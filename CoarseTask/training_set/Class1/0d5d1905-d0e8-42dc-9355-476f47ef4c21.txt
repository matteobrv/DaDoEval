L’articolo intitolato «nuove teorie sull’origine della pellagra» pubblicato dal P. Dott. Gemelli nel «Trentino» ha mosso parecchie discussioni le quali se fatte dal punto di vista della scienza non possono che giovare alle indagini sull’eziologia della terribile malattia. Così a Bergamo si svolge fra i giornali cittadini una polemica vivace ed interessante, nella quale il D.r Pizzini di Bergamo, noto già favorevolmente nel campo degli studi, sostiene con calore la teoria del simulium . Nel Trentino finora non si era rotto il silenzio. Ma ieri finalmente un medico dell’Alto Adige intende riassumere il pro ed il contro delle due teorie, manifestando un’evidente avversione alla nuova. In meno di una colonna di giornale con una certezza che non ammette replica egli giunge alla conclusione che «la pellagra=grano turco+x, non ancora ben definito, il quale però non si può per ora in nessun caso identificare col simulio». Ora non spetta naturalmente a noi il sostenere le ragioni di una teoria piuttosto che un’altra. Grazie al cielo, per quanto ne possiamo sapere, il simulium non è una bestia «clericale né la troviamo inscritta nei ruoli dell’Unione politica popolare», come si dovrebbe ritenere, vedendo l’accanimento di parte, che certa gente di sentimenti molto noti infonde nella polemica pellagrogenica. Riteniamo invece che la discussione possa riuscire di grande vantaggio e l’abbiamo invocata, perché non si tratta semplicemente di teorie o di scuole, ma sopra tutto di un fatto sociale, che mina la base della nostra esistenza. Detto questo lasciamo in argomento la parola al Dott. Gemelli, il quale, non v’ha dubbio, risponderà implicitamente anche al medico dell’Alto Adige, ribattendo al preannunziato articolo del D.r Probizer che comparirà sugli atti dell’accademia roveretana. Ma la «discussione» pellagrologica del «L’Alto Adige» ha anche una duplice coda anticlericale. Anzi tutto il medico esprime il suo giudizio sulla persona stessa di P. Gemelli, al quale viene infine a negare ogni qualifica di «scienziato autentico» spacciandolo, su per giù per un ciarlatano enciclopedico. Per giungere a tale conclusione il medico deve naturalmente giudicare non solo del medico Gemelli, ma anche del biologo, dello psicologo e dello scrittore di filosofia. Saremmo lieti di vedere codesto signor medico metter fuori il suo nome e cognome, per scoprire una perla scientifica del Trentino, certamente ignorata. Non v’ha dubbio che egli non solo avrà lette le più recenti opere di P. Gemelli di psicologia e biologia, ma anche l’enigma della vita, le dottrine moderne della delinquenza, l’origine dell’uomo, la lotta contro Lourdes e perfino il suo trattato di medicina pastorale. Siamo altresì certi che per poter giudicare del filosofo e del teologo, il medico sarà almeno diligente lettore della rivista di filosofia diretta dallo stesso Gemelli. Che se tutto questo non si avverasse, risulterebbe evidentissimo da qual parte sia la fenomenale leggerezza e chi venga mosso da spirito settario. L’altra coda, ed è la più velenosa, è aggiunta dalla redazione dell’Alto Adige. Si richiama questa ad una nota bibliografica del D.r Probizer, la quale dovrà apparire in calce al sunnominato articolo, secondo l’Alto Adige, oggi, ma che sembra essere a disposizione del medico o dell’Alto Adige già prima di vedere la luce. In tale nota, secondo il foglio di via Dordi «Il distinto sanitario, occupandosi in essa dell’articolo di Padre Gemelli comparso nel Trentino n. 293 del 24 dicembre u.s. – articolo che quel giornale qualificava per “interessantissimo” e “rapidamente dettato” dal Gemelli, rileva che esso non è nella sua parte essenziale che una verbale traduzione (salve le alterazioni) del Progress Raport on the Investigation of Pellagra, lavoro serio e pregevole, del dott. Sambon». Più sotto si afferma che P. Gemelli fa passare per sue delle cognizioni prese di seconda mano e lo si accusa di plagio perché non avrebbe citata una pubblicazione del Sambon. Infine la nota del D.r Probizer serve alla redazione dell’Alto Adige per attaccarvi quest’aggiunta: «E questo può dare un’idea dei metodi dell’uomo che per il momento serve da richiamo per la propaganda dei nostri clericali». Anzi tutto per la verità dei fatti notiamo che P. Gemelli ci ha veramente dettato rapidissimamente l’articolo, senza copiare né parafrasare; ch’egli stesso però nell’introduzione si propone di riassumere i risultati delle nuove ricerche e delle nuove pubblicazioni in modo speciale della commissione inglese, diretta dal Sambon, tanto che è slealtà polemica bella e buona quella di accusare di spacciare le cose altrui come sue. È davvero peregrina la pretesa dei contraddittori ch’egli dovesse in un articolo di giornale pubblicare addirittura delle note bibliografiche, quand’egli enuncia di voler riassumere per la comune dei lettori e rimanda chi se ne interessa per scopo di studio «ai periodici e alle pubblicazioni ormai numerose apparse in questi ultimi mesi». Ridicola è poi l’accusa di plagio (proprio dall’accademia!) e il tentativo di spacciare il Sambon per persona seria e pregevole (gran bontà loro) e il Gemelli per una specie di suo truffatore scientifico, quando dovrebbe essere noto che il Gemelli è un collaboratore del Sambon e con lui ha fatto parte delle ricerche in Lombardia. Si aggiunga che nel suo articolo il Gemelli dice ancora espressamente: «Chi volesse conoscere i particolari e le statistiche che hanno condotto a queste conclusioni, non avrebbe che a leggere le pubblicazioni del Sambon e dell’Alessandrini» . E qual è tale conclusione? È proprio così apodittica come la vorrebbe affermare l’Alto Adige per mettere il Gemelli in contraddizione col Sambon? Leggetela: «Parmi che la dottrina del Simulium, recentemente emessa ed adottata dal Sambon, sia quella che meglio d’ogni altra risponda alle nostre attuali conoscenze». Ma non lasciamoci trascinare a polemizzare in merito alla pellagra stessa. Oggi rileviamo piuttosto la spiccata tendenza anticlericale, lo spirito settario, con cui l’Alto Adige scrive di P. Gemelli. Perché? Ce lo dice chiaro nella chiusa dell’attacco. P. Gemelli è il richiamo per le conferenze dei nostri clericali; bisogna quindi demolirlo, liquidarlo. È lo stesso spirito settario che muove ora parecchi medici massoni di Milano a tentare di prendere il coraggioso difensore di Lourdes in un’imboscata. Eppure quale «clericalismo» ha fatto P. Gemelli per essere messo al bando? Forse è clericalismo studiare il fatto della genealogia umana, riferirne e discuterne le prove? Forse è clericalismo l’oppugnare con dati scientifici il monismo Haeckeliano , il riferire le ultime conclusioni del vitalismo, della psicologia sperimentale, i risultati delle indagini paleontologiche? O è forse clericalismo per voi il parlare dei rapporti fra scienza e fede ed il far appello ai giovani perché si scuotano da ogni pigrizia mentale, perché combattano per l’ideale bellezza del pensiero latino contro le nebbie d’oltre alpe perché abbiano fede nell’opera imparziale della scienza che, se sincera e serena, non potrà contraddire alla concezione cristiana della vita? Ed è fare richiamo alle opere clericali l’agitare negli uditori almeno il dubbio che, dati i risultati della scienza, «è forse opportuno il ritorno a Cristo»? Il medico accusa Gemelli di non essere completo, di non insegnare, di non concludere assiomaticamente. E non è invece questo il merito ed il proposito suo di saper parlare anche agli scettici o agli incerti e di provocare in loro la tendenza ad una propria riscossa della coscienza interiore? Comunque, sarebbe proprio questo opera di clericale? Oh! come vi discoprite, o moderatizzati anticlericali, come dite chiaro che ovunque si faccia la difesa della concezione cristiana della vita, ovunque si affronti i problemi della scienza e della fede dal punto di vista cristiano, voi trovate gli appunti che mettono in sospetto ed in allarme il vostro anticlericalismo! Ed è naturale, poiché, malgrado tutti i dinieghi e nonostante certe parvenze in contrario, anche nel fondo della nostra vita pubblica si combatte l’eterna battaglia fra le due grandi concezioni della vita . 