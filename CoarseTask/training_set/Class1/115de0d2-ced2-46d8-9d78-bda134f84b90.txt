La campagna dei giornali di Bolzano contro i cattolici trentini continua con particolare veemenza. Un articolo in difesa del clero trentino comparso nel Tiroler, ne ha tirato con sé una seria di tendenza opposta. Sono preti e laici tedeschi, di parte cattolica, dimoranti in Trentino, che scrivono ai due giornali bolzanini, il Tiroler ed il Tiroler Volksblatt, descrivendo le nostre organizzazioni quasi fossero covi dell’irredentismo più pericoloso, denunziando come garibaldini ad uno ad uno i capi più esposti del nostro movimento e perscrutando con cura minuziosa la raccolta del nostro giornale per infilzarvi colla forchetta del patriottismo una frase, un periodo che con un’interpretazione forzata, o una traduzione falsa, potrebbe diventare un sintomo, una prova della nostra psiche antistatale. Anche il congresso cattolico , il quale si astenne con scrupoloso rigore da ogni manifestazione politica, non trova grazia dinnanzi a codesti signori, i quali c’insegnano che l’omaggio fatto a Dante Alighieri e la dichiarazione che difenderemo sempre il patrimonio nazionale dei nostri padri è un atto pericoloso all’integrità della Monarchia e degno di venir denunciato all’alta polizia che ci governa. Non senza stupore, guardandoci attorno e considerando codesti attacchi concentrici, ci siamo chiesti quale possa essere lo scopo di tanto rumore d’armi. Se sono vere le premesse, dalle quali i nostri amici bolzanini si dipartono e se i cattolici trentini sono per davvero irredentisti, credono che una campagna delatoria e l’invocazione di una politica repressiva siano i mezzi migliori per convertirli? E se invece le premesse non sono vere, credono i sullodati che il loro sistema di calunniare colla massima leggerezza, sotto la maschera dell’anonimato, tutta una classe di persone e di istituzioni intiere e di condurre siffatta campagna in nome del patriottismo sia la cura migliore per rinforzarlo? Nel Tiroler Volksblatt una delle oche del campidoglio tirolese, prevedendo forse questa domanda, risponde anticipatamente che fanno codesto schiamazzo non per il cosidetto Trentino, «nel qual caso i tedeschi non si scalderebbero d’avvantaggio», ma perché è in pericolo tutto il Tirolo meridionale fino al Brennero. «Si tratta dei nostri futuri destini, si tratta delle sorti della nostra amatissima terra tedesca bagnata nel sangue dei nostri padri». Queste parole sono scritte con tale accento di verità che, di colpo, ci è parso davvero di vedere un’anima in pena. Ed avremmo voluto gridare parole di conforto, assicurandola che nessuno pensa a toccare la terra dei suoi padri, che specie i cattolici trentini sono così immersi nel lavoro per il loro popolo che dei vicini non possono interessarsi se non per chiedere loro che rispettino i confini di casa. Ma poi ci è venuto il dubbio che le preoccupazioni per le sorti del Brennero non siano molto sentite, in specie quando abbiamo letto nello stesso numero dello stesso giornale una notizia inventata di sana pianta, che l’on. Gentili abbia onorato nell’estate scorsa i bagni del Brennero (Brennerbad) di sua lunga dimora e vi abbia fissati, interinalmente, i confini del Trentino. L’elevatezza di codesta satira caratterizza la profondità e la sincerità del sentimento. D’altro canto il medesimo giornale ci rivela, forse involontariamente, il vero movente di tutta la campagna antiirredentista. Nel Tiroler Volksblatt, datato da Trento, 7 settembre, leggiamo una corrispondenza che difende l’opuscolo Irredenta di fronte alla protesta solennissima del Congresso. In essa è detto che «da qui innanzi (codesti signori) si riservano il libero e pieno diritto di difendersi, anche se dovessero diventare incomodi». In altro punto è detto che si è taciuto abbastanza e che è venuto il momento di mettere fuori il dossier delle cose registrate. Mettete queste espressioni in esso – e il nesso non occorre crearlo – colla raccomandazione del Volksbund nel famigerato opuscolo, coi rabbiosi attacchi al «Trentino» anche dell’articolista H. S. nei numeri recenti del Tiroler perché il Trentino ha combattuta la campagna antivolksbundista, e concluderete che la presente campagna è una mossa offensiva, in vendetta alla sconfitta che hanno patite nel nostro paese le mene del Volksbund. È la rappresaglia, il contrattacco. Ma noi – per quanto ragazzi, come ci beffeggia uno scrittore del Tiroler – conosciamo i nostri polli e anche le regole della tattica. E se voi oggi mescolando nell’olla putrida della vostra concezione angusta e confusionaria della situazione nazionalismo e irredentismo, italianità e nesso politico, credete d’indebolire la resistenza del popolo nostro o dei cattolici trentini nella difesa dei propri diritti costituzionali, nella libera e sana esplicazione delle proprie energie, come nazione, vi sbagliate di grosso e male vi ha ammaestrati la storia. Che se voi desideraste per avventura, e sinceramente, che in questo lembo di terra il nazionalismo trovi esplicazione più calma e tollerante e che forze centrifugali trovino minore alimento negli urti quotidiani della vita collettiva non avete che a tirare le logiche conclusioni della situazione creata negli ultimi anni. Provvedete affinché cessi la minaccia continua della nostra esistenza come popolo, cacciate i propagandisti della germanizzazione, e togliete loro il diritto di parlare in nome del patriottismo austriaco: lasciateci in pace, in poche parole! Vi abbiamo pregato e scongiurato al principio dell’invasione, abbiamo ammonito, ma invano durante tutta la campagna. E oggi ancora volete affidato allo stesso Volksbund il compito di convertirci? Mai, mai, tenetelo a mente, mai! Dovrete sconvolgere la nostra casa fino alle fondamenta, prima che cediamo. Anche noi abbiamo la libertà, il diritto e il dovere di difenderci contro tutti, malgrado tutti. Uno degli articolisti si lagna ancora che non entriamo nel merito della discussione. Forse ci prenderemo un giorno di divertimento per farlo, e agevolmente ci riuscirà di mostrare che specie le prove portate contro il nostro giornale dal signor H.S. e dal Tiroler Volksblatt provano solo una delle due: o che l’articolista è un falsario o che non capisce l’italiano. Per dirne una vedasi a mo’ d’esempio cosa si scrive nel giornale conservativo di Bolzano attorno al collegio vescovile (Volksblatt, 11 settembre). Viene detto che «nel vescovile si portava nel giorno della morte di Garibaldi cravatte nere e nell’anniversario della nostra Imperatrice cravatte rosse»!!! L’evidente assurdità della storiella è proprio da prendersi colle molle. Figuratevi che l’anniversario della morte della Imperatrice è ai 10 settembre, giorno in cui perdurano le vacanze estive e il vescovile è vuoto. Chi l’avrà portate le cravatte socialiste? E potremmo continuare ma basti questo esempio per tutti. Una sola consolazione possono avere questi signori nordici, cioè che a falsare la storia non lavorano da soli. Se per i Bolzanini che stanno a Trento o altrove noi siamo «verkuppte Irredentisten» e il Trentino è «williges Werkzueg des Irredentismus» per gli anticlericali nostrani noi compiamo una «tragicommedia clerico-lealista, cattolico monarchica, episcopo militare, italo-tedesca». E se capita quassù qualche pubblicista del regno a studiare dalle panche di un caffè-concerto la nostra vita politico-nazionale, ci avviene poi di leggere sui giornali più in voga della nostra nazione che siamo qui fra i monti ad asservirne l’onore ed a comprometterne l’esistenza. Non più tardi della settimana scorsa faceva il giro dei giornali una chiacchierata con un certo signor Orazio Pedrazzi che in un suo breve viaggio nel Trentino ha imparato che i cattolici trentini «ad Innsbruck, nella Dieta e a Vienna, sono assolutamente austriacanti e spesso pangermanisti» e che si danno in ogni caso alla «propaganda teutonica». E noi dovremmo turbarci, perché tanto a sud che a nord si sta falsando la nostra storia? Scrivono così, perché sì gli uni che gli altri ci trovano il loro tornaconto. A noi manca il tempo di correggerli, perché più che a scrivere la nostra piccola storia, siamo occupati a farla. 