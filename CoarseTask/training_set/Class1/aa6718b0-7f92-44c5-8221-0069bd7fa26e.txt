Un crepuscolo umido e nebbiato in una selva, spessa di viluppi che imbarazzano il cammino, irta di piante acute e pungenti, ecco la fine della vostra grande giornata, o radicali, voi che brandendo la scure delle innovazioni avevate promesso di sgombrare il terreno da tutti gli sterpi antichi della selva trentina e di far largo al progresso, aprendo sopra un’ampia distesa di cielo, su cui, dopo le altre stelle della democrazia, doveva fare la sua rossa comparsa il gran sole dell’avvenire socialista. E in questo tramonto uggioso e sconfortante, poiché nuovi e più intricati virgulti sono venuti a sovrapporsi ai vecchi e la foresta infittisce di problemi acuti ed urgenti ed il sentiero è coperto di spine, voi vi guardate d’attorno e cercate conforto ed alleanze in coloro contro cui un giorno non lontano avete levata la scure. Oggi non vorreste più essere vissuti ed in fretta e furia gittate sul rogo della penitenza le specialità e le insegne della ditta. E sta bene, signori radicali; di tali segni di compunzione e di tale resipiscenza ci siamo rallegrati anche noi e vi abbiamo fatto le nostre più sentite congratulazioni. In modo specialissimo ci è piaciuta la dichiarazione dell’«Alto Adige» che non vuol fare dell’anticlericalismo e che nelle elezioni comunali doveva entrarci poco lo spirito di partito, quanto piuttosto il buon criterio economico di scegliere ottimi amministratori di cui – avete soggiunto – la città ha tanto bisogno. Un momento abbiamo creduto di respirare più leggero: le strette economiche avevano proprio prodotta una guarigione miracolosa? L’anticlericalite acuta era superata? Fino ieri gli elettori comunali privilegiati che non potevano dare il voto per la fiducia negli amministratori, venivano indotti a darlo, da chi segnava nel cielo il «pericolo clericale» che si vedeva oramai salire su Trento come nuvola minacciosa. Oggi lo spauracchio era scomparso? Abbiamo avuto motivo di ricrederci subito. In questi giorni si è risvegliato nei cittadini di Trento un maggiore interesse per le sorti del comune. Il rendiconto anche parziale degli enormi sorpassi, dei nuovi milioni di debiti, la minaccia terribile di nuove, gravissime gabelle non poteva lasciare indifferente chi paga. Fra questi elettori furono anche i popolari, i quali con altro nome si chiamano – horribile dictu – clericali. Si raccolsero questi in adunanza e ragionarono così: Noi siamo in Trento dei cittadini che pagano imposta e votiamo al parlamento almeno 960, cioè una trentina di più che i liberali di tutte le tinte, eppure non abbiamo nessun rappresentante in Comune. Noi paghiamo le gravi addizionali e le tasse come tutti gli altri e tuttavia non abbiamo nessun uomo di fiducia in Municipio. Noi abbiamo fondato in Trento tante istituzioni centrali che pagano al Municipio tasse enormi, e tuttavia nessuno di noi può levare la voce nella rappresentanza comunale. Dovremo noi essere sempre gli amministratori, i taglieggiati, i condannati ad una parte assolutamente passiva? Perché? Ed hanno trovato senza troppo cercare che le cause erano due. Per il vigente sistema elettorale l’amministrazione di Trento è affidata non a chi di diritto ma ad alcune centinaia di ottimati, ridotti ad una vera oligarchia, in causa del disinteresse manifestatosi per i metodi di un partito nelle ultime elezioni. Hanno inoltre dovuto constatare che anche nelle elezioni amministrative si va formando sempre una coalizione politica in nome dell’anticlericalismo ogni qualvolta i diseredati tentano di avere anche un’esigua rappresentanza. Mentre nel 1904 i radicali facevano largo ad una deputazione socialista, la quale, come s’è potuto vedere, aveva dietro di sé un numero molto minore di elettori comunali, ai popolari invece si opponeva lo sforzo concentrato di tutti gli anticlericali. Fuori i clericali, attenti ai gesuiti, si gridò anche nel 1905, quando i cattolici presentarono non più di tre candidature! Tale anticlericalismo, tale ostracismo fazioso ed ingiusto doveva provocare una reazione. E gli elettori, in nome della giustizia distributiva chiesero che venisse non solo allargato il voto, come proponeva una vecchia riforma dell’éra Tambosi, pervenuta ora dopo 9 anni alla Dieta, ma che venisse introdotta anche la proporzionale, sistema che fa grandi progressi in tutta l’Europa, che venne introdotto recentemente nei Municipi della Baviera, del Vorarlberg e di parecchie altre città dell’Impero. Questo voto venne comunicato anche ai deputati dietali, i quali risposero aderendo, poiché essi sono ben convinti dell’urgenza di una riforma, ma intendono che venga fatta per l’equità e non in modo da perpetuare un’ingiustizia contro i popolari. Ebbene, che cosa opposero i nostri avversari? Dopo molte tergiversazioni e dichiarazioni assenzienti per principio, fecero capire che di fatto manterrebbero l’ostracismo e perpetuerebbero il torto. Questa è prepotenza, urla l’«Alto Adige» di sabato ; i cittadini di Trento non soffriranno imposizioni. Sempre la storia di Renzo e del curato. È dunque prepotenza chiedere che ad ognuno venga dato il suo, è prepotenza il volere che se i liberali avranno 1000 voti, conquistino 10 mandati, se i socialisti ne hanno 500, abbiano 5 consiglieri, se i popolari ne varranno 300 voti, acquistino 3 rappresentanti? È prepotenza la nostra se stanchi di un feroce e ingiustificato ostracismo proclamato da voi per motivi estranei all’amministrazione comunale, chiediamo quel tanto di ingerenza municipale che ci spetta di diritto per il numero che siamo e per le gabelle che ci addossate? No, no, ottimati dell’urbe, voi siete i prepotenti, i privilegiati, gli oligarchi, i monopolizzatori. Ottimati e anticlericali E oggi malgrado le vostre asserzioni in contrario, nonostante abbiate dichiarato parecchie volte il vostro ossequio al principio delle minoranze rappresentate e lo abbiate di fatto riconosciuto verso i socialisti; oggi che si tratta dei popolari, per odio fazioso, vi richiamate al principio di maggioranza. Badate, voi maneggiate un’arma a due tagli. Per Trento dovreste ringraziare il governo, il quale fino che impedisce l’introduzione del suffragio eguale impedisce che il principio di maggioranza vi schiacci anche nelle elezioni comunali, ma fuori in altri corpi legislativi la proclamazione di un tale principio vi potrebbe riuscire fatale. Che avverrebbe dei vostri rappresentanti nelle commissioni dietali e nella Giunta provinciale se i popolari applicassero con ferreo rigore il principio che voi a Trento mantenete contro di loro? L’«Alto Adige» ciancia che noi chiediamo una riforma architettata a nostro uso e consumo. No, gli architetti foste voi ed i socialisti. Voi tentaste di costruire i primi tre corpi in modo da assicurarvene la maggioranza, i socialisti poi s’accontentarono del quarto, ove sperano di vincere col numero. L’architettura è semplice, il censo determinato in modo che giovi al partito liberale, il numero in modo che giovi ai socialisti. Codesta è architettura vostra. Noi vi chiediamo una cosa esigua e presto fatta: Nella suddivisione dei mandati introducete la proporzionale. Nessun meccanismo, nessuna eccezione in nostro favore. Strana cosa poi è il veder ripetere l’altra obiezione: perché non chiedete la proporzionale per i comuni, per la Dieta? – O carina questa! Ma perché gli elettori popolari di Trento nella loro adunanza si sono occupati delle elezioni comunali e di niente altro. Della riforma dietale tratta oramai la Dieta, della riforma elettorale dei comuni rurali fu già proposto che vi mettesse mano la rispettiva commissione dietale. Vorranno gli elettori che venga introdotta anche qui la proporzionale, e il nostro partito non si opporrà di certo, anche se di fatto le ragioni dell’ostracismo politico e fazioso che esistono a Trento, nella maggioranza dei comuni più piccoli non esistono punto. Credete di averne vantaggio voi? Errate il conto. Ma la obiezione apparentemente più forte è quella della fretta. La fretta I liberali che per nove anni hanno abbandonato al suo destino il progetto, che non se ne sono presa cura che tratto tratto, quando si faceva sentire la pressione di un comizio socialista, e per il resto l’hanno lasciata nel dimenticatoio, ora tutto di colpo hanno in corpo, a credere all’«Alto Adige», una santissima fretta e protestano contro quei malvagi di clericali che vorrebbero ritardarla. O beati possidentes, chi vi potrà prestar fede? O non è invece una mossa intenzionalissima per eccitare alla protesta i socialisti? E costoro, i compagnoni, fingono di credervi e mentre di solito protestano contro le mezze misure, contro il procedere per gradi, ora si accontentano del «poco che si può», divengono moderati e urlano contro i popolari che sono troppo radicali. O fanatismo anticlericale quale taumaturgo sei tu mai, che spingi perfino i rossi rivoluzionari alla reazione? L’«Alto Adige» piange sui clericali che respingono la riforma in alto mare. Cessate dal piangere, coccodrillucci dilettissimi. Noi v’insegneremo il mezzo di consolarvi. I vostri, avete detto, sono in principio favorevoli alla riforma proporzionale. Ebbene, fate che assumano nel loro programma per le elezioni comunali prossime tale postulato. Appena in comune votino un conchiuso per la riforma proporzionale e la presentino alla Dieta. Vedrete che non si perde affatto tempo e i nostri deputati dal canto loro vi aiuteranno colla massima sollecitudine. Vi pare? E ancora: a chi volete dar da bere che le condizioni le quali stiracchiarono l’approvazione della riforma per lo passato sussistono tutt’ora? Dopo la introduzione di riforme ben più larghe in Austria, avvenute nel frattempo, non c’è da temere davvero di troppi studi ministeriali o d’impedimenti di sanzione. E poiché l’ostruzionismo dietale non è più perlomeno di prammatica ed alla Dieta sono deputati che hanno tutto l’interesse di far presto, a chi venite a raccontare di dilazioni enormi, di ritardi colossali, di alto mare? In alto mare è ora solo la democrazia liberale, dopo che il radicalismo come fattore amministrativo è giunto al suo diacciato crepuscolo. Preferiranno gli uomini responsabili seguire i consigli dell’«Alto Adige» o incamminarsi per quella via su cui sta la giustizia, il progresso della città, la cooperazione di Trento e delle vallate? Sono in alto mare e possono scegliere, a piacimento, la rotta. Quanto a noi sappiamo benissimo dove vogliamo arrivare e, anche se si alzeranno contro di noi ostacoli di prepotenza e d’ingiustizia, parola di cristiani, ci arriveremo! 