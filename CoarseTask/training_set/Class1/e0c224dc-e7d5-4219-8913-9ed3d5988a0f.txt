(Fortis). Dall’Austria inferiore, dal Salisburghese, dall’Austria superiore, dal Tirolo, dal Vorarlberg, dalla Carniola, dalla Carinzia, dalla Stiria, dalla Boemia, dalla Moravia e dalla Galizia, si raccolsero ieri in Vienna i delegati delle organizzazioni dei lavoratori che aderiscono alla lega generale dei lavoratori cristiano-sociali (Christlich-sociale Arbeiterschaft). Già cinque anni or sono si era costituita in Vienna una commissione che doveva prendere in mano l’organizzazione generale dei lavoratori e convocare un Congresso. Questo ebbe anche luogo, ma questioni personali e la lotta colle cosidette «organizzazioni popolari» ove non v’è rappresentanza d’interessi e che vengono tuttora sostenute dal deputato Prohaska, resero difficile l’impresa. Aggiungete le scosse potenti che dovette sostenere tutto il partito cristiano-sociale dell’Austria inferiore, quando si doveva lavorare a difendere il più da nemici così molteplici, e comprenderete di leggeri, anche senza contare le paure di certi capi, il perché di questo tardo sviluppo di un’organizzazione propria dei lavoratori. In queste difficoltà e in altre d’indole nazionale, è da cercare la causa di un fatto che dovrebbe essere limitato all’Austria. La lega, cioè, è sorta per iniziativa dei lavoratori stessi, semplici lavoratori sono i suoi direttori, lavoratori gli agitatori e i propagandisti. Anche il Congresso quindi, a differenza dei socialisti, ove gli accademici hanno le carte in mano, era formato da semplici lavoratori e, se eccettuate un paio di giovani preti e tre redattori, non avreste veduto che uomini dalle officine o in generale membri delle Unioni professionali. Di qui il carattere schiettamente operaio, serio, quasi rozzo, se volete, del congresso stesso, che per la sua importanza e per l’anima che vi regnava, avrebbe fatto vergognare tanti congressi-teatro dei partiti borghesi. Dalla relazione del segretario della lega, Anderle, (Vienna) rilevo che la direzione sviluppò un’attività grandissima e soprattutto pratica. Numerose tournées di propaganda, emissione di foglietti volanti, istituzione di 53 segretariati del lavoro, adunanze generali e simultanee su importanti progetti parlamentari ecc. ecc. Questo sistema non ha ottenuto ancora i risultati che dovrebbe avere. La direzione fa stampare su foglietti volanti l’ordine del giorno che deve essere proposto in tutte le adunanze, possibilmente nel medesimo giorno. Le rispettive società poi dovrebbero spedire simultaneamente l’esito della votazione alla lega. Ma qui, in occasione appunto della tariffa daziaria, si dovette deplorare l’indolenza di molte società. Il presidente Kunschak deplora che i lavoratori cristiano-sociali di nazionalità czechi, che sono numerosissimi, non abbiano accettato l’invito al congresso, richiamandosi alla questione nazionale. Come sono venuti i polacchi e gli sloveni, potevano venire anche gli czechi. Speriamo che col tempo sarà superata anche questa difficoltà. Al Congresso sono rappresentati circa 40000 lavoratori, malgrado il rifiuto degli czechi e la poca partecipazione dei polacchi. Il presidente rileva inoltre, come il deputato cristiano-sociale Schoiswohl abbia presentato in parlamento in nome della lega la proposta che cada la differenza fra Associazioni politiche e non politiche. Se la proposta passerà, riuscirà più facile l’organizzazione. Saluta l’imponente organizzazione dei ferrovieri, e riferisce sulle disposizioni prese in occasione del Congresso di Friburgo e del Giubileo papale. Hanno aderito numerosi deputati cristiano-sociali, molte associazioni, il deputato Schirmer del Centro tedesco (Monaco). Fischer (Graz) riferisce sull’attività delle organizzazioni stiriane. I socialisti sono in decadenza; i cristiano sociali in breve tempo sono arrivati al numero di 6000 lavoratori organizzati. In quest’ultimo anno si tennero 570 comizi. Lamenta che vi siano ancora organizzatori che non hanno pagato la tassa della lega (4 centesimi al mese a testa). Gostincar (Lubiana) riferisce sull’organizzazione slovena. Nella lega generale non sono ora inscritti che i lavoratori di Lubiana (8000) ma assicura che altre 100 società della provincia nel prossimo congresso di ottobre voteranno l’unione alla lega (applausi vivissimi). È poi probabile che anche i Croati si uniscano agli sloveni, per sostenere la lotta. I lavoratori croati si trovano in condizioni difficilissime. Il loro organo Clas Naroda viene quasi sempre sequestrato. A noi si rimprovera d’essere un partito giovane. È questa la nostra gloria! I partiti vecchi devono essere messi in pensione! (Applausi). Si passa al I punto dell’ordine del giorno. Organizzazione Relatore Bittner (Vienna). Abbiamo stabilito un’organizzazione separata dai socialisti, quando abbiamo visto che il socialismo conduce i lavoratori su di una strada falsa e che combatte il cristianesimo. Anche le Gewerkschaften non sono più neutrali, e ormai lo dichiarano anche i socialisti (D.r Adler, al congresso delle Gewerkschaften giorni fa). Vogliamo anche un’organizzazione propria dei lavoratori, perché solo in questa maniera si possono salvaguardare i loro interessi e si può tenere il campo di fronte ai socialisti. I partiti cristiani, anche i più popolari, non potranno resistere all’invasione del partito socialista nella loro formazione attuale. Essi sono sorti in un tempo, quando il suffragio non era ancora allargato ai lavoratori. È necessaria l’organizzazione di classe. Per ora è possibile almeno l’organizzazione in tre classi entro il medesimo partito: lavoratori, contadini, borghesia. La lega si propone di organizzare i lavoratori cattolici in tutta l’Austria. Sempre restando entro il loro partito politico o nazionale, i lavoratori devono parallelamente avere una lega generale che protegga esclusivamente gli interessi loro. Le società si uniscono in federazioni diocesane, queste in provinciali, oppure si uniscono direttamente alla lega centrale. Una risoluzione in questo senso, dopo lunga discussione, è accolta fra applausi. Nella discussione viene raccomandato ai delegati di lavorare con tutte le forze alla costituzione delle Gewerkschaften 1). La Direzione della lega si mette a loro disposizione. Viene inoltre raccomandata la costituzione di leghe femminili e di società per i giovani operai, oppure di una sezione entro le società esistenti. Su questi tre punti si svolge un lungo dibattito, a cui prendono parte Fuchs (metallurgici), Malz (sarti), Fürlinger (associazioni giovanili), Bösbauer, Schauhofer ecc. ecc. Quest’ultimo raccomanda grande prudenza nel costituire società femminili. Fino che non si hanno tre, quattro lavoratrici, istruite già in una società cattolica, è facile che le organizzazioni vadano a male. Viene rilevata specialmente l’importanza dell’organizzazione di fabbrica. Le donne sono le migliori propagandiste. Fischer (Graz) porta ad esempio la società dei sarti di Graz, dove esiste una sezione femminile. Nel medesimo senso parla il delegato di Lubiana Krajitschek (Simmering) e raccomanda l’organizzazione delle donne di servizio. I rappresentanti dei pasticcieri sollevano un’aspra discussione sulla concorrenza delle donne nelle fabbriche. Si eccita la direzione della Lega a far loro comprendere la necessità di stare coi lavoratori. Da alcuni delegati dell’Austria Inferiore viene raccomandata l’istituzione di sezioni giovanili nelle società operaie, le quali abbiano da istruire la gioventù nella propaganda. La risoluzione infine chiede che i lavoratori si occupino di più della loro organizzazione politica. Fra grandi applausi si accetta la proposta di Rundschack di mandare un telegramma a Leoben, ove si tiene una conferenza per preparare il I congresso dei minatori cristiani austriaci. S’interrompe la seduta alle 12 1/2. Alle 2 dopopranzo si riprende la seduta. Sono pervenuti altri telegrammi di deputati del Vorarlberg. Hemala riferisce sul secondo punto dell’ordine del giorno Propaganda Raccomanda la costituzione di corsi di conferenzieri a seconda delle organizzazioni distrettuali o per vallate. La propaganda e l’agitazione sulle questioni principali dei lavoratori, come suffragio universale, assicurazione ecc. ecc. dev’essere fatta secondo un sistema e un piano simultaneo, prestabilito dalla direzione della lega. Nell’agitazione si deve introdurre il sistema dei giri di propaganda con risparmio di forze e di denaro. Nelle società si deve occuparsi specialmente delle questioni economiche. La tassa deve venir pagata puntualmente e l’operaio stesso deve farne volta per volta la quitanza. Durante la discussione Böslauer osserva che nelle associazioni si lavora troppo negativamente, invece che svolgere positivamente il proprio programma. Preyer raccomanda l’agitazione spicciola da uomo ad uomo. Trinko (portieri) osserva che questo metodo ha guadagnato ai socialisti più aderenti che non abbiano fatto le adunanze generali. Altri delegati raccomandano adunate piccole, ma frequenti, piuttosto che grandiose e rare. L’effetto delle prime è più tardo, ma più sicuro. Hemala, nella conclusione accenna all’importanza morale che assume la tassa quando essa venga pagata dai lavoratori stessi e quando questi siano consci di sostenersi colle proprie forze. Diritti politici dei lavoratori Relatore Preyer (presidente della società dei camerieri in Vienna). La sua relazione è la più discussa di tutte, perché riguarda anche le ultime elezioni alla dieta dell’Austria inferiore. Viene attaccato specialmente il deputato Prohaska. Il suo collega Schoiswohl riprende più volte la parola per difenderlo. Alla fine si accetta la seguente risoluzione: «Considerando che la tendenza dei lavoratori di migliorare la propria condizione economica, corrispondentemente ai progressi tecnici ed economici, è un diritto del popolo che sgorga direttamente dagli insegnamenti del Cristianesimo, il Congresso dichiara: Ai lavoratori è assolutamente necessario di poter influire sulla legislazione e sull’opinione pubblica; perciò essi pretendono libertà politica di parola e di stampa e piena libertà di diffondere le idee della riforma sociale cristiana, libertà infine di organizzazione per il popolo lavoratore. Conseguentemente si richiama il Congresso al programma della lega riveduto nel 1901 e specialmente ai punti che riguardano la libertà di stampa, diritto di coalizione, e diritto del libero voto. Il congresso chiede ai deputati dei partiti parlamentari cattolici, specialmente ai cristiano-sociali, di lavorare per la realizzazione dei detti principi. Il Congresso chiede inoltre che nella scelta dei candidati alle assemblee legislative, in quei luoghi ove la lega è organizzata, si proceda d’accordo coi fiduciari di quest’ultima. Prima di passare all’altro punto dell’ordine del giorno chiede la parola Alcide Degasperi. Non ha potuto parlar prima perché l’adesione della Federazione trentina gli è arrivata solo ora. Saluta i congressisti a nome delle società democratiche cristiane trentine che già i delegati conoscono 2). Anche i democratici cristiani italiani sono dell’opinione che solo una forte organizzazione dei lavoratori, a qualunque nazionalità appartengano, può servire veramente ai loro interessi. Le questioni nazionali devono cessare di fronte ai bisogni urgenti dei lavoratori. È da deplorarsi che vi siano in Austria ancora nazionalità, che non intendono l’importanza della questione operaia. Riguardo alle organizzazioni operaie democratiche cristiane del Trentino, può assicurare che, se finora non è avvenuta l’unione alla lega, il motivo non è da cercarsi in questioni di principio, ma in circostanze che si riferiscono al loro sviluppo. È certo che i lavoratori delle unioni professionali e specialmente gli emigrati in terra tedesca, i quali sentono maggiormente i danni dell’isolamento, saluterebbero con gioia questa unione. I democratici cristiani italiani vedono con simpatia il lavoro della lega e staranno sempre con coloro che faticano per il vero bene del popolo e dei lavoratori (Applausi vivissimi, evviva gli italiani!) Il Presidente Mender ringrazia l’oratore e dice fra l’altro: Noi non siamo certo di quella gente che provoca la lotta nazionale, noi vogliamo l’unione di tutti i lavoratori! (Applausi). (Continua) 1) Riguardo alle Gewerkschaften, devo notare che il D.r Mondada del Domani d’Italia erra quando riferisce che il Congresso cattolico di Vienna decise che esse dovessero avere carattere confessionale. Nella risoluzione invece era detto che i membri dovevano bensì accettare i principi del programma cristiano-sociale, ma che le società stesse non avrebbero ammesso discussioni politiche e religiose. Tutto sta come si vuol intendere la parola «confessionalità». 2) La Christlich-soziale Arbeiter Zeitung di Vienna portava nel penultimo numero con molte parole di lode una ampia relazione sul congresso della federazione delle società operaie cattoliche di Rovereto. 