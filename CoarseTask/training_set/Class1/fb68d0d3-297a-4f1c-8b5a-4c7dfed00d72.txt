«Il partito liberale, se non vuole suicidarsi, dovrà invece dedurre le conseguenze inevitabili, che cioè in nessun caso esso deve accordare il voto proporzionale nei comuni se esso non venga introdotto anche per il Parlamento e per la Dieta, Non c’è proprio alcuna ragione perché si devano abbandonare le posizioni che si occupano nei comuni alla mercé di un avversario spregiudicato... Non consegnamogli ingenuamente anche le chiavi dei nostri maggiori comuni» («Alto Adige», 22-23 nov.) . Queste parole stanno scritte a conclusione di un articolo delle cui sofisticate argomentazioni ci occupiamo a parte. Ma qui giova constatare come i democratici liberali o almeno quella frazione di essi che mette capo all’«Alto Adige», si rivelino crudamente per quello che sono: anticlericali soprattutto, a qualunque prezzo, anche a costo di essere reazionari e puntellatori del privilegio contro ogni senso di equità, contro ogni esigenza della giustizia distributiva. «È vero – devono ammettere – gli elettori popolari di Trento sono più di noi, che importa? Tiriamo il catenaccio! Nessuno di loro deve contaminare il sacro suolo degno soltanto di essere calcato dagli ottimati di Trento. È vero, i popolari pagano di gran lunga più imposte dei socialisti, ma che importa? Tiriamo il catenaccio! I clericali a Trento sono buoni per tosarli; i danari che versano alle Casse ce li amministriamo noi, bene o male; o che ci hanno a dir loro? Leggano le relazioni del direttore municipale, e basta!». «Ma la rappresentanza delle minoranze, le nostre dichiarazioni in favore della proporzionale? Abbiamo pur scritto in occasione delle ultime elezioni municipali che non siamo favorevoli alla rappresentanza delle minoranze?». «Ebbene che vuol dire questo? Quando scrivevamo in tali termini si pensava ai socialisti, non ai clericali. Costoro son fuori di ogni diritto». «E la riforma proporzionale?». «La proporzionale ve la daremo quando voi clericali la introdurrete alla Dieta e al Parlamento». Il che vuol dire che: noi, arbitri della rappresentanza cittadina, voteremo la proporzionale del Municipio di Trento quando voi deputati popolari, voi, sette, avrete persuaso tutti i popoli dell’Austria di fare altrettanto in tutti gli altri corpi legislativi! La formula oltre che grottesca è forse anche illogica. Anche in Italia abbiamo la rappresentanza delle minoranze nei comuni e non nel Parlamento, anche nella Svizzera, nella Baviera, nel Vorarlberg la proporzionale vige per le elezioni amministrative e non per il suffragio politico. Ma che vale? Al diavolo la logica e l’equità, quando la loro applicazione debba riuscire in favore dei radicali. Così è dimostrato fino all’evidenza che a Trento, malgrado le strette dei debiti, ed i compiti industriali ed economici di quella che è la capitale del Trentino, nonostante le condizioni amministrative desolatissime che consiglierebbero senza dubbio una coalizione rappresentante tutti gli interessi, tutte le classi, a Trento si teme innanzi tutto il pericolo «clericale» e si riterrebbe massima sventura che nel suo consiglio amministrativo sedessero anche consenzienti della stragrande maggioranza del paese. Il clericalismo, ecco il nemico! Anche quando si tratti di imposte e di sgravi, di crediti e di debiti, della luce elettrica e dell’acquedotto. Ci fu un tempo in cui tale parola poté avere un effetto magico e forse ancora oggi adombra la parte meno evoluta e meno equa della popolazione. Ma questa parte non è più la maggioranza nemmeno di Trento. Invano i radicali mettono il catenaccio alla loro Signoria, invano si disserrano attorno ai loro cadenti privilegi; la riforma proporzionale è troppo giusta, per non aprirsi la via attraverso codeste barriere innalzate dal settarismo di una fazione. E i liberali stessi in buona parte hanno ormai compreso che non può essere interesse della città il proclamare il bando ed il confino a quasi un terzo degli elettori. La riforma proporzionale è il sistema equo per tutti e toglie il monopolio di una cerchia angusta di interessi, impedisce la formazione di camorre o consorterie. I liberali faranno bene a non seguire i consigli degli anticlericali a qualunque costo, per non dar ansa al sospetto che l’anticlericalismo sia il pretesto per tener lontane dalle amministrazioni quella discussione e quel controllo, che un giorno formarono un caposaldo nel programma della democrazia liberale. Quanto alle chiavi della Signoria, egregio S., se le tenga pure ben custodite. Ma badi che mentr’ella, con tutte le virtù del portinaio, monta la guardia alla porta, gli odiati popolari non entrino per la finestra! 