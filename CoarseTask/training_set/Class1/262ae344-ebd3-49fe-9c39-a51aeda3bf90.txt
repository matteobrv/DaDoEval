Quasi inosservato per il pubblico immerso nel carnovale si è tenuto il «XIV congresso socialista trentino» . Esso doveva avere una particolare importanza, perché era chiamato a sanzionare il colpo di mano fatto dai rappresentanti delle centrali, aiutati da Piscel, Battisti ed Avancini . Poiché i socialisti sono anzitutto dei buoni commedianti. Dopo aver ristaurato al potere il deputato dimissionario ad aver cacciato il ribelle segretario di Trento coi suoi aderenti alla Camera del Lavoro ed aver compiuto così un atto di evidente dispotismo oligarchico, che non si sogna di tentare un partito borghese, i dittatori vollero ammantarsi della veste costituzionale, e perciò convocarono un congresso regionale che secondo la proclamazione doveva essere arbitro supremo, le sovrane assise delle masse socialiste. Ma vedete il metodo democratico degno di venire segnalato a noi reazionari. Anzitutto viene il «santo uffizio viennese» rielegge con un voto di tre righe il deputato dimissionario e caccia dal partito tutti i socialisti che non si assoggettano alla sua sentenza. Finge tuttavia di lasciar aperto l’appello al congresso; quando questo si raduna, si chiude l’uscio in faccia agli accusati, negando loro qualunque mezzo di difesa. Si concede cioè voto e seggio al congresso soltanto a chi ha già in antecedenza aderito al colpo di mano, ispirato dall’on. Pittoni. Un vero congresso da carnovale. E pensare che codesto partito di commedianti ha assordato tanta gente coi paroloni di libertà, di discussione, di democrazia e colle speranze di un avvenire egualitario! Ma lasciamo la parola alla cronaca. Alla vigilia, come abbiamo accennato G. Barni dava alle stampe una violenta requisitoria contro i socialisti ufficiali, in specie contro Avancini e Battisti. Il libretto che venne messo in vendita agli spacci dei giornali sotto il titolo di «tradimenti e traditori» termina con la seguente conclusione: «Una cricca di ambiziosi e di disonesti politici, truffando il nome del socialismo e ingannando le masse operaie, aveva da tempo la deputazione politica e la stima e la riconoscenza; costoro invece ne tradivano i sentimenti, i pensieri, le lotte tutto producendo al proprio arrivismo; di qua coi propri debiti personali la legavano al carro di un nazionalismo vile, di là, con il traffico della deputazione parlamentare, la soggiogavano allo statalismo austriaco tentando di distruggere con attentati proditori le organizzazioni locali; con abnegazione, con sforzi inauditi per la terza volta i lavoratori si liberavano dai traditori. Che essi non rifaccian più la pace, mai più!» L’opuscolo consta di 46 pagine e rifà la storia delle lotte interne tra l’ala di carattere sindacalista e localista contro i funzionari ufficiali del partito sostenuti dalle casse centrali viennesi dopo l’arrivo del Barni. Di tali avvenimenti abbiamo già tenuti informati i lettori, man mano che si succedevano; per altre notizie attingemmo altra volta alla pubblicazione barniana. Ci basti frattanto rilevare che anche il Barni conferma l’opinione da noi altra volta espressa, essere il Popolo, per i proventi di cui vive, non un giornale socialista indipendente, ma un foglio legato ad avversari politici e borghesi. È questo un elemento non secondario della vita pubblica e mette conto di ridirlo, perché nelle lotte quotidiane e negli elementi della pratica se ne sente spesso l’influsso. Non è da noi il ricercare o l’analizzare la parte personale che in tali vincoli economici possono avere gli editori sui redattori, ma questo si può concedere col Barni che per la sincerità politica il Popolo non dovrebbe chiamarsi «giornale socialista» ma «giornale alla giornata» o «giornale per tutti». L’opuscolo si occupa in primo luogo ed in specie delle dimissioni rientrate dell’on. Avancini. Anche di esse abbiamo riferito largamente. Le rassegnò ai 30 agosto rilevando che le direttive delle organizzazioni operaie locali e dell’Avvenire erano in contrasto all’indirizzo suo ed al programma sul quale esso aveva accettato il mandato. E poiché egli aveva sempre ritenuto che la carica di deputato equivalesse a quella di fiduciario delle società operaie, ora non godendone più la fiducia si dimetteva, augurando che l’oblio della sua persona ridondasse di vantaggio alla classe lavoratrice. Si ebbero poi due mesi di tregua. Le organizzazioni locali avevano conchiuso il famoso contratto di birra colla fabbrica Forst e coll’aiuto dell’industriale il proletario apriva la sua nuova sede in via Belenzani. Nessuno di Trento si mosse in favore dell’Avancini. Il Barni anzi racconta che gli operai si proponevano di candidare il D.r Battisti. Con lui s’erano già messi d’accordo sul programma. Il Battisti, secondo testimonianze riferite dal Barni, ebbe allora a dire ad Avancini che se ritirasse le dimissioni, farebbe una burattinata, che sarebbe una cosa indecente, e a Piscel ed a Pittoni che quelli di Vienna non pensassero a mettere discordie fra i socialisti di Trento, i quali sono tutti d’accordo. Secondo il Barni però il direttore del Popolo si mantenne di questo parere fino alle 6 pom. del 31 ottobre. Ma alle 8 pom. dello stesso giorno egli passava nel campo avverso agli operai. Che cosa era accaduto? Dal 27 al 31 s’era insediata a Trento la commissione inquirente e Pittoni aveva fatto e disfatto a capriccio . Per un voto di maggioranza della «commissione esecutiva del partito» Avancini ritira provvisoriamente le sue dimissioni, e cogli stessi 5 voti contro 4 si cacciano dal partito ufficiale i rappresentanti di varie organizzazioni locali, si dà il bando al Barni, si prende in mano il settimanale, si squalifica la Camera del lavoro. Il Popolo al 2 novembre classifica e denunzia come anarchici i suoi amici di pochi giorni addietro. La commissione ufficiale provvedeva anche alla costituzione di una nuova sede. Sull’esempio di Pittoni la chiamarono Sedi riunite e la insediarono nell’ex drogheria Santoni. Il bello si è che, se è vero quanto pubblica il Barni, per pagare la pigione di codesta sede del partito politico socialista si usarono i denari della Federazione dei ferrovieri, che secondo i propagandisti rossi, dovrebbero appartenere alle organizzazioni professionali neutre. Benemessi i risparmi dei ferrovieri! Così siamo giunti al congresso. Che questo dovesse approvare incondizionatamente il colpo di mano era naturale, perché gli avversari o sospetti rimanessero fuori. Oh! La casa di vetro! Viceversa al congresso brillarono i magnati viennesi e centralisti. I deputati Oliva , Pittoni ed Ellenbogen erano accorsi al grande convegno, e con loro tutte le cariche minori stipendiate dal partito. Il grande atto delle dimissioni Avancini si svolse, secondo il Popolo, in questo modo: «Parlano, approvando l’operato dei deputati socialisti e in modo speciale quello dell’Avancini, i compagni Andreazzi di Trento e Caliari di Merano. Pellegrini, rappresentante del Vorarlberg, si augura maggior energia dai deputati socialisti nel lottare per la legge sull’assicurazione della vecchiaia, invalidità ecc. ... Avancini, Pittoni e Oliva spiegano le ragioni della lentezza con cui sono proceduti i lavori per questa legge. Si delibera di venire ai voti su tutte le relazioni fatte. Siccome l’ordine del giorno Piscel propone che l’Avancini dichiari ritirate le proprie dimissioni, Avancini dichiara di voler rispondere nei primissimi giorni. Insistono perché egli si dichiari oggi, i compagni Battisti, Ellenbogen, Caliari, Nardelli, e di fronte alle generali insistenze e alla dichiarazione emergente dal congresso che si può fare completo assegnamento su tutte le Federazioni centralizzate, l’Avancini dichiara fin d’ora definitivamente ritirare le sue dimissioni. Scoppia un lungo, caloroso, affettuoso applauso» . Con tali generali insistenze il deputato di Trento, eletto nel maggio 1907 per uno sforzo libero-socialista contro il D.r Enrico Conci, riprende il suo posto di battaglia. Nello stesso modo spiccio si sanzionarono gli altri provvedimenti presi dal «santo ufficio». E che facevano gli altri? Dalle finestre della Camera del Lavoro sporgeva un bandierone rosso colle frange nere, stendardo del socialismo rivoluzionario. Barni aveva chiesto in una lettera al congresso d’essere sentito per accusa e difendersi. Ma i compagni non lo vollero. Questo rifiuto doveva provocare la secessione degli aderenti di Giulio Barni. I delegati delle diverse organizzazioni che fanno capo al Segretariato trentino abbandonarono sul momento il congresso: in tal modo si ritirarono i due delegati della Lega dei fornai, i 2 delegati dei fabbri e quelli della Lega degli elettricisti e dei gasisti. Solo nella Lega dei falegnami si manifestarono due indirizzi: 2 delegati e 2 rimasero. Questi due ultimi rappresentavano naturalmente la corrente centralista. Di tal maniera il congresso non risolvette nulla perché non accettò la discussione e la lotta. I due indirizzi diversi continuano. Quale vincerà? Abbiamo in riguardo un’opinione molto marxista. Vinceranno quelli che avranno fatto il miglior contratto colla fornitura della birra e, a condizioni pari, berranno di più. Sempre inteso però che le casse centrali, a disposizione degli ufficiali, possano supplire alla mancanza di parecchi ettolitri. 