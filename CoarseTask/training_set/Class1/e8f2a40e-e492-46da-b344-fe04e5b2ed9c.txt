Ormai le funzioni della Settimana Santa sono compiute. Nelle nostre chiese stamane è risuonato il Gloria in excelsis Deo et in terra pax hominibus bonae voluntatis; i nostri altari, smesse le gramaglie per la morte del Redentore, sono parati a festa per la solennità della Pasqua; le nostre campane da stamane suonano giulive a festa per annunziare alle genti la risurrezione dell’Uomo Dio. Nei primi tre secoli della Chiesa, l’Alleluia echeggiò nelle Catacombe; poi, dopo il decreto di Costantino, risuonò nei templi del vuoto paganesimo purificati e consacrati al culto cristiano; indi a pochi secoli, nelle maestose basiliche dal genio degli artisti innalzate come tributo di gratitudine al Redentore del mondo. E l’Alleluia risuona oggi così dalle alte torri delle cattedrali nelle popolose città, come dai modesti campanili delle chiese dei nostri villaggi, sparsi in piano e in colli e sugli alpestri gioghi. Fin nelle case più modeste, fin nelle famiglie dove è passata la folgore della sciagura, la Pasqua reca un po’ di sollievo e di conforto. Chi può esser sordo alla voce dell’amore e della speranza, mentre Gesù, compiuto il sacrifizio sublime, è risorto vero Dio e vero Uomo? Consolatevi o madri, o spose o sorelle! I vostri cari che sono caduti lontano lontano in Polonia, in Galizia, e nei Carpazi, senza che voi li abbiate potuti abbracciare non si sono spenti privi di conforto, poiché essi credevano in Cristo risorto e Cristo, accettando il loro sacrifizio, li farà un giorno risorgere per sempre al nostro amore ed alla gloria. Nel Signor chi si confida Col Signor risorgerà. E voi fratelli che vi trovate ancora a migliaia sul campo sappiate che in questo giorno solenne la nostra più viva preghiera, il nostro pensiero più ardente è per voi. Su voi vigila l’affetto del nostro paese che non dimenticherà mai il vostro sacrificio. 