Il partito liberale del secolo XX là dove non vive di nazionalismo è nel programma morale e sociale, irremissibilmente esaurito, benché il suo fallimento non sia così manifesto, quanto in economia. I liberali d’oggi hanno anche rinunciato all’eulogia ed alla propaganda delle famose formule quarantottesche, le quali dovevano creare attorno all’individuo per la forza dello Stato come una incantevole e vivificante atmosfera di libertà. Perché? La ragione è ovvia. Senza dire che le formule di libera concorrenza, libera industria, libero commercio, ecc., hanno fatto prestissimo e in modo solenne bancarotta, anche nell’ambito delle idee, della coscienza, del culto, dell’insegnamento, gli uomini che in politica si dissero liberali, usarono del potere dello Stato non per garantire e difendere le libertà proclamate, ma per opprimere in nome dell’onnipotenza dello Stato quelle libertà che nella storia, s’era conquistate la Chiesa per la diffusione e l’insegnamento del Vangelo di Cristo. Nella loro stampa e con le loro maggioranze parlamentari, a cui taluni pochi avevano forse acceduto per vago idealismo, combatterono lo spirito del cristianesimo, fecero una guerra violenta alla Chiesa, come società, nelle sue relazioni con lo Stato, cercando di legarla al carro di questo; finché la nuova generazione liberale andò più innanzi, penetrò anche nel santuario della coscienza privata, tentando soffocare con le leggi e con le ordinanze anche l’esercizio di ogni libertà, che non fosse diretta a distruggere quella della Chiesa. La reazione doveva nascere spontanea. Il liberalismo aveva generato il capitalismo inumano, che si fece grasso della dabbenaggine di pochi idealisti e del popolo che non sapeva; ebbene contro di lui sorgerà il socialismo, e il partito liberale si troverà di fronte ad un partito nuovo, il quale, almeno nella sua forma più pura e prima, è essenzialmente la reazione al liberalismo e al partito liberale sul campo economico. Non basta; il liberalismo aveva combattuta, oppressa la Chiesa, il partito liberale aveva tentato, e in troppe parti era riuscito, d’impadronirsi dell’educazione del clero, dei seminari, della nomina dei vescovi, di tutto l’insegnamento pubblico, dell’educazione delle future generazioni, contemporaneamente la stampa liberale muoveva una guerra più o meno aperta, ma continua non solo agli uomini di Chiesa – come è il gergo d’oggidì – ma alle dottrine sue né rispettava le credenze più sacre. Ebbene, contro tale settarismo, contro sì inaudita intolleranza venne anche spontanea la reazione, guerra provocò guerra. Tutti quelli che della Chiesa si sentirono figli devoti e la videro minacciata, combattuta: oppressa dagli uomini della politica, decisero di servirsi dei mezzi dati dalla costituzione per difenderla. Tutti quelli che sentirono atrocemente l’offesa quotidiana d’una stampa settaria e intravidero che l’oltracotanza degli offensori risaliva a tutto l’ingranaggio della vita pubblica e politica, risolsero d’unirsi e d’entrare nell’agone politico, in nome dei principii più sacri da propugnarsi, della libertà della Chiesa, maestra delle genti, da riconquistarsi e dall’avvenire religioso del popolo, da garantirsi. Ecco perché e come sono nati i partiti cattolici. Più tardi, tali partiti, assumendo la lotta su tutta la linea anche contro il socialismo in quanto è materialista o utopista, e venendo così ad occuparsi con maggiore estensione della questione sociale, si chiamarono cattolico-sociali, cristiano-sociali, popolari o democratici-cristiani. E tale, a grandi tratti, è la genesi anche del partito popolare trentino. È naturale che i liberali non vollero riconoscere nel loro vero aspetto i nuovi partiti che sorsero contro di loro, e, come da principio del partito socialista fecero solo un partito internazionale, anzi antinazionale, non volendo che i loro adepti avvertissero le cause economiche, ossia i peccati liberali, che lo avevano procreato, così dei cattolici, non vollero ammettere l’esistenza politica, poiché riconoscerli come tali sarebbe stato come incolpare sé stessi d’aver provocata una reazione salutare alla società, ma nefasta al partito proprio, al liberalismo. Si ricorse perciò, maestro il signor Gambetta, a una di quelle parolespauracchi, che sul popolo credulone avevano sempre fatto effetto, come manomorta, e gesuitismo, e si disse che i partiti cristiani, non erano cristiani, ma clericali, che avevano cioè per programma non di difendere e propugnare la religione o la Chiesa, ma gli interessi di una classe, del clero. I fatti, la storia dei nostri giorni, sono la smentita più categorica a codesta menzogna convenzionale, inventata per salvare dalla rovina il partito liberale. Alla politica per il popolo dei cattolici in tutti i paesi, alla politica dei fatti popolari nel Trentino, né basta richiamarci anche oggi di fronte ad un nuovo articolo dell’Alto Adige di ieri sera, che, a proposito di un libro di don Romolo Murri , s’affanna a trovare nel Trentino concretizzato nei partiti la distinzione tra religione e clericalismo, nel senso che il partito liberale sia quello che propugna la purezza e la sincerità della religione, mentre il nostro ne abusi per interessi di classe, ossia voglia il clericalismo. Sarebbe davvero un compito agevole il dimostrare come il partito liberale ed in ispecie la sua stampa curino la difesa della religione e il famigerato «rispetto al sentimento religioso»; ma poiché, l’Alto Adige d’altro canto sostiene che fu un trucco il nostro, l’aver affermato durante l’ultima campagna elettorale, che la politica, ossia il Parlamento s’occupa anche di religione, esservi quindi in gioco anche gli interessi religiosi, ricordiamo semplicemente e a mo’ d’esempio che proprio nella testé decorsa sessione autunnale, la Camera austriaca s’occupò in un lunghissimo dibattito della questione religiosa, dibattito nel quale vennero a galla tutte le calunnie dell’officina liberale contro la Chiesa e tutti gli errori che il nostro evo ha messo alla luce. E forse mai, come allora, mentre risuonava un preludio al Kulturkampf francese (così designò un oratore la discussione universitaria) si sentì la necessità che i deputati garantiscano gli elettori anche nelle questioni religiose, si vide l’urgenza d’occuparsi nella vita pubblica anche della religione, non perché la religione come tale debba essere confusa con la politica, ma perché fu ed è la politica che ha dei contatti di fatto con le manifestazioni concrete della religione. Né i fatti e la realtà possono davvero essere scossi da quel qualunque soccorso che don Romolo Murri viene a portare all’Alto Adige. Le idee del Murri, o meglio le metamorfosi delle sue idee le conosciamo a fondo, non solo perché ne abbiamo seguito i libri e le pubblicazioni, ma anche perché ne abbiamo discorso con lui parecchio a voce, e ci sarebbe facile torre tutto il valore al soccorso dell’Alto Adige citando brani e pagine del Murri che sono tutt’altro che in appoggio dell’anticlericalismo dei nostri liberali. Ma non è il compito nostro d’esaminare le contraddizioni in cui è caduto il sacerdote marchigiano né le ragioni personali che lo inducono a vedere il clericalismo là dove c’è l’autorità della Chiesa divenuta nemica. Piuttosto, giacché il giornale di via Dordi ci tiene alle «illustri» testimonianze, finiremo anche noi con una che conferma a pieno il punto di vista da cui siamo partiti, tracciando queste linee. Durante la discussione universitaria, provocata dalla levata di scudi contro il presunto tenore del noto discorso Lueger, nella Neue Freie Presse comparvero alcuni articoli del professore universitario e membro dell’accademia scientifica dr. L. v. Schroeder. Questi è liberale e, se non erriamo, di confessione protestante. Anche i suoi articoli erano in difesa delle università e contro il presunto attacco del clericalismo. Finita la discussione alla Camera, il professor Schroeder, da uomo onesto volle esaminare anche «l’altra parte della medaglia» e sotto questo titolo spedì un articolo alla Neue Freie Presse. Ma questa, vero giornale liberale, lo respinse, dicendo essere esso contro il proprio programma, Lo Schroeder fu allora costretto a rivolgersi alla Zeit, l’altro grande giornale liberale viennese, che pubblicò l’articolo. Questo è tale condanna dell’anticlericalismo in fiore e tale giustificazione del nostro punto di vista, ossia dell’esistenza dei partiti cristiani, che ci rincresce per le solite ragioni dello spazio non poter tradurlo integralmente. Ne rileveremo il senso. Il professore s’introduce constatando che il recente attacco contro le università non era artificiale, ma partiva dall’anima popolare. Perché? si domanda. Perché «negli ultimi decenni in misura sempre crescente è venuto dominando e nella letteratura e nella stampa un tono di aperta ostilità contro ogni religione. Specialmente contro il cristianesimo». Nessuna meraviglia, continua il professore, che il popolo sfoghi con forza elementare l’esacerbazione a lungo soppressa. Purtroppo, dice lo Schroeder, molti intellettuali non vogliono vedere in tale ostilità alla religione la causa di moti politici. Ubi causa, ibi effectus. «All’attacco segue l’attacco, all’azione la reazione». E più sotto un periodo che raccomandiamo specialmente alla considerazione dell’Alto Adige: «L’aspetto orribile che presenta la moderna produzione letteraria (Literatur) per ogni uomo religioso o anche semplicemente idealista, è la spiegazione più precisa della crescente potenza del partito del Centro e dei cristianosociali...». «Il popolo non è così stupido, come di frequente si ritiene, e la causa prima del grande contrasto che realmente esiste, è tanto drastica, che si può toccarla con mano». 