INNSBRUCK, 15-16 mezzanotte Suona la mezzanotte... arrivederci, onorevoli: buon riposo! La maggior parte di voi, se l’è meritato davvero; anche questa giornata di esercizi algebrici, di discussioni senza conclusione, di contrasti senza tregua è finita. Ed io mi metto a tavolino, riprendo in mano i vostri calcoli, le proposte e le contro proposte e provo a tirare le somme. Ehm! Il risultato non è consolante, in fede mia. La volete detta in due parole, amici del Trentino? –: Sotto zero! Quando stamane sono corso al telefono, avevo ancora negli orecchi l’energica voce del D.r Gentili che nella commissione scolastica rinfacciava ai tedeschi la loro colpevole inconseguenza e dimostrava la logica chiarezza della posizione degli italiani. Nella passata sessione la commissione scolastica votava a maggioranza di voti che l’aumento delle spese venisse riversato sulla provincia o che la chiave della ripartizione della spesa fosse: provincia 70%, distretto 12%, comuni 18%. Gli italiani con ciò avevano impedito un aumento degli aggravi sui comuni e sui distretti. Fin d’allora i rappresentanti nostri dichiaravano che codesta era per loro una conditio sine qua non... Ma i tedeschi mutarono parere; e pretesero al principio della presente sessione che la ripartizione venisse fatta secondo la vecchia chiave del 50, 30 e 20%, ossia che parte notevole dell’aumento andasse a pesare anche sui comuni. Gli italiani si richiamarono al voto della commissione scolastica e tennero duro. Sorse allora l’idea dei circoli e, susseguentemente, che intanto si facesse un tale aumento cui potesse sottostare la provincia sola. A questo principio è dovuta la comparsa di un provvisorio. Il messere vi è già stato presentato in tutta regola. Il provvisorio non è una legge, ma una semplice proposta di sovvenzione, che, appunto perciò, non abbisogna né di tre letture né di sanzione, e determina un certo aumento passeggero ai maestri, fino alla votazione della novella. Non essendo una legge, non può quindi modificare un’altra legge, né stabilire oneri su terzi, ossia, nel caso concreto, sui distretti e sui comuni. Era quindi troppo naturale che il provvisorio fosse tutto a carico della provincia, come grava sulla provincia ogni altra proposta di sovvenzione o di contributo, e così intese anche la commissione del bilancio che in conformità a tale criterio elaborò il coprimento, ossia le proposte di nuove tasse. Quand’ecco oggi un nuovo mutamento di scena: i tedeschi pretendono che anche le spese richieste dal provvisorio scolastico vengano divise sui tre noti fattori colla vecchia chiave. Gentili bollò con parole di fuoco la mancata parola dei tedeschi e richiese una espressa dichiarazione intendano votare perché le spese del provvisorio vengano pagate dalla provincia o meno. E i tedeschi, quantunque il rappresentante del governo desse ragione a Gentili, risposero di no. Il d.r Pinalli rilevò la contraddizione fra l’inviolabile unità della provincia e la divisione territoriale delle spese; nulla valse a smuoverli dalla loro posizione... E così si andò a pranzo. Ma non s’era ancora fatta la digestione, che ritornò sul tappeto il definitivo. Sono in specie i tedeschi dei comuni rurali che dicono: «Bisogna farla finita una buona volta: non ripetiamo l’errore del 1903». E si ricomincia a far conti. Il problema suona: Quale aumento è possibile alle attuali forze della provincia, e come deve essere ripartito, perché i distretti e i comuni italiani non vengano ulteriormente aggravati? L’intiero pomeriggio si rimisero in moto di nuovo tutte le leve, si studiarono un’altra volta le tabelle, si fecero sottrazioni, si tirarono le somme e... si ripassò il «ponte dei sospiri». Intorno alle cifre totali la discussione riprese più forte. E il risultato?... Che si discute ancora, o meglio la seconda autosconfessione dei tedeschi, dovuta nuovamente alle arti dei conservatori e dei liberali, ha ricacciata la nave in alto mare e reso più che mai dubbio se la nave o almeno qualche tavola potrà salvarsi dal naufragio. Forse la giornata di domani porrà un termine triste o lieto, a tanti dubbi ed incertezze. Sta bene però rilevare che, quando stamane don Gentili accentuava la condotta logica e costante degli italiani, sia riguardo alla novella, sia riguardo al provvisorio, anch’essi sono pronti a votare nella forma in cui la prima fu accettata in autunno dalla commissione scolastica e il secondo da questa e da quella del bilancio, mentre i tedeschi si aggirano in continue contraddizioni, un deputato delle curie privilegiate francamente ebbe a dire: «Gli italiani tennero una condotta ammirabile per la sua coerenza; avessero fatto altrettanto e sempre i tedeschi»! 