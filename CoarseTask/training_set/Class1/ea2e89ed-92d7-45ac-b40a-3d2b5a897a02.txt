– «Vogliamo vedere se il d.r Piscel parla come si stampa da qualche tempo sull’Avvenire del Lavoratore» – Pensammo tra noi e noi vedendo la scorsa settimana affisso per le cantonate l’annunzio di una conferenza pubblica sul Nazionalismo e Socialismo che lo stesso dottore... dalla barba rossa avrebbe tenuto alla Camera del Lavoro la sera del venerdì . E vi ficcammo il naso. Sicuro, abbiamo varcate le soglie della Camera del Lavoro. La... Squilla del resto, suona simpatica anche ai nostri compagni. Incominciamo. C’era, giudicando ad occhio e croce, un’ottantina di persone, noi compresi. Una mancanza. Brillavano per la loro assenza i capoccia condottieri di un tempo che fu: Pasini, Mosna, Menestrina, Schmidt e qualche altro. Non parliamo del fu socialista radiato d.r Battisti . Una certa figura faceva in quella voce il cronista del Popolo, Maranini, che parve mostrar poco coraggio, standosene cheto, cheto lì fuori la porta come tra l’incudine ed il martello, a guisa di tapinello mendicante un tozzo di duro pane. Che gli bruciasse il sangue indosso? Questo fatterello ci fece cadere in varie riflessioni, finché le scacciammo, esclamando: Ah, mondo ingrato! Incomincia dunque il d.r Piscel, che parla alla buona di Dio sul tema annunziato. Lo svolse con una calma... strana, tanto che noi ci domandammo se quegli fosse il focoso puledro d’una volta. In sé non fece che parlare male dello sciovinismo nazionale. Ed eccoci alla discussione: prende la parola il rivoluzionario Gasparini, che francamente rimprovera a Piscel di «non aver interpretato il pensiero socialista, di aver fatto del socialismo all’acqua di rose, e di aver trattato il tema dal punto di vista borghese». È tutto dire... Che oio! Gasparini si mostrò ancora caldo fautore della abolizione della proprietà privata, né più né meno che ai tempi eroici del socialismo puro. Secondo lui, l’operaio non deve pensare alla patria (!!!), per lui la patria è quel paese che gli fornisce lavoro. Per fare del socialismo – parla Gasparini – bisogna tener d’occhio la meta finale, l’alto monte della felicità sociale, e abbattere, abbattere inesorabilmente colla scure tutti i privilegi, tutte le distinzioni, senza pietà né posa, senza misericordia, senza mezzi termini. Gasparini insomma, vorrebbe battere in breccia anche il Trentino, come ha mandato alla malora, coi suoi scioperi inconsulti, non poche famiglie vicentine, mettendo poi la pancia al sicuro, dandosela a gambe, seguito da non sappiamo quante condanne. Ma torniamo a noi. Piscel replicò, con sorrisi che sembravano amoretti, cercando di dimostrare l’accordo delle sue idee con quelle di Gasparini, ma questi di ripicco a Piscel: «Sono d’accordo e non sono d’accordo!» – L’... avvocato aggiunse, senza scomporsi, che nella sua conferenza aveva insegnato al proletario il modo di uscire dalla folta selva delle miserie presenti per portarsi ai piedi della montagna ma poi... aveva dimenticato d’insegnare come si salga il monte, dove splende il sole dell’avvenire! (parole testuali!) Noi aggiungiamo che l’avvocato si deve essere accorto della... piccola dimenticanza ancor nel corso della conferenza, cioè quando incominciò la sua auto-biografia, raccontando come e perché si fece socialista e sforzandosi di tenere una porta aperta agli... avvocati e ai borghesi che, saturi d’amori pel tapinello che soffre, abbandonando la superba vetta della borghesia per gettarsi nel gran mare proletario. Lettori cortesi, ve l’immaginate quel bel tomo di viaggiatore che partito colla meta, supponiamo, Rovereto, si fermi a Mattarello e si dimentichi poi di proseguire? Ah, Ah! Deve ridere anche il dottor Antonio, quando pensa questa sua... geniale trovata per nascondere il piè da cui zoppicca. Nemmeno Gasparini è contento. E replica lungamente. L’avvocato sta lì sul palcoscenico in atteggiamento pacifico, col risolino sulle labbra, fumando un sigaro, col fare del nonno che benevolmente ascolta le grandi ragioni che manda fuori il nipotino. Ma, Piscel non è il nonno e Gasparini non è il nipote; tuttavia, il nostro... barbarossa interrompe benevolmente di quanto in quanto il nipote che la vuole saper lunga, esclamando amorosamente: – Eh, sì sì! – Eh, sicuramente, già già! – Ma, così, però... – Ma così, colà... – Eh, già siamo d’accordo! – Anzi, si fu questa volta che il nipotino, visto forse che si dà poca importanza alle sue pure dottrine, uscì serio, serio in quel «siamo d’accordo e non siamo d’accordo»? Ma, guarda là! Ci dimenticavamo di dire che il dottore paragonò i borghesi che si danno al socialismo a ruscelli che scendono precipitosamente dal monte per affluire al mare. Questo mare, se sono buoni, li conserva, altrimenti li getta alla spiaggia. – Qui ci parve vedere Maranini del Popolo fare una annotazione... un vicino un po’ maligno ci sussurrò all’orecchio qualche cosa – E sarà... noi non ci mettiamo né sale né pepe. Per finire, la discussione non sarebbe terminata sì presto se il nostro avvocato, detto all’uditorio che si consumava troppo gas per continuarla, non avesse proposto di troncarla. Così si decise di continuarla un’altra volta. La nostra impressione? Che Piscel zoppica, zoppica maledettamente il... socialismo e che per tenersi in bilancia con quell’elemento che c’è alla Camera del Lavoro gli toccherà far uso di gas, di molto gas per non restare al buio. E terminiamo, aspettando il giorno nel quale, abbattuto colla scure tutto che è d’inciampo, potremo salire trionfalmente il monte dove splende il sole dell’avvenire! fs. 