L’annunzio brevemente dato ieri, a mezzo della stampa, che stamane, alle 7.30 sarebbe partito un reggimento di cacciatori, composto in gran parte di trentini, ha fatto accorrere alla stazione una immensità di gente: – tutta Trento! E non era vana curiosità di andare ad osservare uno spettacolo; non era desiderio di provare una eccezionale emozione; era invece bisogno cordiale di portare, con la propria presenza, un saluto e un augurio a tanta gioventù partente per chissà dove, a compiere quello che è il dovere di chi è chiamato sotto le armi, specialmente in tempo di guerra. Il reggimento, con la musica in testa, è arrivato alla stazione poco prima delle 7, e vi è entrato per la cancellata a destra dell’ufficio postale. Man mano che avanzavano, i soldati andavano a prender posto nei vagoni del lunghissimo convoglio. Al loro seguito, e da tutti gli ingressi alla stazione, si riversava intanto la massa enorme di popolo, che ha subito ingombrato i binari fino all’altezza della scaldatoio della Valsugana, si è gremita nei vagoni vuoti, si è acccalcata in piedi, sui tetti dei vagoni stessi. Contemporaneamente, è cominciata una lunga abbondante distribuzione di vino, birra, bibite, commestibili, sigari, sigarette, fiori.... Era un correre affannoso di quaranta o cinquanta distributori – fra i quali molte signore e signorine – da un vagone all’altro. Le Cantine Riunite facevano distribuire un migliaio di bottiglie da litro piene di vin bianco, e l’etichetta diceva «salute e auguri». Così il Sindacato A. I. faceva distribuire ad ogni soldato un sacchetto contenente salame e formaggio. E le mani si protendevano a raccogliere tanto ben di Dio, e i poveri giovani rispondevano ringraziando, gridando evviva. E l’attesa è stata abbastanza lunga, essendo il treno partito alle 8.20. E fino a quell’ora tutto il pubblico è rimasto lì, con S.A. il Principe Vescovo, il Comando militare, il Capitano distrettuale, il Consigliere di governo, le maggiori autorità giudiziarie, ecclesiastiche e civili. Quella parte del pubblico, che non è riuscita a trovar posto nell’interno della stazione, ha preso letteralmente d’assalto la passerella a fianco al ristorante; e tutti hanno applaudito commossi, agitando cappelli e fazzoletti, battendo le mani alla banda militare che nel primo vagone ha suonato, fra l’altro l’inno a Trento e l’inno a S. Giusto. Poi, con puntualità militare, alle 8.20 è stato dato il segnale di partenza; il treno si è mosso... Il rumoroso sbuffar della locomotiva è stato coperto da uno scroscio di applausi, fra l’ultimo indescrivibile ricambio commosso di saluti e di auguri. La banda si allontanava sonando l’Inno dell’Impero. Ritto, con umido ciglio, circondato dalle Autorità, Sua Altezza benediceva ai partenti. Ed essi, sifilandogli innanzi, si mettevano sull’attenti, o si segnavano. In un vagone di seconda classe, pieno di graduati, ne abbiamo visti molti inginocchiarsi [...] . Quando il treno è fuggito, la massa di popolo, lentamente, silenziosamente, si è avviata attraverso le uscite. Addio, valorosi figli delle nostre alpi, il Trentino vi segue col cuore! 