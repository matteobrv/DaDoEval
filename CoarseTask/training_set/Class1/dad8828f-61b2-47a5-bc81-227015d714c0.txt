I ruteni di Leopoli pubblicano un manifesto, nel quale condannano il delitto di Sieznski . «Noi protestiamo contro coloro che chiamano il Sieznski un ruteno. Esso è un miserabile Heidamak», così sta scritto a caratteri cubitali sulla cantonate, nei locali pubblici della capitale galiziana. Heidamak venivano chiamati i capi dei masnadieri che s’aggiravano fino all’epoca recente nell’Ucrania, obbrobrio e terrore della gente onesta. I deputati ruteni s’affrettano a condannare senza riserve «l’orribile violenza» finora presso i ruteni inaudita. Eppure ammettendo che le condizioni del popolo ruteno sono anormali, non solo condannano codesta importazione russa del delitto, ma trovano ingiusto anche che la persona colpita sia stata Potocki , il quale cercava la via della pacificazione delle sue stirpi. È notevole che perfino il deputato socialista galiziano Vianand in un articolo dell’Arbeiter Zeitung nega qualunque giustificazione al delitto, affermando che i ruteni in Austria hanno pure aperta la via delle lente ma legali rivendicazioni. Potocki godeva anzi la fiducia di una parte dei ruteni e l’ultimo atto a cui aveva posta la firma era la nomina del deputato ruteno Olensnicki a vicepresidente della Dieta. E fra le carte che si trovarono sul tavolo dell’ucciso sono parecchi decreti di trasferimento per i capitali distrettuali, accusati d’aver angariato nelle ultime elezioni i ruteni. No, l’unica scusa non della colpa, ma del colpevole, poteva essere lo stato anormale della sua mente, la degenerazione del suo sangue. La madre è in prigione, accusata d’aver diretto il braccio del figlio, un fratello s’uccise due anni orsono sotto l’incubo di azioni disonorevoli. E tuttavia i soliti filosofastri rivoluzionari sono insorti anche questa volta ed hanno condannato chi? – Tutti, fuori che l’assassino, tranne che l’istigatrice. Non sono ricorsi alla patologia criminale per difenderlo, non hanno scusato il delitto come riflesso d’una folla delinquente. Ecché? È forse il delitto stesso fuori di dubbio? Chi v’ha dato il diritto, o fautori della morale assoluta, di giudicare l’azione di Sieznski? Il Popolo di martedì scrisse: «Fu bene? Fu male? Inutile rispondere. Meglio è rendersi conto delle ragioni che determinarono il sanguinoso episodio». Segue una descrizione molto esagerata delle condizioni dei ruteni, in ispecie nelle ultime elezioni, per concludere: «Come nel Portogallo, così anche in Galizia, soffocando il grido della riscossa popolare, parlò la rivoltella. Epilogo triste, ma fatale». Ed eccovi, mentre si finge di non sentenziare, un’implicita assoluzione dell’assassino. Poiché è evidente che se il delitto fu azione fatalmente logica, esso cessa di essere tale e se i giurati – a parte qualunque ragione del sentimento – sono seguaci di questa politica rivoluzionaria, di codesta filosofia determinista e codesta morale relativista, devono assolvere il Sieznski. Assolverlo non basta, ma nella motivazione della sentenza, proclamarlo un eroe. Tale infine appare ai lettori del Popolo, ai seguaci del suo pensiero! La domanda dubbiosa premessa non è che un velo ipocrita per nascondere il pensiero logico e la reale apologia del delitto che s’insinua nelle linee del giornale socialista. Più manifesto è ancora il senso di quanto stampa il Lavoratore di Trieste in un trafiletto di ieri. Sentite: «Poniamo un quesito di coscienza: quella signora Sieznski che ha soffiato nell’animo già ardente del figlio l’odio implacabile per gli oppressori del popolo ruteno: quella donna che bacia in fronte il suo prediletto, l’orgoglio, il sostegno, la speranza forse dei giorni tardi, ne arma il braccio, e le ultime parole che sussurra al suo orecchio suonano incitamento a mirar giusto, incoraggiamento a saper ben morire, questa signora Sieznski, insomma, che spinge suo figlio sulla strada del sacrificio, come deve essere giudicata?» La domanda è posta così, che ognuno preveda la risposta. Essa tuona: «La madre cedette il posto alla ribelle. Piuttosto che crear dei figli che siano puntelli e vittime dell’oppressione, assai meglio diventino i giustizieri implacabili che sgombrano le vie al cammino della civiltà. «La maternità che si allarga e si ricongiunge con un più vasto e grandioso cancello dell’amore per la libertà dei propri simili oppressi! «Davanti a questa madre così dimentica e sprezzante di sè, dei suoi diritti, dei suoi affetti, delle sue gioie; rimpicciolisce l’orgoglio nostro. «Per conquistare il diritto di vivere della gente dimostra di saper morire». A tal segno si pervertono le parole e il loro senso! La via iniquitatis diventa via del sacrificio e del dovere, la madre che odia e aizza il figlio ad uccidere l’oggetto dell’odio, viene proclamata un’eroina dell’amore, chi toglie barbaramente la vita ad un uomo è detto il giustiziero che sgombra le vie alla civiltà! Voi, madri, inorridite su questa donna, voi, giovani, vi sentite offesa la coscienza da codesta filosofia che insegnano i giornali socialisti. Eppure fu sempre così! Tutti i delitti politici, tutti i regicidi ebbero in loro una difesa, tutti gli assassini politici trovarono in codesti anticristiani dei solleciti panegiristi. Il «brindisi alla palla» che uccise Vittorio Noir subì in tutti i tempi di poi infinite variazioni. Ed ora che la borghesia, nei paesi dov’è chiusa l’epoca agitata delle rivoluzioni nazionali, ritorna almeno nel concetto di tali azioni alla morale di Cristo e ai comandamenti del Decalogo, rimane la grande organizzazione internazionale rossa, che sparge l’odio e ne proclama i trionfi. Questi uomini non hanno fede della potenza dell’amore. Sono gli eredi dei borghesi che proclamarono l’uguaglianza, la fratellanza, la libertà e per raggiungerla intonano anch’essi l’antifona di Felice Piat, alla palla che uccise Vittorio Noir: Palla dell’umanità, liberaci! Sempre così! Ma è logico, è fatale, diciamo anche noi. Come i farisei costoro non hanno compresa la dottrina di Cristo, e quando l’hanno visto morire vittima e non ribelle si sono scandalizzati di lui. Non hanno compreso il mistero della croce – che noi oggi solennemente ricordiamo. Non possono quindi nemmeno nella società d’oggi comprendere il cristianesimo e la forza sociale che emana l’umile dottrina dell’evangelo. 