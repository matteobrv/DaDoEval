Abbiamo avuto di recente un epilogo giudiziario che riavvicinò alla memoria la triste situazione di Roverè della Luna. Le ultime notizie di lassù non dicono che le cose vadano al peggio; forse all’unanime sforzo di tutte le persone rette ed equanimi riesce di sanare una situazione che parve irrimediabile. La provocazione dei germanizzatori fu fierissima e la prepotenza loro così evidente, che l’unica famiglia tedesca esistente nel paese s’affrettò a separare la propria causa da quella dei connazionali corruttori e perfino parte degli organi del governo ritenne suo dovere d’intervenire nel senso della pace e contro l’invadente zizzania. Bisogna averli visti codesti bravacci del «Volksbund» ed aver seguita davvicino la storia delle loro gesta! Quando il curato predicava la pace, essi reagivano con sghignazzi o con vigliaccherie notturne ed a chi tentava calmarli rispondevano con minacce e con tutte le arti che avevano appreso alla scuola della prepotenza. Così mano mano la lotta nazionale assunse tutte le forme più brutali della rozzezza e della violenza. È quindi spiegabile, per quanto non commendevole, che taluno il quale si sentiva forte della causa giusta sia incorso nell’errore pur troppo frequente di dare alla propria proposta la forma dell’atto iniquo che l’aveva provocata. E qui – ripetiamo col nostro Manzoni – «non possiamo lasciar di fermarci un momento a fare una riflessione. Renzo, che strepitava di notte in casa altrui, che vi s’era introdotto di soppiatto, e teneva il padrone stesso assediato in una stanza, ha tutta l’apparenza di un oppressore; eppure, alla fin de’ fatti, era l’oppresso. Don Abbondio sorpreso, messo in fuga, spaventato mentre attendeva tranquillamente a’ fatti suoi, parrebbe la vittima, eppure, in realtà, era lui che faceva un sopruso. Così va spesso il mondo... Voglio dire, così andava nel secolo decimo settimo». E così è andata a Roverè della Luna. Certo che il giudice il quale si trova dinanzi al fatto incriminato non ha il compito di dar sfogo a riflessioni generali, ma di applicare in concreto i paragrafi del codice penale. E di tale applicazione pura e semplice non saremmo noi a lagnarci, prima perché nessuno potrà perorare l’impunità della violenza, secondo perché tale giustizia dovrà pur gravare nella maggior parte dei casi sui partigiani dei germanizzatori, i quali ricorrono per educazione e per sistema agli sfoghi criminosi della prepotenza. Ma anche per un’altra ragione in tali casi appare consigliabile l’applicazione nuda della legge senza il commentario storico-morale. Ognuno vede come tale commentario, a voler essere imparziali, riesca oltremodo difficile e metta in pericolo la fama d’equità e di oggettività della quale, specialmente in conflitti nazionali, il giudice dev’essere accuratamente geloso. Facilissimo poi è che inducendo dal particolare al generale si venga tratti a pronunziare giudizi che non corrispondono punto alla realtà dei fatti. Nel recente processo invero è caduta l’espressione generica di «prepotenza dei trentini». Ora come conciliare tale enunciazione apodittica colla verità che ci è personalmente nota e colla storia di Roverè che abbiamo seguita davvicino? Singoli atti di violenza potranno riscontrarsi anche nella storia della reazione, ma l’offesa atroce, la prepotenza vigliacca vennero da Salorno e d’oltresalorno, ed il povero paese prima tranquillo ed ignorato ne è diventato la vittima. Fu contro tale offesa e tale prepotenza che si levò la stragrande maggioranza di Roverè e tutto il Trentino e di tale protesta si fecero eco i nostri rappresentanti alla Dieta ed al Parlamento. E la lotta non finirà fino a tanto che la prepotenza pangermanista non sarà fiaccata e rotta per sempre. Tanto credevamo di riconfermare, perché non si creino equivoci, convinti del resto che in questo caso la frase sia andata più in là del pensiero e ben lungi dal supporre che essa si debba interpretare come una generica concezione della lotta nazionale impostaci dagli invasori o come un’approvazione dell’attacco volksbundista. Il carattere ed il passato della persona che l’ha pronunciata c’inducono a negare alla frase quel senso che le si dovrebbe comunemente dare. 