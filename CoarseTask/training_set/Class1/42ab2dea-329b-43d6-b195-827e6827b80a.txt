L’Enciclica testé uscita alla luce è di straordinaria importanza e rimarrà uno degli atti più memorabili nel pontificato di Pio X e nella storia ecclesiastica dei nostri tempi. Già da qualche anno si poteva osservare, non senza gravi apprensioni, come nel campo cattolico buon numero di studiosi cercava la conciliazione della fede con la scienza e della vita religiosa con le moderne condizioni sociali, non già con l’accettarne i risultati dell’investigazione umana e del vero progresso civile, ma facendo getto dei principii più inconcussi, sì naturali che soprannaturali, e intaccando la sana filosofia, la teologia cattolica, i libri sacri, la disciplina ecclesiastica. Col pretesto di riforme si inaugurava il riformismo, col pretesto di modernità il modernismo, col pretesto di libertà il liberalismo, e tentando di vincere con le loro armi gli avversari, si buttavano in un canto le proprie e si passava, non col vessillo del trionfo, ma con tutti i segni della resa, nel loro. Incredibile la confusione generata da sì infausto movimento, ammantato, come al solito, delle parvenze di conquista nel campo dello scibile e dell’azione; e tanto più dannose, in quanto che non mancò chi volle – con infelicissimo pensiero – trasformare la democrazia cristiana in una riforma della filosofia, delle scienze sacre e degli ordinamenti ecclesiastici. Infine, chi ben lo guardava, altro non era che una infiltrazione del più ardito protestantesimo liberale nelle file cattoliche. Alla testa del movimento stava la Francia, terra tristemente feconda di divisioni intellettuali, politiche e sociali tra i cattolici stessi; dalla Francia passò all’Italia, e si ripercosse un po’ alla volta anche nella Germania, che veniva spesse volte derisa come se là i cattolici non sapessero mettersi specialmente in questioni esegetiche e critiche all’altezza dei nuovi tempi. Le arditezze e peggio di chi in Francia e in Italia, in nome della modernità e della democrazia, si gettava nei precipizi, diedero armi in mano a coloro che, dottrinalmente più sicuri, erano refrattari all’ascensione politica e sociale delle masse, e così in molti luoghi le più belle speranze d’una forte azione popolare cattolica svanivano come nebbia al sole; all’opera energica di riforme in armonia coi sommi principii della giustizia e della carità cristiana applicati alle nuove condizioni della società, e alla conquista della scienza in armonia con la pura dottrina dei dottori cattolici e sopratutto dell’Aquinate, succedevano le diatribe, le discordie, la scissione, la morte. Da molte parti si aspettava un’autorevole parola che ponesse termine al lavoro di disgregazione, malauguratamente favorito più volte anche da uomini illustri e rivestiti di alti uffici. E la parola autorevole è venuta. Dopo molti prodromi che l’annunziavano, uscì finalmente l’Enciclica di Pio X che fissa ed esamina il molteplice conglomeramento di errori speculativi e di pratiche aberrazioni dei modernisti e mentre ne pronunzia severa condanna, provvede ad arrestarne il progresso, a respingerli ed escluderli dal seno dei cattolici. Noi salutiamo, riverenti e lieti, la parola di Pietro pronunciata per bocca di Pio, ed auguriamo che, tolta ogni confusione ed ogni dissidio, sicuri e compatti nella via da seguire, i cattolici riprendano con novello vigore la conquista della scienza e della società, alla quale si volsero con tanto slancio e successo nell’immortale pontificato di Leone, e a cui li sprona pur ora l’invito di Pio. Fortunato il nostro paese, che seppe tenere lontane da sé dottrine e divisioni pericolose, e raggiungere tanta unità di pensiero e di azione politica e sociale, di cui ora godiamo i frutti! L’importanza dell’Enciclica Pascendi Dominici gregis è rilevata dalla stampa di ogni colore che la commenta nei modi più opposti. Anche l’Alto Adige e il Popolo ne discorrono; il primo nell’articolo di fondo di ieri sera, il secondo in un articolo di prima pagina. Eloquentissimo l’articolo dell’Alto Adige . Ricordate, amici, la campagna elettorale della scorsa primavera? Sarà difficile dimenticarla più. I liberali erano diventati «rispettosi del sentimento religioso» e si rimangiavano il vomito della scuola laica, del divorzio, del matrimonio civile, della separazione degli stati dalla Chiesa. Non basta; strillavano come aquilotti, quando noi ricordavamo quelle loro espettorazioni e ci caricavano di ingiurie. Ora le elezioni sono felicemente passate, e l’Alto Adige ritorna agli antichi amori. Ecco come parla dei modernisti: «In fondo, è vero, essi furono e sono più discepoli della scienza che figli della religione; e, benché si illudessero di volere adattare la scienza alla religione, in fondo erano i risultati scientifici quelli che conquidevano l’anima loro, riflettendosi da essa in raggi di vivida luce. Più che il sentimento, la ragione poteva in loro, e la ragione seguirono fedeli, non accorgendosi che così facendo esulavano dal campo in cui volevano svegliare la vita». Dunque, abbiamo capito: la scienza, in chi l’abbraccia, esclude ed uccide la religione. Fra l’una e l’altra è impossibile un accordo. Così proclamano i sapientoni dell’Alto Adige, consumati negli studi e rispettosissimi del sentimento religioso. Andiamo innanzi. Introducendo il vaticano (col v piccolo, benché turbi i sonni dell’Alto Adige fino a fargli scrivere un articolo di fondo) introducendo, diciamo, il Vaticano a parlare, e riassumendone il pensiero in un’apostrofe di questo tenore: «Contro di voi (modernisti) io proclamo l’ostracismo, perché voi pervertite, deformate, avvelenate i giovani, predicando loro che la ragione è impossibilitata di elevarsi alla conoscenza di Dio, che la religione è nell’interno stesso dell’uomo, che l’uomo deve analizzare la sua fede per intenderla, che tutte le religioni si equiparano nel loro valore ecc.». Soggiunge: «I cattolici, si dice, sono milioni e milioni. Quanti sono ora, che l’autorità maggiore nella Chiesa ha condannato così recisamente quel modo di pensare, che è ormai patrimonio di tutti e ch’essa stessa, denominandolo modernismo, riconosce essere un portato della vita e della società moderna?». Quanto dobbiamo essere grati all’Alto Adige che, vista la vecchiaia del Vaticano, ci avverte come qualmente un uomo moderno deve ammettere l’impossibilità di conoscere Iddio, ridurre la religione (quale, se non v’è Dio?) nel suo interno ecc. ecc.? E poi costoro vengono a dirci, in tempo di elezioni, che rispettano la religione, benché la considerino come «cosa privata». Un po’ di cautela, signori! Se volete menare a naso il pubblico, non venite poi a dirci che l’esistenza di Dio non si può nemmeno conoscere! L’Alto Adige dopo parecchi altri spropositi, conclude. «L’atteggiamento del vaticano, che minaccioso intima alla moderna corrente del pensiero e della scienza il vade retro satana, è più ridicolo che eroico: e vien fatto di pensare se nello sforzo impari qualche muscolo non finirà forse per rompersi». No, tranquillizzatevi! I muscoli del vaticano non si rompono. Si spezzano invece contro la rocca di Pietro gli uomini pigmei, che, volere o no, dovranno poi sostenere la presenza di un Dio già negato o messo in dubbio col pretesto che la scienza non può riconoscerlo. La storia insegna pur qualche cosa, e ci addita secolo per secolo la bancarotta dei ridicoli e degli insani che combatterono Dio e il suo Cristo in nome della ragione, della civiltà, del progresso, mentre altro non facevano che guastare e rovinare la società. Dagli gnostici (i sapienti) fino a noi è sempre la stessa commedia che si ripete, e i commedianti finirono sempre male. 