Le Neue Tiroler Stimmen, avendo ricevuto per la pubblicazione il nuovo memoriale del Volksbund, non ne danno che un sunto molto sommario e aggiungono: «Noi non approviamo affatto quanto hanno esposto gli italiani, noi abbiamo anzi condannato e combattuto sempre il loro nazionalismo e ciò come questione di principio. Deploriamo vivamente che nel Tirolo italiano si manifesti un movimento sempre più verso sinistra e l’irredentismo. Ma vediamo anche chiaramente che con tali recriminazioni vicendevoli non viene promossa la pace. Il nazionalismo non si combatte ponendo sé su di un terreno ultranazionale né si può scacciare il diavolo con un altro. L’acatismo in Prussia, malgrado i molti e molti milioni e l’aiuto di tutto l’apparato dello Stato, ha fatto fiasco ed ha giovato solo agli avversari nazionali; esso avrà la medesima sorte anche in Tirolo, dove non sono a sua disposizione mezzi così potenti. Ebbimo di recente occasione di parlare con uomini, che nel Tirolo italiano esercitano una funzione governativa, uomini di buoni sentimenti tedeschi ed austriaci – non sacerdoti – e udimmo da loro tutti la dura sentenza che il Volksbund finora non ha che dato nutrimento alla propaganda irredentista e ne ha promosso i successi. Ma anche colui che é in realtà il vero direttore del Volksbund dice nella sua relazione sul Schulverein generale tedesco nel Tirolo meridionale : Come fatto più importante per il 1905 appare l’inasprimento della lotta fra tedeschi ed italiani in Tirolo e di ciò il Rohmeder commisura il merito maggiore al Volksbund. Noi non riusciamo a comprendere anche col più buon volere del mondo che un tale inasprimento della lotta possa giovare all’unità della Provincia e con ciò allo Stato plurinazionale che è l’Austria, nella quale le nazioni più che mai hanno bisogno di vicendevole tolleranza. Inasprire la lotta, vuol dire promuovere la separazione, non l’unione». Sacrosante verità che godiamo abbiano detto le Tiroler Stimmen, tanto più che sono un riconoscimento del nostro punto di vista, per difendere il quale abbiamo dovuto altra volta energicamente attaccare il foglio conservatore. Noi non condividiamo il punto d’arrivo dei tedeschi, per i quali è dogma l’unità del Tirolo ed è fellonia il promuovere, come facciamo noi, l’autonomia della minoranza nazionale, ma essenzialmente tutti gli uomini di buona volontà al di là e al di qua di Salorno possono convenire nella necessità di non inasprire un conflitto sterile, i cui effetti saranno dannosi agli uni ed agli altri. Oltraggiare un popolo fino a negarne l’esistenza nazionale, tentare di germanizzare coi modi esperimentati in Posnania è politica folle, e noi da un pezzo ci chiediamo dove sono gli uomini avveduti fra i tedeschi, dove sono scappati coloro che, nonostante tutte le dissensioni, cercavano un modus vivendi qualunque. Ai cattolici tedeschi, in qualunque partito essi militino, noi non chiediamo altro che si persuadano da sé stessi di quanto ripetutamente abbiamo asserito circa l’attività del Volksbund fra noi, e poi prendano quella posizione che detta una coscienza onesta e che hanno dovuto prendere anche i tedeschi del Centro germanico verso i polacchi. Allora anche gli italiani, o almeno quelli fra loro che aspirano ad un lavoro positivo per il popolo, non negheranno il loro contributo alla ricerca del modus vivendi. Ma fino a tanto che l’opera del Volksbund continuerà indisturbata, anzi ciecamente promossa o tollerata da gran parte del clero, sappiano che nessuna forza, nessun potere varrà a frenare la reazione che entro noi si evolge ed incrudisce. 