Niente più noioso ed inutile delle polemiche postume alla campagna elettorale. I fatti sono chiari, evidenti, e tuttavia si vuol discuterli, contestarli. Ai 14 maggio dei 9 collegi del Trentino sette erano conquistati dal partito popolare, e le maggioranze erano così enormi che si parlò di «ultrapotenza clericale». Tutti gli avversari e liberali e socialisti e pangermanisti e mersiani vennero sconfitti: la risposta del popolo trentino fu precisa, secca, senza repliche. I vinti non la vollero intendere. Ai 23 abbiamo dimostrato d’essere un partito almeno altrettanto forte di qualunque altro, anche là dove i «clericali» per questioni d’interesse e di campanilismo sono odiatissimi. Nessun partito preso a sé ci avrebbe vinti, e già prima abbiamo dichiarato che combatteremo per l’onore della nostra bandiera non per la «vittoria clericale» che sarebbe stata impossibile contro la coalizione socialistico-liberale. Ebbene: gli avversari ora cantano vittoria e specialmente i democratici liberali sono divenuti come bambini che ridono e battono le mani al loro funerale. A Rovereto poi i malfattiani sembrano fuori di sé, il Messaggero vanta la riuscita del baron Malfatti come un trionfo! Dio mio! E pensare che il signor barone nella città di Ala ha avuto, per l’aiuto del socialisti, ha avuto una maggioranza di 16 voti, che nella città di Arco ha ricevuto la metà dei voti del suo avversario, che nella borgata di Mori solo l’aiuto dei socialisti gli ha fatto avere un terzo di tutti i voti dati, che a Riva stessa il d.r Zanoni ricevette 315 voti di fronte a 586! È vero, a Rovereto, i liberali, i cattolici-dissidenti e i socialisti assieme gli portarono 1256 voti, ma non schernite i 186 che mantennero salda la loro fede politica e ai 23 votarono come ai 14. In mezzo alla marea degli opportunisti e dei campanilisti che con tutte le arti vennero spinti alle urne dichiarando la guerra santa contro la «bottega di Trento» chiamando «traditori» ogni roveretano che non votasse per il suo podestà, lode a questi 186, lode al loro carattere e alla loro fermezza! I pochi ma valorosi amici roveretani hanno dato un buon esempio che porterà frutti. Il baron Malfatti è eletto, ma gli converrà sapere che 1784 elettori, che 3 delle città o borgate del suo collegio gli hanno votato contro in maggioranza, gli gioverà ricordare che deve la sua riuscita ai socialisti i quali gli regalarono un migliaio di voti, tanto per impedire che l’«ignoto medico di Dio» riuscisse vincitore. E noi lieti chiudiamo la campagna nel collegio roveretano; là ove ci si era proclamati quantità trascurabile siamo stati consapevoli delle nostre forze rigogliose, abbiamo costretti i nostri avversari di ieri a darsi la mano per impedire la nostra avanzata. Il Trentino 28 maggio 1907 Le fiabe del timbro e del pallone Tr, p. 1; attribuito (lista Delugan). Replica alle polemiche di socialisti e liberali che accusano i cattolici di aver ottenuto la vittoria elettorale grazie all’uso dei timbri da apporre alle schede di voto, controllate dai parroci prima di essere deposte nell’urna. Poveri lettori! Avevate bisogno d’un po’ di requie dopo tanta guerra e tanta asprezza di polemiche. Ma che volete? Abbiamo messo oramai la mano nel vespaio e bisogna perseverare fino alla fine. La stampa anticlericale torna a rimestare la fiaba dei 1500 timbri . Per gli onesti dichiariamo una volta per sempre: 1. L’Unione politica non mise a disposizione dei comitati elettorali di tutto il Trentino che complessivamente 143 (nemmeno 150) timbri per nove canditati . 2. Come hanno constatato de visu le commissioni, hanno usato dei timbri quindi solo una parte, e la parte minore di tutti i comitati elettorali. La maggioranza stragrande dei nostri 40 mila elettori hanno votato con la scheda scritta. 3. Timbri ne ebbero a disposizione anche fiduciari liberali e socialisti specialmente nei ballottaggi, numerosissime furono le schede timbrate Avancini e Malfatti. In Fiemme i liberali furono ancora più... tenaci e applicarono alle schede dei cartellini gommati con su stampato tanto di «Vanzetta». Se noi vorremmo imitare i gazzettieri avversari potremmo chiamarli il «partito della gomma». Ad Ala si usarono timbri per il baron Malfatti, solo che si omise sul timbro il barone per non urtare i socialisti. Anche per il Postingher e per altri si usarono timbri. Tutto il male deve dunque consistere in questo che i timbri li abbiamo introdotti noi e gli altri li hanno dovuti, come al solito... copiare. Un’altra volta ne facciano approntare 50 mila e, giacché offendendo la grande maggioranza del Trentino, fingono d’ascrivere la nostra vittoria al mezzo meccanico provino ad usarlo loro e... vedranno. Il Popolo poi, che è maestro di menzogne insuperato, inventa per i gonzi che i clericali a Trento avevano in pronto un pallone che doveva salire e scoppiare la sera del 23, che a Trento erano state portate non poche bandiere cattoliche, che un trattore della città aveva approntato bibite e mangiative per gli eroi del timbro ecc. ecc. Ecco, il pallone si sa che lo avevano preparato i socialisti per i 14 ma che poi, visto che dovevano contare sull’aiuto degli odiati «borghesi», preferirono rimandare il trasparente a vittorie più proprie e più dignitose. Bandiere non ne abbiamo visto né portare né issare alcuna, se ne togli quelle rosse. Riguardo poi al trattore saremmo lieti di conoscerne il nome, perché forse si potrà gustare ancora qualche cosa a freddo. Buffoni e mentitori! Avete turlupinato il pubblico durante tutta la campagne elettorale ed ora vorreste ancora sfruttarlo, prendendolo a gabbo colle vostre grullerie? 