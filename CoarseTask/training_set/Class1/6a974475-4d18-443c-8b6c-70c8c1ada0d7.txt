«Vuole l’antico costume che alla sera delle grandi e delle piccole vittorie si raccolgano a lieta brigata quelli che parteciparono alla battaglia. Così dagli eroi d’Omero agli eroi di Garibaldi. La nostra guerra è diversa nelle armi e negli scopi da quante guerre furono mai combattute; per questo l’antico costume si purifica perpetuandosi in noi che alla sera della vittoria non abbiamo rimorsi di sangue versato né ricordi di tradimenti o di viltà». (Il segretario Mussolini nella festa dei falegnami alla Camera dei Lavoro). Non sappiamo se le spoglie opime o le rosolate coscie di buoi della Camera del Lavoro abbiano mosso la fantasia del signor segretario «del risonante mar lungo la riva» fino alle trincee dei coturnati Achei, combattenti sotto le mura di Troia. C’è da scommettere però che a codesta ellenica rinascita abbia contribuito più l’esaltazione della fantasia che il fumo dell’arrosto proletario. Comunque, per quanto mi dispiaccia di concedere altri cinque minuti di celebrità al signor Benito Mussolini, dobbiamo convenire che egli non ha rievocato il paragone a sproposito. Eroi, eroi omerici sono i capitani della moderna socialisteria. Pensate a certi comizi, e ricorderete il Parlamento dei greci, ove Tersite «di scurrili indigeste dicerie pieno il cerebro» provocava le genti; pensate a certi congressi, e vi parrà di riudire le invettive e le sanguinose ingiurie che si scagliavano in viso l’Atride e il pie’ veloce Achille. Si ritirarono poi gli sdegnosi sotto la tenda, per uscirne non mossi da doni espiatori, né attratti dall’imminente rovina del partito, ma per riprendere quel campo, ove ormai non risuonava più la campana col suo «Batocio» ammonitore dei proletari contro le tresche borghesi dei capi. Il campo dell’equivoco si riapriva dinanzi sgombro. Ed eccovi di nuovo la rievocata scena omerica fra il Xanto e lo Scamandro. Quante volte il fuoco nemico avrebbe arse le navi, se gli dei non si fossero precipitati dall’Olimpo in aiuto. Si capisce, l’antico costume va purificandosi ed alla difesa d’uno scudo si sostituirà ora nel rinnovato costume l’avallo di una firma. E grati gli eroi a codesti «dii ex machina» limiteranno la pugna ad un torneo di ingiurie contro la borghesia, respingendo il grande acciaro nel fodero quando converrebbe dar tregua alle ciance e por mano al ferro. Poiché qui veramente, ci è forza di confessarlo, una differenza, una piccola differenza tra gli eroi omerici e gli eroi del partito socialista trentino, esiste, né si può negare. Entrambi pronti alle ingiurie ed alle invettive, garritori e verbosi come femmine «quando li prende di bombar la voglia» gli eroi contemporanei hanno ben diritto di ripetere le parole di Enea quando disse all’assalitore: Entrambi Possiam d’ingiurie aver dovizia e tanta Che nave non potria di cento remi Levarne il pondo. Ed alle ingiurie s’accompagna il fiero aspetto. Entrambi «guatano bieco», scuotono i corruschi elmetti e squassano le gravi aste. Disse (conclude Omero la verbosa sfida), e fulminò la ferrea punta o le «funeste quadrella»... finché l’avversario piegando le ginocchia cadde rumoroso nella polvere. Ma degli eroi proletari in lotta contro la borghesia, Omero dopo la bombata di prammatica dovrebbe conchiudere: Disse... e non fece niente. Ed è questa la piccola differenza, a cui non ha forse pensato l’ultimo segretario della Camera del Lavoro. Il penultimo potrebbe già informarlo meglio, il terzultimo meglio ancora e così via, sempre più addentrandosi nei misteri della casa di vetro, fino al giorno in cui «Il Batocio» chiedeva che differenza vi fosse fra «Il Popolo» e il liberale borghese «Alto Adige», e che cosa restasse di antiborghese nel partito socialista ufficiale del Trentino. O forse i tempi sono mutati, poiché è permesso al signor Mussolini di «far della letteratura» radico-socialista? Gli eroi se ne vanno, signor segretario, quando si vedono di faccia le porte Scee delle imprese municipali e le lotte del capitalismo borghese. Gli eroi riservano i loro strali per il partito dei 50.000 contadini e lavoratori, per le Cooperative e le istituzioni economiche che hanno raccolto tutte le energie sparse per far opera di rinnovamento sociale e democratico del nostro paese. Codesti eroi sanno forse che le granitiche mura rintuzzano gli strali imbelli senza scosse, ma che importa? A loro basta di servire gli interessi di quel capitalismo, a cui prestano sempre sì celere aiuto; ed hanno ragione, poiché non è dalle nostre rocche che discendono gli dei dell’Olimpo. 