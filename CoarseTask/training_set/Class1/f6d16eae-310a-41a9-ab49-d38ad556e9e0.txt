Egregio signor Presidente, riassumo, come mi riesce meglio e per la complessità della cosa e per la ristrettezza del tempo i giri e rigiri della nostra questione tramviaria. Scrissi il secondo trafiletto in «difesa» contro l’A.A. senza sapere che nel pomeriggio dello stesso giorno la cosa verrebbe trattata in Municipio. La sera innanzi il podestà aveva mostrato il conchiuso della Giunta al Dr Cappelletti: ed in questa sua prima forma il conchiuso non conteneva che una protesta ed una riserva. Capp[elletti] consigliò d’aggiungervi la dichiarazione d’esser pronti a fare qualche sacrificio finanziario. Tamb[osi] fece l’aggiunta e nacque così il conchiuso come venne presentato. Capp[elletti] il quale non seguiva la polemica dei giornali, non mi avvisò cosicché io venni colto in municipio di sorpresa. Tamb[osi] me ne avvisò cinque secondi prima di aprire la seduta. Credetti quindi opportuno prendere la parola e costringere Trento a trattare con Fiemme, affinché il tentativo di rigonfiare la questione politica venisse incanalato in uno sforzo pratico sul terreno della realtà. Durante la discussione fui in pena perché qualche nostro collega non scantinasse. Per fortuna, tranne Paolazzi che, stranamente, polemizzò un po’ con tutti in difesa della passata amministrazione, la cosa passò liscia. Dopo la seduta abbimo un po’ di spiegazioni entre nous, dalle quali si rivelò una differenza notevole. Tomasi dichiarò apertamente che basta che Trento riesca ad impedire la Egna-Moena, Paolazzi pendeva anche per questo e mi assicurò che in Cembra non si è affatto soddisfatti di un tronco Lavis Cembra e che non sa dove il Conci assunse informazioni. Cappell[etti]. non se ne occupa, Lanz[erotti] fa il sornione. In tale situazione, non conoscendo come stessero le cose con Bolzano- Fiemme, preferii troncare la polemica e manovrare con prudenza. Feci venire all’insaputa di tutti il Cristel , non volendo io stesso recarmi a Cavalese; e da lui seppi cosa era avvenuto ed a lui esposi le nostre idee ed il mio ultimo piano. Di ciò avrà riferito Mons. Delugan. Dal Cristel seppi che non fidarsi è meglio. Con meraviglia sentii che si era parlato con Siernbach, il quale era stato preannunziato dal Mazzurana, quale delegato del governo (!) E compresi che la nostra posizione da ciò è difficoltata, ma forse anche... alleggerita. Riflessi a lungo col Cristel sul da farsi e conclusi come avrà riferito Mons. Delugan. Cristel fu qui domenica 2, il giorno prima abbiamo avuto in Municipio la seduta Münz. Tamb[osi] mi aveva chiesto se la credevo opportuna. Risposi che come deputato non potrei sconsigliare un tentativo che rinnova gli sforzi per un altro compromesso, che ad ogni modo il municipio dovrebbe forse occuparsene, qualora i fiemmesi ponessero essi stessi la questione. Di qui convegno del 1, del quale sottopongo a parte una relazione d’appunti, presi durante la seduta. Bertolini era meravigliato che il Tamb[osi] per eccesso di prudenza, non mandasse qualcuno della Giunta ad accompagnare il Münz in Fiemme. La mattina del 7, prima del convegno, ricevetti per posta una copia confidenziale del responso del comitato fiemmese. La lettura d’esso fece pei rappres[entanti] di Trento impressione deprimente. Completando gli appunti, aggiungo ch’io esposi con franchezza lo stato della questione, dissi che non avevamo fede nell’avisiana, ma che tutti saremo disposti ad appoggiarla, quando si trovasse modo di renderla ancora probabile. Feci appello in ogni caso alla concordia. Trento non deve misconoscere le ragioni di Fiemme, come Fiemme speriamo non tratti unilateralmente con Bolzano, col pericolo di privarci della linea fino a Cembra. Qualunque soluzione deve emanare da un accordo o almeno da una reciproca tolleranza. Non polemizziamo sui giornali, per dar gusto ai tedeschi; discutiamo fra noi. In ogni caso evitiamo che la soluzione diventi una sconfitta politica degli italiani. Non è questione di partito. Domani ci potrà essere un altro deputato di Fiemme, ma se vuole affrontare la soluzione, si troverà nelle stesse condizioni. Dopo la conferenza dissi a De Leonardi che badassero a non guastare tutto. Noi combatteremmo anche la soluzione di Egna, quando si desse un influsso ai bolzanini. Del[ugan] mi disse ch’erano dello stesso parere. Giacom[elli] mi assicurò che non farebbero un passo, senza darmene comunicazione (!?). Ora, in quanto al piano di finanziazione, si ritorna in alto mare. Münz è partito, perché Tambosi gli ha dichiarato di voler far votare dal Municipio un dato importo per una congiunzione avisiana, senza compromettersi con un progetto qualsiasi. Che cosa Tambosi intenda fare circa il secondo caposaldo dell’ultimatum fiemmese, non lo so e forse non lo sa nemmeno lui. La Comunità respingerà senza dubbio il progetto Münz. Il Comitato ha già respinto anche il piano Mazzurana coll’affittanza dei boschi, essendo questo divenuto impopolare in Fiemme (Rizzoli?) cosicché Mazzurana, al quale parlai oggi, è di nuovo sulle onde. Richiestone dal Comitato presentò un altro piano, che sarebbe, pare: Stato fond. 2 mil. Prov. 1 Com 1 Priorità A 4% Comunità 2 Priorità B soc. Retia 4. (Tot.) 10 mil. Naturalmente, ammesso che i fiemm[esi] accettino di pagare il 6% alla Retia, c’è in ogni caso sempre la condizione che la Retia amministra ed esercita la linea. Ora, se ho ben inteso, Ella mi ha fatto sapere che lo Stato posporrebbe fino a 4½ mil. Ciò presuppone naturalmente l’esercizio in mano dello stato. Qui sta la difficoltà per una collaborazione Mazzurana. Non ho poi potuto sapere ancora se Forster le parlava di nominale o effettivo. C’è sempre la differenza del 20%. Supponiamo che sia effettivo. In tal caso lo Stato calcola che la S. Lugano renda almeno quanto la Trento-Malè, cioè 12 mila il Km. (rende molto di più), cioè fino a Predazzo 45 per 12=540000 mila. Ora con 250000 si garantisce già il 5% di 5 milioni nom., con 300 mila 6 nom. Ammettiamo quindi che la Comunità dia 2 milioni, arriveremo a 2+21/2+1=51/2 eff. Restano da garantire 4½ eff. più 4½+900=5400 nom. Che non si possa indurre lo stato a posticipare fino a tal punto? O addirittura ad assumere le priorità? Noti che una società privata esercirebbe col 60 e forse col 50%. Frattanto le allego tutti i documenti e le relazioni, dalle quali potrà dedurre come sia ingarbugliata la matassa. In ogni caso, rimango suo devss. DDeg. 