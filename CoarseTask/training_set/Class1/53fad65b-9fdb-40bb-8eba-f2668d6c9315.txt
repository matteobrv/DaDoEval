Inappuntabilmente e come sempre il buon Lindoro dell’Alto Adige . ha appresa la lezione che gli ha dettata la megera della Fichtegasse quarant’ott’ore prima e l’ha ripappolata in due coloncine del giornale di Trento. La ripetizione è trascritta con garbo e fedeltà; solo l’accento è alquanto puerile e bambinesco: cosa perdonabilissima del resto, quando si pensi che Lindoro rimane pur sempre il nipotino, la Presse invece è annosa donna di mondo, invecchiata nella scaltrezza e nel preparare i filtri e ribollire i decotti dell’officina anticlericale. Vada dunque per la forma, ma la sostanza c’è tutta intiera. Noi che non nutriamo soverchie simpatie per il corrispondente del Piccolo, nemmeno quando scrive per l’Alto Adige, dobbiamo tuttavia confessare ch’egli è degno scolaro di sua nonna. Qualis Presse talis Lindorus. Al giornale di Trento che alberga sì intima corrispondenza d’amorosi sensi le nostre più vive congratulazioni. Non è infatti spettacolo di tutti i giorni codesta prova di attaccamento all’organo della massoneria germano-ungherese, codesta solidarietà universale dell’anticlericalismo, questa continuità storica di liberalismo settario la quale resiste all’edacità del tempo, ai progressi della libertà o della democrazia e supera gli antagonismi e gli odii di nazioni l’una contro l’altra armate. Altri non furono così fedeli, né altrettanto tenaci. Il liberalismo della sinistra tedesca e della Neue Freie Presse rovinò vent’anni fa schiacciato dai suoi disastri economici e seguito dalle imprecazioni del popolo che dietro le belle frasi aveva scoperto il marcio del sistema e dei suoi uomini. La rovina fu tale che nessun partito il quale ne radunò poi tutta o in parte l’eredità dispersa ritenne opportuno di presentarsi colla stessa divisa. I partiti tedeschi che noi chiamiamo libertà ebbero orrore di questo nome e s’intitolarono piuttosto nazionali, pangermani, progressisti, popolari o radicali. E non solo nella scritta vollero indicata la rottura con un passato abborrito, ma anche nel programma accentuarono la loro indipendenza dalla cricca viennese. Furono sempre fedeli a tale programma? Non è nostro compito d’indagarlo, ma è certo che tuttodì lo mantengono e lo proclamano. Di fronte a ciò non è edificante sentire un cosiddetto liberale italiano piangere sconsolato sul venir meno dell’anticlericalismo tedesco e confondere il proprio italo pianto coi lagrimoni della Rabbina viennese? Ah! dove sono mai andate, esclama Lindoro nell’Alto Adige di sabato, «dove sono mai andate le fibre di quei vecchi liberali che trenta, quarant’anni fa tennero fronte con successo alle influenze ed alle minacce della Curia romana! I cristiano-sociali hanno già minato con successo il terreno sul quale basavano i creatori della legge scolastica dell’impero e s’è perduto lo stampo di quegli uomini che lacerarono il concordato fra l’Austria ed il Vaticano, coll’assenso dell’imperatore»! Quanto rimpianto, quanta bile impotente in questi periodi! Non vi è maggior dolore che ricordarsi del tempo felice nella miseria. E Lindoro ripensa al Kulturkampf come Francesca alla marina di Rimini. Com’era bello allora quando si poteva sghignazzare sul muso agli spodestati principi della Chiesa, e lacerare in faccia al legato pontificio un accordo solennemente sancito e giurato d’ambe le parti, com’era bello allora mettere sul trono l’ebreo, staccare il crocifisso dalle pareti della scuola e ridersi dei moniti di Roma . Oggi invece... sì, oggi le leggi del settanta non sono ancora abolite, lo stato fa ancora il sacrestano nominando preti e catechisti, nell’Austria cosiddetta cattolica è ancora norma inoppugnabile che il ministro dell’istruzione sia liberale, le università e le scuole medie sono ancora ben lungi dal risentire l’influsso «clericale», ma che importa tutto questo, se in fondo all’orizzonte vanno ricomparendo i segni che predicano «i tempi tenebrosi del Concordato»? L’ultima cometa per Lindoro e il superstizioso popolino anticlericale si chiama Leschanowsky . Chi era costui? Domandatelo agli scolari ed ai docenti da lui «ispezionati». Chiedetelo alla stampa anticlericale del Vorarlberg e di Innsbruck, la quale lo accusò di fare il macellaio. Noi, francamente, non ricordiamo di lui che la fama di pedante rigorista, ma non siamo scesi perciò fra i suoi «detrattori». Sapendo però ch’egli è di malferma salute, tanto che ha sessantatre anni e che il modo con cui applicò l’ultima ordinanza sugli esami gli aveva tolte anche le poche simpatie rimastegli, non abbiamo trovato nulla di straordinario nel suo pensionamento. Circa il modo converrà pur sentire anche le ragioni di chi fu costretto ad usarlo . La Presse creò invece subito l’affaire e aizzò i tedeschi liberali contro il ministro dell’istruzione. Si capisce, è il suo mestiere, e la vecchiaccia vive di quello. Ma esilarante fu il contegno dei suoi cagnotti. Anche a Trento si vide la cometa e i superstiziosi della setta anticlericale presentirono la peste. Si misero anzi subito in traccia degli untori e (chi cerca trova) trovarono naturalmente... i popolari! I quali, vedete caso, non c’entravano proprio niente e non avevano unto nessuno, nemmeno il Leschanowsky. Roba da colonna infame! Allora venne in soccorso un tirapiede ancora più prossimo della Neue Freie Presse, Lindoro col suo ippogrifo. E ci scrisse da Vienna (grazie delle informazioni!) che «il Tirolo è la Vandea dell’Austria», che è «una delle provincie nelle quali l’influenza clericale sulle istituzioni scolastiche non fu mai sensibilmente menomata». ... Qui ci verrebbe voglia di chiedergli: oh, perché allora fingete d’accorgervene solo adesso e fate tutta questa gazzarra? Ma tiriamo via. Il corrispondente viennese c’informa ancora che Leschanowsky era uomo robusto e perfettamente sano e che i cristiano-sociali l’hanno voluto via proprio adesso, perché nell’imminente seduta del consiglio scolastico meditano di aprire le cataratte ad un’«invasione di satelliti cristiano-sociali delle scuole medie». – Scusate, colleghi dell’Alto Adige una domanda un po’ indiscreta: Gliele pagate anche codeste bubbole oltre che stamparle? – Dopo la cometa, i satelliti: il contagio è inevitabile! «Le conseguenze morali saranno disastrose» profetizza sempre il veggente sul Danubio e, colto da un eccesso di malinconia, esce in quella Geremiade che abbiamo riferito più sopra e nella quale il nipotino imita così bene anche nell’accento e nella voce la nonna che, leggendolo, ci pare d’essere trasportati nell’età talmudica o sotto le mura dell’impenitente Gerusalemme. Una sola speranza rimaneva ancora a Lindoro e la esprimeva giovedí in tono però non molto sicuro. Non c’erano ancora i tedeschi nazionali, i pangermanisti Wolf e Malik che volevano correre ai ripari? Ma sabato telegrafava al suo giornale: Gabbati, gabbati anche questa volta! Leschanowsky ha presentato il suo congedo... Ma dunque, avrà potuto pensare qualcuno, forse era tutto una gonfiatura, forse c’erano delle ragioni più valide e meno note? Constatiamolo a sua lode: all’Alto Adige non è venuto un pensiero siffatto. Il nipotino giura sulla parola della nonna fino alla morte. Ancora sabato l’Alto Adige sapeva da un competente che il Leschanowsky è una persona assai competente, severo sì, ma giusto ed imparziale e che i clericali l’hanno voluto via, perché non si prestava alle sue mire politiche. Noi c’inchiniamo innanzi ad una fede così cieca, ad una viennotropia tanto tenace. Questa tendenza dell’Alto Adige verso l’organo magno del liberalismo austriaco è più forte di quella che attira le piante verso il sole. Nessun ostacolo la può arrestare, nemmeno i riguardi nazionali, ai quali noi abbiamo accennato e di cui parte tocca anche il Messaggero, quando scrive di non rimpiangere la perdita del Leschanowsky, «non fosse altro perché non potevano vedere di buon occhio un uomo il quale non conoscendo abbastanza l’italiano o sdegnando di parlarlo era arrivato al punto di tenere in tedesco perfino le conferenze ai professori del nostro Ginnasio e della Scuola Reale». Oh la romanità di un giornale che si augura il ritorno dei vecchi centralisti tedeschi, purché riprendano la lotta contro il pontefice di Roma! L’ombra di Stremayr, il ministro del ’78, si riconsola dell’abbandono in cui lo hanno lasciato i tedeschi e pare ripeta ai latini dell’Alto Adige la grande parola di soddisfazione che pronunciò allora, rivolto ai suoi Teutoni: Ich danke, meine Herren! 