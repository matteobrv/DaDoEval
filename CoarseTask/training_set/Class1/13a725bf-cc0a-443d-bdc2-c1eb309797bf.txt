Eccelsa Camera! Alla presente relazione stampata desidero aggiungere solo una breve spiegazione. La Commissione era ben lontana dal voler formulare un giudizio conclusivo sull’amministrazione complessiva di Wagna e sui provvedimenti che vi furono presi in favore dei profughi. Quei membri della Camera, che dall’inizio della guerra si occupano dell’assistenza ai profughi, sanno pienamente valutare le difficoltà che lì dovettero essere superate e apprezzare l’enorme somma di lavoro che vi è stata portata a termine. Le deliberazioni non devono perciò essere interpretate come se si volesse disconoscere quanto fatto da funzionari benemeriti. Piuttosto esse sono l’espressione di quella ferma volontà già manifestata dalla Camera votando la legge sui profughi, che essi d’ora in poi debbano essere trattati non solo come poveri da aiutare, bensì come veri cittadini e quindi che i campi non debbano essere solo colonie di senzatetto, ma debbano essere considerati come comuni e città provvisorie nelle quali il profugo, abbandonato il suo ruolo passivo, debba essere adibito alla collaborazione e all’attività pratica. Questo è però possibile solo se i funzionari di fronte ai profughi sono in grado di comportarsi non solo come autorità amministrativa, ma anche come guide morali. In questo senso vanno intese le deliberazioni generali ai punti 4 e 5. Del resto questo non è solo un postulato che si fonda su principi costituzionali, ma per qualsiasi distaccato osservatore anche un’esigenza che scaturisce da motivi di funzionalità. La scarsità di viveri, di combustibile e di tutti i possibili articoli di prima necessità sta crescendo ovunque; fuori però l’opposizione della reazione dei consumatori si disperde nei diversi fattori economici, in un campo invece l’opposizione si concentra solo contro lo Stato; un motivo in più affinché il rappresentante di questo Stato debba possedere tutte le qualità e capacità che lo abilitino a un ruolo di mediatore e informatore. Del resto − poiché qui rappresentiamo il giusto diritto dei profughi − siamo consapevoli anche del nostro dovere di agire sugli stessi profughi, affinché domini nei campi l’ordine e la legalità. Noi abbiamo agito in questo senso, siamo pronti a continuare a farlo, ma anche il governo e la Camera dei Signori devono fare il loro dovere; il nostro lo adempiremo sicuramente. 