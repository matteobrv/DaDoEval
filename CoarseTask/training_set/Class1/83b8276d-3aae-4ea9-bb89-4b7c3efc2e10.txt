Mentre a Trento i liberali fanno di tutto per togliere da sé la responsabilità delle defezioni avvenute nelle loro file a vantaggio dei socialisti, tanto che, se non vi fosse stata di mezzo la candidatura Conci per la quale il partito popolare, con lungo, assiduo e disciplinato lavoro, raccolse un migliaio di voti (oltre le 960 schede valide, ve ne furono una quarantina di invalide, perché portavano scritto soltanto «d.r Conci» o «d.r E. Conci») l’Avancini sarebbe riuscito di primo colpo; a Rovereto e a Riva si giudica ben diversamente e più equamente la situazione, come ne fanno fede il «Messaggero» e l’«Eco del Baldo». Il «Messaggero» si occupò anche iersera della questione, rispondendo all’«Alto Adige», ed è prezzo dell’opera riportarne parecchie constatazioni e parecchi giudizi. Esso scrive: «L’“Alto Adige”, quel giornale che ci eravamo da lungo tempo abituati a considerare come l’espressione più intransigente del nazionalismo e l’organo più autorevole del liberalismo tridentino, scaglia contro di noi un lungo articolo del quale non sappiamo giudicare se sia maggiore la violenza della forma o la pochezza della sostanza. Il confratello di Trento comincia coll’affermare che nella lotta non gli sono venute meno né la volontà, né la fede, né la costanza e chiama a testimoni di esso gli amici che hanno assistito al suo quotidiano lavoro – il giornale vien giudicato dai lettori, non dagli amici. E della mancata costanza nella lotta per la candidatura Tambosi la migliore prova impugnabile è l’“Alto Adige” stesso. Infatti dal giorno 26 marzo in cui venne fatta la proclamazione dei candidati nazionali fino all’1 maggio in cui si annuncia la conferenza Tambosi noi indarno potremmmo cercare sull’“Alto Adige” il nome di Antonio Tambosi. Il 3 maggio si pubblica tutto il testo-programma dell’egregio uomo con 20 righe di commento, il 10 e l’11 maggio finalmente si invitano con due articoli, gli elettori di Trento a votare pel candidato liberale Tambosi. Ecco il bilancio esatto della campagna fatta dall’“Alto Adige” per il presidente della Lega Nazionale! Non infirmeremo la volontà e la fede dell’autorevole giornale liberale, ma crediamo di avere tutto il diritto di infirmarne la costanza! A ciò aggiungasi che, durante tutta la lotta elettorale, l’“Alto Adige” non disse verbo né contrastò d’un passo la campagna vigorosa, tenace, disciplinata del partito socialista, di quel partito cioè che doveva soffocare per sempre la voce nazionale, la voce italiana di Trento, alla quale tutti gli italiani guardavano ansiosi. E tutto ciò si chiama lottare, egregio confratello? Lottare strenuamente per l’idea nazionale e per la causa nazionale?». E più sotto lo stesso Messaggero osserva che in altre occasioni e in altre lotte l’Alto Adige mostrò ben altro impegno e ben altra energia. Ottimamente! Ma questa volta l’Alto Adige aveva da sciupare il tempo e la carta nelle ridicole relazioni dalle vallate con cui faceva credere che ormai la maggioranza popolare nelle vallate era scossa: e aiutava perfino i socialisti e i mersiani nella speranza di far nascere nelle vallate dei ballottaggi, in cui tutti i partiti avversari si sarebbero alleati contro di noi per farci soccombere e gridava che già forti brecce nella nostra torre erano aperte e annunziava il «redde rationem» per i 14 maggio, e sapeva che in quel dì la cittadinanza di Trento, come il dragone di Minosse , si sarebbe messa nelle parti... meno nobili la nostra bandiera, e non si accorgeva che c’era profonda discordia in casa sua e che la rappresentanza di Trento era in pericolo di passare nelle mani dei socialisti da lui tante volte accarezzati, sostenuti! Ora si vorrebbe riversare su di noi la colpa di tanta insipienza e storditezza; come se il d.r Conci prima di candidare per Trento non si fosse procurato le più ampie assicurazioni che il Tambosi non avrebbe in nessun caso accettata la candidatura per la città e come se il partito popolare non avesse formalmente e ripetutamente offerto ai liberali di ritirare – prima ancora che fosse pubblicata la candidatura Tambosi – di ritirare, diciamo, la candidatura Conci, per far posto alla candidatura-protesta Postingher. I liberali – o meglio i loro rappresentanti – rifiutarono la nostra offerta spontanea e generosa. Ma chi sa giudicare le cose, può da questo vedere la realtà della presente deplorevole condizione di Trento. Certo, non si possono far risalire ai liberali tutte le responsabilità di alcuni e della stampa, che ora – nei biasimi dei crocchi – raccoglie il frutto di una battaglia male combattuta nelle vallate e di una battaglia non combattuta nella principale città. Ad ogni modo ora tutti gli uomini di buona volontà devono unirsi per salvare Trento e impedire che la sua rappresentanza politica passi alla bandiera internazionale rossa, mentre c’è ancora la possibilità che un uomo, come il dott. Enrico Conci, universalmente stimato e difensore strenuo degli interessi nazionali di Trento e del Trentino, rappresenti tutti gli amanti dell’ordine, della patria e del progresso. Noi siamo al nostro posto, né mai lo abbandoneremo, e siamo certi che altri ancora, cui sta a cuore anzitutto il bene comune ai 23 maggio saranno sul campo a combattere la buona battaglia per gli ideali di Trento e del Trentino minacciati dall’internazionalismo rosso. 