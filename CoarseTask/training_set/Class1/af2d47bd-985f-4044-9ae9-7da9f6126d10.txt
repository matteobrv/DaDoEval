Il «Trentinismo» La prima cellula s’è fatta a Vienna per reazione al guasto organismo universitario. Gli studenti trentini organizzati facevano parte del «Circolo universitario», nel quale dominavano gli adriatici. Questi in generale più leggeri, meno accostumati esercitavano un influsso sinistro sui «trentini» detti da loro «montanari» nomignolo che designava un po’ la rozzezza nostra, ma – viva il cielo! – anche il nostro carattere. Erano in fiore allora – triste fiore – le cosiddette «feste delle matricole», veri baccanali, scene di schifoso penalismo come le ebbe a designare il prof. Lorenzoni nel «Popolo», le quali dovevano introdurre i novellini – le matricole – nei templi di Venere e di Bacco. Pochi avevano il coraggio di resistere alle arti dei goliardi già invecchiati nel mestiere. Il primo atto di ribellione manifesto e collettivo veniva fatto nel novembre del 1895, quando in protesta contro la festa delle matricole, si celebrò un’altra festa – più piccola ma d’altro genere – la cosiddetta «festa dell’astensione». Edoardo De Carli di Trento, studente d’agronomia, fu il promotore, Emanuele Lanzerotti di Romeno, stud. tecnico banditore della crociata. Ebbero parecchi «satelliti» (come si dicevano allora), convenuti tutti a protestare contro la prepotenza dei tradizionalisti. La sintesi del pensiero di questi giovani che poi presero vie tanto diverse, è difficile a ricostruirsi, ma io credo li riunisse un certo spirito di onesta indipendenza, che si potrebbe chiamare di fronte alle sullodate tradizioni della «gente di mare»: trentinismo. Dal trentinismo nacque il cattolicismo. In settembre del 1896 convenne a Trento il congresso mondiale antimassonico . Si può discutere sugli effetti pratici del congresso, il quale giovò almeno per separare i cialtroni dai sinceri nemici della massoneria; per noi certo ed importante è questo: che fu una grande spinta per il movimento cattolico locale. L’esempio di tanti illustri laici, cattolici di fede e d’azione, le parole di un Löwenstein, di un Paganuzzi , Agliata, Wittinghoff, Decker, prof. Olivi e soprattutto dell’eroico Respini, sfuggito per miracolo alla rivoluzione ticinese, doveva produrre il loro effetto anche sulla gioventù. Degli accademici alcuni appartenevano al comitato ordinatore; fra questi i sunnominati De Carli e Lanzerotti. Il loro programma non era certo né fatto né compiuto, il Lanzerotti anzi in una discussione sul giornalismo trentino si trovò in aperto conflitto coi cosiddetti «intransigenti» di quel tempo. Ma il germe era posto. La cellula Difatti nell’ottobre del 1896 a Vienna Edoardo De Carli convocò alcuni pochi amici e propose loro la fondazione di una società universitaria «cattolica». Appena nel marzo del 1897 seguì l’inaugurazione ufficiale, in forma modestissima coll’adesione di pochi amici personali, come Giov. Angelo De Carli, presidente della S. O. C. di Trento, del D.r Enrico Conci, Don Graziano Flabbi, del prof. D.r Celestino Endrici e del direttore della «Voce Cattolica» D.r de Gentili, i quali due ultimi, s’occuparono d’allora in poi in modo particolare del movimento studentesco. I soci fondatori, se la memoria non m’inganna, perché non esistono né protocolli, né altre memorie scritte, furono E. De Carli, Luigi Conci, Barbacovi G., Magnago, Pizzini, G. Roberti. De Carli fu il primo presidente dell’«Unione accademica cattolica italiana di Vienna». Lanzerotti aveva già mutato università. La seconda presidenza venne eletta in novembre del 1897 e vi fecero parte Guido Barbacovi med. come presidente, Enrico Defant come vicepres., Giulio Faccinelli segr., F. Pizzini, cassiere. II secondo semestre del 1897 e il primo del ’98 rappresentano l’epoca di consolidamento della piccola società. Gli studenti cattolici erano scherniti dai colleghi, calunniati, quasi fossero altrettanti Taxil (era la parola di moda) e poco conosciuti ed appoggiati anche dai buoni. Noi ammiriamo il loro coraggio, lo spirito di sacrificio, la loro fede nell’avvenire. Finché la lotta e l’intolleranza degli avversavi – come sempre – aperse loro la via. Prime lotte S’era diretto ai cattolici trentini un appello perché aiutassero materialmente l’«Unione» e le rendessero possibile l’appigionamento di una sede conveniente e la costituzione di una biblioteca. Venticinque studenti universitari dell’ateneo enipontano con a capo Arturo Bondi e lo studente Armani risposero nella stampa anticlericale con una protesta o meglio un libello di false accuse e calunnie a carico del coraggioso gruppo di Vienna. L’untuosità del libello – (comparso nel maggio 98) – è qualche cosa di caratteristico. Gli autori si guardarono bene dall’attaccare i cattolici di fronte e nei loro principi; assunsero invece la posa di proteggere questi contro l’ipocrisia e le male arti dei primi. Il libello accusava gli studenti cattolici di «sottrarre con arti vili e menzognere a molti dei loro compagni un tozzo di pane che basterebbe a sfamarli» per estorcere alquanti quattrini «a chi sa quanta turba di misere madri e di ingenue fanciulle, alle quali il curato pur egli in inganno, darà forse ad intendere di avere nell’“Unione” chi sa mai quale repertorio di riformatori o di onesti precettori e magari... d’intemerati amanti». Notate che i 25 studenti si dirigevano ai «cattolici trentini». La «Voce Cattolica» in due articoli, che menarono rumore, «i bimbi strillano», e le «28 stelle minori» attaccò con amara ironia i 25 luminari, smascherando i fini dei caporioni. Alcuni firmatari in buona fede si ritirarono, fra questi anche lo studente di legge B. Paolazzi, che fu poi il primo presidente... dell’«Associazione univ. cattolica»! Non fatevi le meraviglie o amici, di questa «buona fede» e delle tenebre, che oscuravano il campo delle idee. I capoccia dei nuovi indirizzi che erano infine socialisti della più bell’acqua, non scendevano mai in campo aperto. Figuratevi che nel dicembre del medesimo 98, la «Società Lavoratori e Lavoratrici» di Trento di indubbia marca socialista, dopo la celebre cacciata a furia di popolo da Civezzano , mandava al «Alto Adige» una dichiarazione in cui si diceva «società esclusivamente economica, per cui accoglie ed è composta anzi di operai di tutti i partiti; epperò l’aggressione partita dai “fedelini” sotto lo specioso pretesto che essa fosse socialista, è del tutto ridicola». La «ridicolezza» del «pretesto» era davvero fenomenale; ritengo che il presidente R. Schmidt ne deve ridere ancora! Eppure codeste arti d’ipocrisia servirono per un bel pezzo a nascondere il pericolo a certi cattolici e a giustificare apparentemente la taccia d’«intransigenti» appiccicata a chi non soffriva della miopia comune. Anche gli studenti dovettero soffrire le conseguenze di questa miopia e non è a dire il loro cruccio, quando qualche prete li ebbe a trattare con diffidenza se non a combatterli addirittura! II grosso del clero però col principe Vescovo Valussi alla testa si dichiarò manifestamente per gli studenti cattolici, le offerte per l’Unione in seguito al libello dei 25, fioccarono. È notevole che fra le prime benefattrici sono le poche società operaie cattoliche allora già sorte, grate agli studenti che avevano preso parte o aderito alle loro feste. La seconda cellula Intanto anche ad Innsbruck si andava formando un nucleo di studenti cattolici, o meglio si delineavano più netti gli indirizzi. I nostri – pochissimi – affrontavano arditamente la posizione. Don Germano Poli, studente di storia, aveva una pubblica disputa (13 maggio 1898) coi socialistoidi Bondi ed Armani sulla posizione del papa di fronte ai massacri degli armeni e confutava brillantemente gli avversari con documenti desunti dalla Révue de l’orient chrétien. Il Lanzerotti, don Valandro, studente di matematica, e don Giuseppe Degasperi, stud. phil., affrontarono una sera nelle Stadtsäle gli autori del noto libello e contraddissero all’Armani il quale accusava l’Unione di Vienna di non essere italiana nientemeno che per i seguenti gravissimi motivi: 1. Non partecipò alle società sorelle dell’Austria la sua costituzione, mentre si mise in relazione colle società estere (Federazione universitaria cattolica italiana); 2. Non prese parte alle feste del Rosmini; 3. Non si mise in relazione colla Lega Nazionale. Commentare oggi sarebbe proprio superfluo; eppure quante fatiche allora, quanti sforzi a liberarsi da questa taccia di anti-italianità! Per fortuna si faceva già largo il movimento sociale. I cattolici cosiddetti intransigenti durarono immensa fatica a rompere le tradizioni e a crearsi la nuova via. Mentre i socialisti, sotto neutre apparenze s’insinuavano dappertutto, i liberali tenevano duro al vecchio. Il «Corriere del Leno» dichiarava che la questione sociale nel Trentino non esisteva e 1’«Alto Adige», presentando nella primavera del 98 il candidato della V curia esclamava: «A che sollevare simili problemi che non fanno che confondere le menti delle masse e suscitare pericolose illusioni»? La botta era diretta contro gli scrittori della «Voce Cattolica» ed il nucleo sociale che faceva capo a loro. Ma i cattolici erano oramai sulla buona via. Dopo l’insuccesso politico della candidatura Cappelletti, s’erano rimessi con vigore al lavoro sociale. Fin d’allora gli studenti Lanzerotti, De Carli, Barbacovi ecc. erano divenuti regolari collaboratori. Le polemiche coll’«Alto Adige» sulle unioni professionali, sulle leggi operaie, sulla cooperazione dimostrano che gli studenti s’occupavano con amore anche teoreticamente della questione sociale. Marx, Lassalle, Toniolo, Howel, Nitti, Brants, Cossa, Leroy-Beaulieu, Winterer, Weiss erano gli autori più conosciuti e più citati in tali discussioni teoretiche. Descrivere lo slancio dato poi al movimento sul terreno dei fatti esorbiterebbe dal mio compito, quantunque l’entusiasmo di quei pochi potrebbe insegnare ai molti di oggidì. Questo accadeva mentre in Italia infieriva la reazione liberalesca. Sotto il ministero Pelloux , in seguito alla rivolta di Milano , venivano sciolte 1600 associazioni cattoliche e soppressi 28 giornali dei nostri. Don Davide Albertario era in carcere, Vercesi ed altri riparati all’estero. Le persecuzioni avevano però il solito effetto, di rinvigorire e rianimare i cattolici. Il grande pontefice emanava al 5 d’agosto quella nobilissima lettera agli Italiani, che oggi ancora non si può leggere senza piangere e fremere. Giammai il movimento d’organizzazione fra i cattolici ebbe difensore più eloquente e più autorevole, giammai la prepotenza dello stato liberale condanna più risoluta. D’un colpo Leone aveva rianimato i fedeli suoi, e la sua parola passò i confini politici d’Italia e là dove non trovò ostacoli del potere civile produsse effetti ancora maggiori. Il primo convegno Sotto tali auspici si inaugurava a Cles ai 16 agosto 1898 il primo convegno feriale degli studenti cattolici trentini. Erano presenti 11 universitari, 5 assolti ginnasiali, alcuni pochi del ginnasio, molto clero e molti operai. Nolite timere, pusillus grex pensava taluno, vedendo il coraggioso manipolo degli universitari. Celebrò la messa il D.r Celestino Endrici, fu presidente E. Lanzerotti, segretario G. Barbacovi. Nell’adunanza agli studenti si mescolavano gli operai e i contadini. Eravamo in un centro d’azione nella sede dell’attivissimo decano Menapace. Parlò Barbacovi sull’«importanza delle associazioni cattoliche in rapporto all’educazione morale ed intellettuale degli studenti», il d.r Endrici sul compito degli accademici nella questione sociale, Don Germano Poli tenne uno splendido discorso sul programma cattolico e quello liberale, terminando: «Forse la generazione presente è chiamata a seminare, non a raccogliere. Però ci stia fitto in mente che nessuno godrà la dolcezza del Tabor se prima non salirà l’erta spinosa del Calvario, e che Cristo solo dopo la crocifissione ebbe la risurrezione, l’ascensione e l’entrata in cielo»; parlarono ancora D.r Gentili, mons. Menapace ed altri. Fu a Cles che si decise di fondare un’associazione generale che valesse per tutti gli studenti trentini di tutte le università e provvedesse specialmente all’attività loro nelle ferie. Si costituì un apposito comitato e si stabilì di ritrovarsi a Pergine l’anno prossimo per la costituzione dell’«associazione universitaria cattolica». Da Cles a Pergine corse un periodo di preparazione, del quale avrei poco da dire. L’organizzazione cattolica generale si rassodava colla costituzione del Comitato diocesano, si decideva il congresso cooperativo, la confessionalità (parola forse non esatta) delle società economiche , e a questo lavoro prendevano parte attiva alcuni nostri soci. Ad Innsbruck si protestava contro la «festa delle matricole», a Vienna la vita universitaria era in preda ad un vero parossismo causa le violenze dei tedeschi-nazionali. Siamo sotto il ministero Thun. Qualche nostro studente prende parte al II congresso dei cattolici dell’Austria Inferiore. L’«Unione» di Vienna è costituita colla seguente presidenza: Barbacovi pres., Tullio Piffer segr., Pizzini vicepres. e Defant cassiere. Al Piffer successe poi G. B. Andreatti. Associazione univ. cattolica trentina In data 2 febbraio venne approvato lo statuto dell’«Associazione univ. catt. trentina», e nel mese di luglio il comitato lanciava l’appello per il I congresso dell’Associazione a Pergine, 8 agosto, dove sotto la direzione del decano G.B. Inama era in fiore l’azione cattolica. Le società locali fecero del loro meglio per preparare accoglienze onorevoli agli ospiti. Il congresso venne inaugurato in uno splendido mattino d’agosto. Più che un convegno studentesco, fu un congresso generale dei cattolici trentini. Numerosissimo il clero e il laicato cattolico, rappresentati per la prima volta in forte schiera anche gli studenti ginnasiali. L’entusiasmo di quella giornata ripagava gli universitari di tante lotte combattute in ore tristi e desolate. Il presidente prof. Germano Poli inaugurò l’adunanza generale con una rapida rassegna delle lotte del pensiero dalla riforma in poi, magnificando i destini del Trentino, paese del Concilio, e al ricordo aggiunse l’eccitamento per l’opera d’oggi. È l’idea del ricorso storico che gli oratori avevano ripetuto al congresso antimassonico. Nel 1899 si celebravano due giubilei della scienza cristiana, e gli studenti commemorarono Volta e Parini. Del Parini come poeta civile e cristiano parlò egregiamente il candidato in belle lettere don Giuseppe Degasperi; il centenario della pila commemorò il dott. Lanzerotti. Caratteristico è che il dott. Lanzerotti prese le mosse dal movimento cristiano-sociale viennese. «Ero studente giovane – ricorda – e quella “vita nova” che trascinava seco la parte più colta della grande capitale e pubblicamente si gloriava di nomarsi cristiana, trascinava “come torrente che alla vena preme” trascinava pur me ed alcuni dei miei colleghi di studio». In quel tempo Du Boys Reymond e Brunetière proclamavano la bancarotta della scienza materialista, e incominciava, nel campo intellettuale il rinnovamento cristiano. «In questo movimento ci siamo messi anche noi studenti cattolici italiani dell’Austria, dapprima titubanti ed incerti senza guida. Abbiamo osato e con santo ardimento abbiamo fatto». Ed ora vuol commemorare Volta per celebrare le armonie della scienza colla fede «e per rievocare una delle più gloriose memorie italiane, per attingere quella dignitosa fede dell’avvenire, che fa i popoli maggiori della fortuna degni di risorgere a più lieti eventi». Il discorso più che una commemorazione fu un programma che per il nostro laicato intellettuale d’allora era un ardimento. Il pensiero del rinnovamento e di un’energica ripresa ritornava nel discorso ad ogni piè sospinto e veniva coronato d’applausi. L’appello finale era diretto piuttosto che agli studenti ai cattolici trentini in genere. Sentite: «Abbastanza fummo rimorchiati, l’ora è venuta di rimorchiare alla nostra volta anche noi: appena tollerati ed in coda, l’ora è venuta di metterci alla testa del movimento economico, sociale, scientifico, affinché la società sia ritornata a Cristo e alla sua Chiesa. Ut adevniat regnum tuum!». Applauditi furono anche Paolazzi che affermò essere nel Cristianesimo le vere fonti del diritto, e dello studente di medicina Andreatti che levava la voce contro il materialismo scientifico. I circoli italiani Ma la nota gaia e brillante diedero al congresso gli studenti universitari del regno. Erano venuti numerosi e formavano l’eletta dei circoli italiani. Giuseppe Molteni, Paolo Arcari , Rossi, Calza del circolo di Milano, conte Boschetti e Necchi di Pavia, il dott. Micheli, presidente del circolo di Parma, il prof. Donarzolo di Padova. I trentini avevano chiesto da loro un contributo d’entusiasmo e di fede. Quando entrarono nell’aula sventolando i berretti goliardici un immenso applauso li accolse. Quando salirono sul podio Molteni ed Arcari, già redattori dell’Osservatore cattolico, echeggiò per la sala un potente: «evviva don Albertario!». Erano suoi discepoli quei giovani, e il maestro era da poco uscito dall’ingiusto carcere di Finalborgo. «Viva Milano! Viva Pavia Viva Padova! Parma». Molteni parlò patetico, ricordando. Quanta rovina nell’Italia di Pelloux e Bava-Beccaris . Ma sperava nel risorgimento e alla gran festa della rinascita «verranno anch’essi i trentini perché hanno contribuito al risorgimento del movimento universitario cattolico italiano mediante i loro incoraggiamenti ed esempi nell’ora dello sconforto». Paolo Arcari, letterato di bel nome a 19 anni, guardò all’avvenire. Nel suo splendido discorso che, se questa cronaca permettesse, vorremmo riprodurre integralmente, si sentono la scuola e le speranze nuove. «E la democrazia cristiana d’Italia, affaticata ma non doma nelle sue lotte diuturne ed immani contro avversari di ogni parte e di ogni scuola che invece avvivata dalla più belle speranze nell’avvenire, fidente e sicura nelle parole, negli ordini del Vicario di Pietro, manda a voi, cristiani sociali del Trentino, il suo fraterno e caldo saluto». Al congresso erano pervenute moltissime adesioni, fra le quali quelle del P. Vescovo Valussi e del vescovo di Padova, mons. Callegari, che si trovava a Levico. Da notarsi che mandarono plausi ed incoraggiamenti la società scientifica Leo-Gesellschaft e quella studentesca l’Austria di Innsbruck. Erano, relativamente, tempi di pace nazionale. Presenziavano anche i due deputati Bazzanella e d.r Conci. Al pranzo – nei brindisi Bazzanella e d.r Gentili si notò – per l’ultima volta nei Convegni studenteschi – lo strascico delle lotte interne, lotte che, Dio sia lodato, coll’irrobustirsi del movimento sociale sparvero per sempre. Nell’adunanza privata della neocostituita Associazione universitaria riuscirono eletti B. Paolazzi, stud. iur., presidente; Giacomo Roberti, stud. phil., vicepresidente; Edoardo Decarli, cassiere; consiglieri: E. Lanzerotti, don G. Poli, Guido Barbacovi, stud. med., L. Gius, stud. phil. Contemporaneamente si fece un altro passo in avanti, venne cioè costituito il comitato per la fondazione di un’Unione presso l’università di Innsbruck. La giornata si chiuse con una magnifica serenata all’oratorio, dove i giovani circondavano con grato affetto il veterano dell’azione cattolica, mons. Inama. Il giorno dopo gli studenti salivano a Montagnaga per compiere la progettata gita fino a Baselga . In alto fra i boschi incontrarono il P. Vescovo che diresse loro parole d’encomio e li benedisse. Poi tutti si posero in ginocchio avanti la grotta e ad alta voce, rispondendo al vescovo, recitarono commossi il Padre nostro; uno splendido atto di fede, dopo l’atto di coraggio che fu il congresso di Pergine. I commenti della stampa La stampa – per amore o per forza – dovette occuparsene: La Voce cattolica (9 agosto): «II convegno di Pergine, lo scriviamo con convinzione e non per fare della retorica, apre un nuovo periodo nella storia della nostra patria, è l’alba d’un’epoca nuova». E l’Osservatore cattolico di Milano: «Oh! l’entusiasmo che in questi giovani di anni o di pensieri o d’affetti laici e preti – dominò dal primo all’ultimo istante! Qual lavacro, quale tempera, quale eccitamento per l’intorpidita nostra coscienza di lavoratori». «Terra magica, sorrisa dalle bellezze della natura, terra forte, altrice di robuste tempre, o Trentino; il convegno di Pergine segni l’inizio di un’era nuova per te sulla via gloriosa dell’azione cattolica; così che tu possa – come per la beltà del tuo cielo e delle tue valli, e la bontà del tuo popolo sano – anche per lo slancio tuo nel difendere la causa della Chiesa e della giustizia, destare l’invidia dei fratelli delle altre regioni». Anche il socialista Avvenire del lavoratore (30 agosto) dovette stampare: «Bravi studenti clericali trentini! Io sento maggior stima per voi che per quegli altri, sedicenti liberali, che non appartengono a nessun partito, perché essi sono superiori ai partiti. Voi avete un ideale e lo difendete apertamente e lealmente; noi siamo costretti a stimarvi, e, anche a ringraziarvi; perché dove sarete passati voi, più facilmente passeremo poi noi: voi incomincerete l’opera di educazione economica delle plebi abbrutite e noi la compiremo». Solo il liberale Corriere del Leno si permise questa freddura: «Le credenze vostre, giovinetti sono troppo vecchie e a ringiovanirle e a ristaurarle non valgono più né potrebbero valere i congressi e le sgrammaticature tantafere: la chierica non cambierà il mondo». Oggi, a quasi due lustri di distanza, nessun imparziale durerà fatica a decidere chi aveva ragione. Unione di Innsbruck Dopo Pergine il primo compito degli studenti doveva essere l’istituzione della nuova società locale ad Innsbruck. Essa venne infatti inaugurata solennemente addì 17 maggio 1900 al «Gasthof zum weissen Kreuz». Erano venuti da Trento il prof. Endrici, il d.r Gentili ed Edoardo Decarli, da Vienna i colleghi Barbacovi e Luigi Gius. Alla festa serale comparvero anche i rappresentanti delle società tedesche Austria, Tirolia, Unitas, Rhenania, Leoverein, Akad. Sängerbund, e il padre Colli della Congregazione italiana. Chi avrebbe detto che il luogo ove quella sera italiani e tedeschi sedevano in pace, sarebbe più tardi divenuto teatro di scene selvagge e d’odio fra le due nazioni? Uno dei nostri, Guido Barbacovi, fu anzi festeggiatissimo dagli studenti tedeschi, perché aveva a Vienna nei recenti disordini universitari difeso strenuamente gli studenti cattolici tedeschi, attaccati dai pangermani. La festa si chiuse con un magnifico discorso del d.r Gentili. La nuova società, benché minuscola, si mise di buon animo al lavoro. Iniziò una biblioteca per gli italiani alla quale contribuirono con offerte tutti i cattolici trentini e condusse aperta la lotta col gigante del Circolo che in quell’anno sotto la presidenza Briani, si faceva anche promotore delle famigerate conferenze del compagno Dalbosco su Venere. Ma m’è d’uopo affrettare il passo. Non va dimenticato in questa rapida rassegna un tentativo a cui avremmo augurato maggior fortuna. Gli studenti sentivano la mancanza di seri studi sociali e filosofici, pensarono perciò all’istituzione di una specie di settimana sociale. I tre giorni precedenti al congresso di Arco convennero infatti a Trento per udire le conferenze sociali e fìlosofiche dei due eterni amici degli studenti d.r Endrici e d.r Gentili. Purtroppo la stagione e la novità della cosa fecero sì che l’intervento non fosse quello che si desiderava. Anche il congresso che seguì (Arco, 21 agosto ) non fu all’altezza di quello di Pergine. La preparazione era affatto insufficiente. Presenziò mons. Marconi, vescovo di Pulati, mandò l’adesione Francesco Negri, archese, e prof. all’università di Pisa, disse il discorso solenne Filippo Meda , direttore dell’Osservatore cattolico. Guido Tomasi parlò bellamente sulle «aberrazioni della giurisprudenza moderna». Testimone di progresso fu l’annunzio, fatto a nome dell’apposito comitato, dal prof. Celestino Endrici, assistente ecclesiastico, che fra breve verrebbe edita la Rivista Tridentina. La presidenza riuscì composta dei signori: presidente: Giacomo Roberti, segretario: G. B. Andreatti; cassiere: don Emilio Cipriani; consiglieri: L. Puelli, don Michele Less, stud. phil., Cainelli, stud. iur., e Ricci Ervino, stud. iur. Il congresso internazionale Tre soci vennero designati a rappresentare gli studenti trentini al I congresso cattolico internazionale degli universitari che era stato convocato a Roma. Era l’anno del giubileo e dei pellegrinaggi. Anche la diocesi trentina ne promosse uno numerosissimo. I pellegrini trentini arrivarono a Roma in buon punto per assistere al congresso dei cattolici italiani. Fu questo l’ultimo della vecchia tendenza, l’anno dopo infieriva già la crisi che oggi ancora permane. Al congresso degli studenti parteciparono 500 delegati di tutte le nazioni rappresentanti 12 mila universitari cattolici. Caratteristico che fra i vari presidenti nazionali fu eletto anche un trentino, Guido Barbacovi. I nostri delegati ebbero vasto campo di osservare e d’imparare. I discorsi Arcari, Toniolo , Marc Sangnier, dello svizzero Muller, dello spagnolo Marieu furono splendide rassegne del movimento cattolico giovanile. L’indirizzo presentato al papa era pieno di speranze. «È la prima volta che si schiera sotto i Vostri occhi l’esercito giovane del cattolicismo fiero, forte e fiducioso nell’avvenire». Il congresso doveva metter le basi di una organizzazione internazionale. La crisi che colpì poi i circoli universitari italiani impedì al comitato di effettuare i voti del congresso. Speriamo che al d.r Tovini a cui spetta l’iniziativa riesca di rimettere il carro in moto, approfittando del giubileo di Pio X. Le conferenze operaie Nuova attività spiegava nell’autunno del nuovo anno accademico l’Unione di Vienna. Si ripresero con maggior vigore le conferenze agli operai trentini emigrati nella capitale le quali divennero piano piano un’istituzione regolare. Le conferenze operaie ebbero ed hanno un doppio valore; anzitutto per gli operai stessi che ritrovano nella riunita famiglia trentina la patria lontana, poi per gli studenti i quali dal contatto col popolo lavoratore ritraggono ammaestramenti utilissimi alla loro vita pubblica e privata. Le conferenze operaie sorsero, specialmente per cura del socio F. Pizzini e furono poi continuate col concorso di pochi volonterosi. Un’altra splendida idea tentarono attuare gli accademici viennesi: l’istituzione di una scuola privata italiana per i figli degli emigrati. È triste il ricordare che questo tentativo naufragò non per l’opposizione dei tedeschi, ma per gli ostacoli opposti dai borghesi italiani e da chi avrebbe dovuto prestare il suo aiuto. Le «conferenze operaie» furono poi introdotte anche ad Innsbruck dalla nostra Unione, e in Vienna stessa imitate dagli studenti anticlericali, che se ne stancarono presto però, mentre le nostre fioriscono ancora. Di pari passo procedettero le conferenze accademiche in seno all’Unione stessa. Ne ricordiamo alcune, a mo’ d’esempio: G. Viero «Borse di cambio»; F. Pizzini: «Importanza igienica della luce»; A. Degasperi: «Dei varii sistemi sociologici da Platone fino a Marx e fino a Gumplowitz ». Nel gennaio del 1901 l’Unione di Vienna contava 15 soci ordinari e 3 straordinari, avendo a presidente Enrico Defant, a vicepresidente G. B. Andreatti, a segretario Giulio Angelini, cassiere Gaetano Chiusole. L’Unione d’Innsbruck nel medesimo semestre contava 13 soci ordinari colla seguente presidenza: B. Paolazzi, presidente, Valentino Cainelli, vicepresidente, Guido Tomasi, cassiere, Felice Croce, segretario. Il congresso di Mezocorona Il presidente dell’Associazione centrale al congresso di Mezocorona (17 settembre 1901) poteva quindi annunziare che essa constava di 30 soci ordinari e 4 straordinari. Al congresso di Mezocorona gli studenti potevano vantarsi d’aver già compiuto un bel lavoro. Durante le ferie si erano dedicati con vigore alla propaganda sociale. Così L. Puelli e G. B. Andreatti s’occupavano dell’erigenda cassa di mutuo soccorso. G. Tomasi, A. Degasperi, R. Grandi, Defant e altri delle società operaie in genere. Era stata istituita anche formalmente la Borsa degli studi, la quale con apposita amministrazione doveva raccogliere e distribuire le offerte per soddisfare ai bisogni sociali delle Unioni e dell’Associazione. Al III congresso venne issata per la prima volta la bandiera sociale, lavoro, per B. Paolazzi, delle suore di Hong-Kong e benedetta da S. A. il P. Vescovo Valussi in Trento alla vigilia del congresso. A Mezocorona comparvero per la prima volta anche i berretti bleu introdotti prima come distintivo delle Unioni, poi dell’Associazione centrale. Importanti furono i discorsi degli studenti R. Grandi e A. Degasperi. Era il tempo in cui si accentuava più che mai nel campo cattolico intellettuale d’un lato la speranza di un ravvicinamento della scienza e dell’arte agli ideali del cristianesimo, dall’altro il dovere delle classi colte di occuparsi delle classi popolari. Di quest’ultimo trattò efficacemente e brillantemente il collega Rodolfo Grandi. Diceva: «Ecco il nostro dovere: mettere la nostra fede e il nostro studio a servigio dell’idea sociale, colla nostra fede e col nostro studio orientarci, come disse arditamente Semeria , verso la stella polare della questione sociale». E ai sarcasmi degli avversari che schernivano il nostro piccolo numero rispondeva fra scrosci d’applausi. «Siam venti? Siam troppi tra i nani, che devono essere in mille». «Siam venti? Siam troppi a chi insulta». «Siam venti? Siam consci dei nostri doveri». «Andiamo: non son le dozzine che fan le falangi: è l’ardor dei soldati, è un santo ideale, è il capitano». Della «cultura presente e della riscossa cristiana» parlò A. Degasperi . Rileggendo il discorso, si sente che i nostri studenti di allora seguivano gli ultimi studi ed erano pregni di quel sano idealismo, sul quale forse, invecchiati, si potrà sorridere, ma che alla gioventù serve nell’azione di forza motrice. Descritta a rapidi tocchi la decadenza intrinseca della moderna cultura nella scienza, nell’arte e nelle lettere, il Degasperi esaminava i germi di una rinascenza cristiana che conteneva il presente per concludere che «la curva della parabola della decadenza è già oltrepassata, perché il secolo XIX ci ha lasciato il germe del rinascimento: Non è crepuscolo della sera, a cui assistiamo, ma il crepuscolo del mattino annunziatore di una nuova giornata splendida e trionfale». «Bisogna però – continuava – che schiere nuove, irresponsabili delle colpe di oggi e rigogliose di forza intima di fronte all’avvenire, agitino coraggiosamente la bandiera del rinascimento portata in mezzo al campo, ed applichino alla nostra vita intellettuale tutta l’energia riedificatrice, che proviene da ideali e principi immutabili». E concludeva: «Io vorrei o colleghi, che ognuno di noi sentisse il dovere dello studio, per due ragioni: l’una per il proprio onore, l’altra per contribuire con tutte le forze a questa riscossa cristiana». Nel congresso di Mezocorona non mancò né l’entusiasmo né il concorso popolare né l’adesione del Trentino cattolico. Per la cronaca registro la nuova direzione: Enrico Defant, presidente, Alcide Degasperi, segretario, L. Gius, Rodolfo Grandi, don Celestino Pezzi, Eugenio bar. Unterrichter consiglieri, Guido Tomai, cassiere. Gli anticlericali I progressi del nostro movimento studentesco incominciavano già a seccare più del bisogno gli anticlericali. Tali erano divenuti in ispecie per la propaganda socialista gli «Studenti Trentini». II Popolo preludiava al loro congresso di Rovereto che seguiva immediatamente quello di Mezocorona, augurando alla «Società Studenti trentini» non mancasse «il coraggio di proclamarsi anticlericale senza sottintesi di sorta», insistendo che alla sostanza anticlericale si desse anche il nome e che s’accompagnasse la nuova bandiera rossa coll’inno dei lavoratori (21 settembre). E il Popolo a Rovereto ebbe ragione. II neo eletto presidente G. Marzani proclamava la liberazione dalle «pastoie del dogma: esser giunta l’ora di distruggere il loro (dei clericali) regno d’intolleranza, di menzogna» – Contemporaneamente s’era però costretti a tener conto di noi. Il presidente infatti continuava: «L’associazione universitaria cattolica non ci dà ora verun pensiero; ma col tempo, lasciandola crescere indisturbata potrebbe divenire un nemico pericoloso della nostra». Che Dio faccia! La campagna universitaria Nel nuovo anno accademico (1901-1902) risorse con maggior vigore per le note cause la questione universitaria. Anche a Vienna fra gli studenti si costituì un comitato di azione pro università, a far parte del quale fu eletto a maggioranza di voti anche un rappresentante dell’Unione, lo studente Alcide Degasperi. Non durò a lungo la concordia: dopo breve intervallo in un’altra adunanza generale degli studenti italiani si fecero sentire numerose abbastanza e vivaci delle voci che si opponevano a che lo studente cattolico occupasse più oltre un posto nel comitato. Ma le ragioni che seppero addurre gli avversari erano molto futili: basti dire che si cercò di mettere in contraddizione colla questione universitaria la questione romana: l’interpellato le poté sfatare vittoriosamente e grazie alle sensate osservazioni di alcuni altri studenti, l’opposizione fu ridotta al silenzio, e il nostro rappresentante rimase. Vennero le vacanze di Natale. Al comizio solenne di Trieste la gioventù accademica italiana era rappresentata senza distinzione di partito. L’Unione mandò inoltre un telegramma d’adesione e d’augurio. Era necessario fare un comizio anche a Trento. Niente desideravano i cattolici più che la concordia cogli altri colleghi: il sacro dovere di combattere per una causa sì giusta e nobile doveva trovarci tutti uniti a sostenere la lotta. Ma l’anticlericalismo o l’intolleranza verso i nostri fecero sì che le trattative andarono rotte. Si decise allora di fare da soli. In brevissimo tempo s’indisse un comizio al teatro dell’oratorio e si chiese l’adesione di tutti i cattolici. I proclami affissi pubblicamente dicevano: Il comizio di Natale. «Cattolici trentini! «In quei giorni nei quali alle violenze degli avversari rispondevano gli italiani tutti con un grido d’indignazione e di protesta, noi, studenti delle associazioni cattoliche, non secondi a nessuno nell’amore alla patria e nell’interesse per una questione altamente nazionale, non venimmo meno al nostro dovere, non abbandonammo mai il nostro posto» . Il proclama concludeva con un appello per il «comizio di Natale», come si disse poi comunemente. Giammai un comizio, preparato con tanta angustia di tempo e limitatezza di forze (degli studenti solo il Tomasi e il Degasperi poterono occuparsene d’avvantaggio) ebbe un’esito così splendido. Erano presenti i deputati Bazzanella, Conci, Maffei, Vinotti, Fr. Tomasi ed Agostini, tutti i capi dell’azione cattolica, aderivano Delugan, Baroldi, Bertamini, Lenzi e 63 municipi. Mandarono il loro plauso anche i professori Farinelli, Lanza, Sartori-Montecroce, d.r Galante e Francesco Menestrina «perché il contegno spiegato dagli studenti cattolici in occasione degli ultimi fatti di Innsbruck abbia la solenne approvazione di quanti nelle questioni religiose sentono con loro». Il relatore fu A. Degasperi , il quale, dopo aver riassunta la storia della campagna universitaria, polemizzava con Ferdinando Pasini, relatore al congresso di Rovereto, che aveva accusato i cattolici di volere un’università confessionale ed esortato i deputati a «prescindere – nella loro azione – affatto dai clericali, anzi d’ignorarne addirittura l’esistenza». Il Degasperi reagiva: «Denuncio, dirò anch’io col Pasini, questo perfido sistema di creare pregiudizi o false opinioni in riguardo agli avversari per poi annientarli, sistema che è tanto più da deplorarsi, quando si tratti di una questione che è di tutti gli italiani». E raccomandava ai deputati conservativi di occuparsi caldamente della questione non lasciandosi ignorare. Parlarono ancora il d.r Conci, don Bazzanella, il maestro G. B. Panizza, l’operaio Nicolini. L’ordine del giorno che chiedeva l’università italiana a Trieste venne affisso in tutti i comuni del Trentino. Ignorarci dopo tutto quel po’ di rumore, non era possibile. Cosicché il Marzani ai 5 dicembre nel comizio al Sociale fece cenno di noi, dichiarando però di non crederci e che le molte adesioni ricevute dimostravano che v’è ancora molta gente ingenua che ci crede. E il Battisti aggiungeva: inutili ipocrisie! Lo spirito di setta si trapiantò anche a Vienna, e al rappresentante dell’Unione nel comitato pro università si diede semplicemente lo sfratto. L’Unione di Innsbruck, sotto la presidenza di don Celestino Pezzi, stud. in scienze naturali, partecipò tuttavia a tutte le azioni in comune coi «non clericali»; gli intolleranti non eravamo certamente noi. Venne l’estate del 1902. Per gli ultimi d’agosto i cattolici trentini si radunavano a Trento al primo congresso generale. Anche gli studenti decisero di tenere il loro convegno a Trento, contemporaneamente. Nasce il «Giovane Trentino» In una sezione, sotto la presidenza dì Guido Tomasi si discusse sulla fondazione del Giovane Trentino, che doveva sorgere sul tipo della Giovane Montagna di Parma. Così l’Associazione dava indirettamente vita ad un’altra società giovanile, come l’entusiasmo degli studenti aveva anche fatto nascere la «società magistrale cattolica». L’adunanza solenne si tenne in un piazzale del collegio vescovile, a sera, in mezzo ad una folla di cittadini. Lo studente Guido Tomasi – era l’anno del giubileo – apriva l’adunanza «affermando l’omaggio delle nostre menti e dei nostri cuori a Leone XIII, a Lui, vecchio d’età, ma sempre giovane di fede e di entusiasmo». Cattolici, italiani, democratici Tenne il discorso lo stud. Degasperi . Fu un discorso programmatico, in cui l’oratore tentò di stabilire la posizione del movimento cattolico giovanile entro le forze nostre e di fronte agli avversari. Formulò il programma nelle tre parole: Cattolici, italiani, democratici. Accenno solo al programma nazionale. «La differenza capitale – diceva – fra noi e gli altri è questa: gli altri coscientemente o no seguono un principio che si ripresenta sotto varie forme dall’umanesimo e dalla rinascenza in poi, per il quale una volta agli uomini fu Dio lo stato, poi l’umanità (Comte e Feuerbach), ed ora è la nazione, mentre noi ci inchiniamo solo innanzi ad un Vero supremo immutato ed indipendente dal tempo e dalle idee umane e al servizio di questo noi coordiniamo e famiglia e patria e nazione». L’oratore quindi concludeva: «Prima cattolici e poi italiani, e italiani solo fino là dove finisce il cattolicismo». Applauditissimo fu Stefano Cavazzoni , propagandista d. c. di Milano, efficace il rev. Chiot, rappresentante dei cattolici veronesi. Notevole che durante l’adunanza venivano distribuite delle schede per la sottoscrizione di azioni della ferrovia di Fiemme. La nuova direzione riuscì composta: Degasperi, presidente, Decarli Giovanni, segretario, Cimeppele, cassiere, Tomasi, Grandi, Romani, Dalrì, consiglieri. L’anno accademico 1902-1903 fu periodo di bella attività specialmente per l’Unione di Vienna. Mentre quella di Innsbruck doveva stentare la vita fra un memoriale e una protesta, la sorella maggiore viennese aveva campo di sviluppare una fiorente attività. Molte le conferenze interne. Cito alcuni temi trattati e discussi: «Il movimento femminile moderno», «I cattolici della Germania nel campo scientifico», «Posizione dei cattolici di fronte alla scienza», «Gli ordini e la scienza nel medioevo», «Storia e concetto del socialismo moderno», «Contrasto fra Tolstoi o Nietszche». Si aggiunsero anche settimanalmente le letture religiose in comune (spesso la Bibbia e S. Agostino) Ritengo sia rimasta la nostra più bella festa accademica quella data dall’Unione ai 10 febbraio 1903. Erano presenti fra altri i professori universitari Commer e Hirn, i deputati cristiano-sociali Pattai e Baeclè, avevano aderito il cardinal Taliani, Scheimpflug e il d. Fr. Schumacher. Ernesto Commer Il prof. Commer , anima entusiasta della nazione italiana, ci fu sempre amicissimo. Oggi che per la sua posizione in favore dell’ortodossia contro le aberrazioni dottrinali della scuola di Schell , venne detto anche in qualche giornale cattolico italiano semplicemente reazionario (comoda parola!), ricordo alcuni pensieri del suo splendido discorso che disse a noi allora, in italiano. «I vecchi sono ignari del male futuro o rimangono indifferenti perché accostumati già ai mali del presente. C’è la gioventù d’oggi ch’é la sola speranza dell’indomani». Di Dante diceva: «Lui ha prima sognato l’ideale della libertà popolare noi nella via della giustizia. Lui, fiorentino, amava ancor più della città sull’Arno, tutta la grande nazione che incominciava a farsi». E fra i grandi d’Italia accennava a Savonarola: «la guardia della libertà cristiana ed insieme il gran conservatore della Chiesa che andava corrompendosi», e a Leone XIII che «ha benedetto e legittimato anche la democrazia come pegno del bene futuro dei popoli». Magnificamente, come al solito parlava anche l’on. Pattai, uno dei capi più autorevoli dei cristiano-sociali viennesi, ricordando che i cristiano sociali erano i democratici cristiani dell’Austria. Il discorso solenne fu tenuto dallo studente Degasperi che tracciò «il compito dei giovani nell’ora presente» . Conchiudeva con un inno al carattere forte, irremovibile, augurandosi che sulla tomba d’ogni socio si potesse scrivere: «Né mosse colle, né piegò sua costa». Ed ora il campo della mia cronaca si fa troppo vasto per dissotterrarlo in quella misura che ho fatto fino qui. L’attività di singoli soci, specialmente nell’organizzazione cristiano-sociale non si può riassumere ed appartiene forse più al movimento cattolico in genere che a quello studentesco in specie. Del resto siamo già in un’epoca prossima e gli avvenimenti sono ancora nella memoria di tutti. Mi si permetta quindi correre in fretta alla fine. Cronaca breve Il congresso del 1904 venne convocato a Caldonazzo . Fu la prima volta che ebbimo accoglienze ufficiali dal municipio. L’ospitalità di Caldonazzo è ancora nella memoria di tutti. Don Guido Floriani mi perdonerà se qui non gli faccio il panegirico. Lo abbiamo tutti nel cuore. Solennissimo fu il corteo pubblico. Dopo la relazione del presidente Degasperi ebbero la parola R. Piccini sul tema «Roma aeterna», Dalrì sul «Concetto materialistico della storia». Il discorso del d.r Endrici fu uno splendido programma di cultura. Fu a Caldonazzo che il povero vescovo Valussi, già colpito dal fiero morbo, ci mandò il seguente telegramma che fu l’ultimo: «Saluto e benedico giovani fiore e speranza della Chiesa, fermi nella fede, umili davanti a Gesù, devoti a Maria. Eugenio Carlo». Nel congresso del 1905, che fu quello di Avio , il presidente poteva già leggere la lettera del nostro assistente ecclesiastico, divenuto vescovo, che suonava: «Amico di vecchia data degli universitari dell’Associazione, seguo con interesse tutte le fasi della stessa, e faccio voti che vada sempre più sviluppandosi e consolidandosi e possa essere un fattore di educazione e di coltura ed ai soci uno sprone al lavoro serio e perseverante. Vi saluta e vi benedice di cuore il vostro sincero amico Celestino». Ad Avio si poteva anche constatare che i soci ordinari e straordinari, tutti accademici, erano saliti ad 80, e ricordare una maggiore attività anche dell’Unione d’Innsbruck, dove uno dei più attivi, dei più zelanti era l’amico Ziglio al quale – giacché il suo nome m’è incorso nella penna – auguriamo tutti di cuore completa guarigione. Gli studenti d’Innsbruck si spinsero fino nel Vorarlberg a parlare agli operai emigrati, dove li aveva preceduti il Degasperi . In quest’anno si pubblicò anche l’Almanacco dello studente, una breve guida che converrebbe riesumare. Ad Avio parlò, egregiamente commemorando Fr. Petrarca, il collega sac. P. Prandini ed il Romani disse con grande entusiasmo degli studi sociali, proponendo la costituzione di apposita lega sul tipo del Sillon . Che ne è dell’idea tua e dell’esempio che promettevi, amico? Per la prima volta era assente dai nostri congressi il caro Tomasi, che poi doveva spegnersi lentamente. «Spiritus quidem promptus, caro autem infirma» telegrafava il malato. Quello che avvenne all’Università d’Innsbruck poi è troppo noto. Nella notte dei 3-4 novembre gli studenti delle associazioni cattoliche fecero integralmente il loro dovere. Erano venuti da Vienna Degasperi e Romani. La sera nell’adunanza alla Croce bianca Grandi e Degasperi parlarono energicamente, affrontando la diffidenza degli anticlericali. Poi seguì la catastrofe. Gli studenti cattolici carcerati sono: Covi, Dalpiaz, Dalrì, Degasperi, Emert, Fedrizzi, Grandi R., Romani, Vivari, Ziglio. Seguì un momento di pace fra gli studenti trentini, che una sera si raccoglievano a banchetto per festeggiare il prof. Lorenzoni. Poi la questione universitaria, più ancora l’anticlericalismo approfondirono la scissura. Noi continuammo per la nostra via. Al congresso di Avio, seguirono quelli di Borgo e di Mezolombardo , aumentando il plauso e il consenso dei migliori. Grande fu l’attività degli studenti nostri nella lotta contro il Volksbund. Le mie note sarebbero incomplete se non accennassi all’attività instancabile ed eroica dello studente Carbonari. Il resto è storia d’oggi che ameranno meglio ricordare i posteri. A noi che abbiamo narrate le origini e seguito fuggevolmente il corso della nostra breve vita sociale rimane la soddisfazione di poter conchiudere orgogliosamente: fidem servavimus! La nostra bandiera è immacolata e la consegniamo a voi che ci seguite, dicendovi: Di noi non avete ad arrossire! E quasi riassumendo il passato nostro che non si smentì giammai vi lascio quale testamento per l’avvenire la parola d’ordine proclamata dall’amico Degasperi nel 1902 : Numquam incerti, semper aperti! Vivant sequentes! 