Non sappiamo per merito di chi, ma sembra ormai di prammatica che quando i commercianti di vino vengono a contatto coi deputati popolari per chiederne l’appoggio, questo vien tosto ripagato con attacchi sul campo politico e con villanie. Così è avvenuto anche di recente. Due delegati degli accennati commercianti, il signor Benuzzi e il signor Cembran, si recarono a Vienna per sollecitare dal Ministero la riforma dei noli per il trasporto del vino, e l’on. Paolazzi, d’accordo cogli altri suoi colleghi, li accompagnò perorando i loro postulati. Ed ecco che poco dopo compariscono nella Weinzeitung e nell’Alto Adige due articoli che si assomigliano come due gemelli ed hanno la sola differenza che mentre il primo attacca i deputati italiani e tedeschi ed elogia i croati, il secondo, quello comparso sull’Alto Adige, attacca i soli italiani, anzi i «popolari», facendo le lodi dei «deputati delle altre province». Già questo trucco parla poco in favore dell’oggettività e dell’imparzialità di chi ha scritto o inspirato quegli articoli e dà a vedere la passione politica che ne muove l’anima e lo turba. La prima accusa che si lancia contro i «popolari» – dopo un’introduzione sui nomi dei loro giornali e del loro partito, introduzione che non ha nulla da fare col vino, ma solo con certe bizze partigiane – la prima accusa che si lancia contro i «popolari», è che ci volle il «Municipio di Lavis» come dice modestamente lo scrittore dell’Alto Adige, per dare l’allarme contro la nuova imposta sul vino; poi vennero altri comuni, poi il Consiglio d’agricoltura e «finalmente... quei grandi amici del partito, che sono i deputati popolari». In poche parole si insinua che se non fosse stato il Municipio di Lavis o il suo vicepodestà signor Cembran, i «popolari» dormirebbero ancora della grossa e forse avrebbero dormito in eterno. Altre volte lasciammo correre queste vili insinuazioni e queste piccine vanterie, che non giungono certo a scuotere la fiducia meritatamente acquistatasi dai deputati popolari, né, per questo riguardo, ci saremmo determinati a rispondere nemmeno oggi; ma se non per bisogno di difesa, è bene finalmente toccare l’argomento per rilevare e mettere a nudo le arti a cui si ricorre in questa campagna. Se i deputati popolari non promossero già sullo scorcio del 1909 l’azione di protesta contro la progettata imposta governativa sul vino, fu per una ragione molto semplice, che certo non può essere ignorata da chi tenta aggredirli. Sullo scorcio del 1909 e sul principio del 1910 fervevano più che mai le trattative per la riforma della legge scolastica, voluta, se non erriamo, da tutti i partiti, anche dai liberali, e dall’Alto Adige. Ora questa riforma che, già nel primo anno della sua applicazione, avrebbe portato una nuova spesa di 1.200.000 Cor., non si poteva compiere, se non portando la tassa sulla birra da cor. 1.70 a cor. 4 per ettolitro. Come compenso i tedeschi chiedevano che la tassa provinciale sul vino venisse elevata dal 35 al 50%, aumento di piccola entità, come fu dimostrato evidentemente a suo tempo e che non poteva danneggiare né produttori né bevitori, ma solo togliere una trentina di centesimi di guadagno per ogni ettolitro agli osti che hanno approfittato notevolmente del ribasso dei prezzi dei graspati senza diminuire quello di vendita al minuto. Vi era tuttavia pericolo che iniziando la protesta contro la tassa erariale di Cor. 4 l’ettolitro proprio nei momenti in cui trattavasi della legge scolastica, venisse coinvolta nella stessa sorte anche la nuova addizionale provinciale col bel risultato di far naufragare un’altra volta i provvedimenti per la scuola. Perciò i deputati popolari pensarono di rimettere l’azione di protesta a un momento più opportuno, quando sarebbe giunta ancor sempre sollecita per frustrare gli intenti fiscali del governo, senza però turbare l’opera della Dieta e dei deputati provinciali di ogni partito. Che le apprensioni e i provvedimenti dei deputati popolari non fossero infondati, apparve dal fatto che quando nel gennaio il Consiglio provinciale d’agricoltura, spinto dai commercianti, convocò il noto comizio di Trento, nell’ordine del giorno proposto all’assemblea si respingevano del pari la nuova tassa erariale di 4 cor. e il progettato aumento della «addizionale» provinciale. Fu proprio allora che l’on. Gentili, in piena assemblea, fece vedere l’errore che con ciò si sarebbe commesso, mandando a rotoli la legge scolastica e gli riuscì di far limitare la protesta alla tassa erariale. Quanto poi abbiano fatto i popolari, e colle trattative presso il governo e con quelle presso gli altri partiti della Camera e con ripetute, energiche dichiarazioni nella discussione della riforma finanziaria e del bilancio, e nell’adunanza popolare del loro partito e in pubblici comizi per combattere la nuova imposta, è noto a tutti; e quest’opera forte ed assidua e l’esito da essa finora ottenuto non possono essere ottenebrati dagli sfoghi di qualcuno, che pur ritraendone vantaggio non piccolo, cerca sfogo al malanimo su giornali che ne sfruttano per scopi politici le punto veritiere e poco nobili invettive. E veniamo ai noli. Tutti sanno che col primo gennaio essi furono aumentati. Secondo l’Alto Adige tutti, meno i popolari; secondo la Weinzeitung i croati; non però gli italiani e i tedeschi, si sarebbero adoperati per combattere l’aumento che venne ad aggravarci. Sembra che gli scrittori del periodico viennese e del giornale liberale di Trento non sappiano o non vogliano sapere nulla delle adunanze dei deputati di tutte le province alpine contro le nuove tariffe, accordate a favore delle disperate finanze della Meridionale . Sembra che non sappiano o non vogliano sapere che questi deputati nominarono un comitato che, per incarico comune, trattò e protestò contro la dannosa concessione. Sembra che non sappiano o non vogliano sapere che di tale comitato faceva parte per il Trentino l’on. bar. Malfatti. Sembra che non sappiano o non vogliano sapere che se l’azione dei deputati delle provincie alpine e del comitato da loro eletto, non ebbe per quest’anno il desiderato successo, non fu certo per loro colpa, ma per la triste situazione creata dalle passività della ferrovia e dalle difficoltà che si frappongono al suo incameramento, cose tutte di cui fu più volte cenno nel Trentino. Tutto questo fu fatto prima del gennaio, quando le nuove tariffe non erano ancora in vigore e molto prima che i commercianti di vino dessero segno di vita; giacché, come confessa il corrispondente dell’Alto Adige, il Consorzio dei commercianti di vino presentò solo due mesi fa, dunque nel maggio, il memoriale con cui chiede una riduzione. Né l’azione dei deputati cessò. Essi continuarono ad adoperarsi perché le tariffe provvisoriamente introdotte per il 1910, non vengano prolungate, e, per recare un esempio, poco fa il più grande partito della Camera presentò un’interpellanza in tal senso, firmata in primo luogo dal deputato Wittek, ex ministro delle ferrovie. Certo che se i commercianti trentini inviano un memoriale al Ministero e non ne danno notizia ai deputati, questi non possono intervenire in favore di questo atto in particolare. Diamine! si pretende che i deputati penetrino perfino i segreti dei cuori? La «corrispondenza» dell’Alto Adige termina con queste parole testuali: «Così vengono salvaguardati dai clericali i più vitali interessi di questo travagliato Trentino!» Noi potremmo rispondere: «Così si svisano le cose! Così si trattano i deputati che, richiesti e non richiesti, nei migliori modi loro dettati dall’interesse generale, si sono adoperati per il bene del paese e delle varie classi di cittadini!». Non sarà davvero cogli articoli della Weinzeitung e dell’Alto Adige, che si potrà negare o distruggere l’opera dei popolari, opera che venne a ristorare il nostro paese dopo tanti anni di «alta politica» che lo condusse sull’orlo della rovina; opera che del resto viene riconosciuta anche ai nostri avversari, cui le diverse e opposte tendenze politiche non fanno velo. E se si volesse rivolgere le armi contro certi aggressori, si potrebbe chiedere se i più vitali interessi del travagliato «Trentino» si facevano da certuni coll’acqua e colle sorbe; e se di recente si fecero col «contratto modello», per compilare il quale non si chiamarono i produttori, né si fece ricorso al Consiglio d’Agricoltura, che in altre occasioni ben si seppe chiamare in soccorso. No, signor corrispondente; è fatica sprecata ch’ella si voglia dar l’aria di tutelare gli interessi degli agricoltori. Sia detto senza offesa alcuna, giacché al momento non ci occorrono alla mente paragoni migliori, ma sarebbe come se la capra si vantasse di custodire l’insalata. Ella non ha di mira gli interessi generali; anzi li danneggia, attaccando ingiustamente chi lavora e cercando di intorbidare le relazioni fra fattori chiamati ad un’azione comune; azione che non viene promossa da aggressioni altrettanto ingiuste quanto incivili. 