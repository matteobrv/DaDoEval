Olà, signori; a che gioco giochiamo?... Domenica a Riva , come i lettori troveranno in altra parte del giornale, fu tenuto un comizio pubblico sulla questione universitaria. Noi non staremo qui adesso a fare una lunga discussione su la stessa; le nostre idee sono note in proposito: ammaestrati alla scuola dell’esperienza, siamo persuasi che il radicalismo in politica è il più nefasto di tutte le questioni. Noi non siamo quindi per la formula radicale nella questione universitaria, non siamo per il «Trieste o nulla!» ché, come siamo persuasi che l’ascensione economica del popolo non può avvenire d’un colpo, ma giorno per giorno, – e in questo senso lavoriamo tenacemente – così siamo certi che anche politicamente il nostro paese potrà elevarsi solo allora, quando uomini coraggiosi sorgeranno e francamente romperanno le tradizioni della politica fin qui condotta. Allora questi uomini ideali, seguendo il popolo che fin qui soffrì oltre che per l’ignavia di governi che restarono al potere col promettere a tutti e con l’accontentar nessuno, anche per la politica radicale dei suoi presunti rappresentanti, dichiareranno solennemente e senza sottintesi: «È ora di finirla con la politica degli avvocati, e dei dottori, che nulla hanno da perdere se la loro politica riesce male!». Nel comizio di Riva fu perpetrata un’ingiustizia da parte de’ soliti politicanti, a danno del popolo trentino; diciamolo alto e forte, una grave ingiustizia!... Fino ad oggi nel nostro Trentino politicamente vivemmo nell’equivoco. Chi faceva la politica, chi faceva il nuvolo e il sereno erano quattro avvocati, quattro dottori che avevano sempre in bocca la formula stereotipata: «Il Paese vuol così, il Paese vuol colà», mentre in realtà il Paese o non veniva interessato o si disinteressava – ahi, troppo! – e alle volte non distingueva bene di che si trattasse. Ora, sembra entriamo in un’altra fase: sembra che gli amici del popolo pensino sul serio a dare un calcio a certi sistemi odiosi, a certi sistemi... autocratici!... Tutti conoscono l’esito dei comizi di Valfloriana e di Tuenno. L’on. mons. Delugan, il rappresentante di tutto il popolo trentino, il deputato della quinta Curia, ruppe certe tradizioni e si schierò con i suoi elettori: «Meglio qualche cosa oggi che niente domani, – gridò – no “Trieste o nulla!”; meglio che i figli del nostro popolo, i quali un giorno saranno i nostri impiegati, quelli che salvaguarderanno i nostri diritti, i nostri interessi, piuttosto di dover emigrare in terre lontane ad attingere la scienza a fonte tedesca, possano restare a Trento, a studiare in Università nazionale che il Governo sarebbe disposto a darci, mentre non ce la vuol dare assolutamente a Trieste. Pigliamo il poco, anziché il “nulla” e poi, rinvigoriti per quel poco, continueremo la lotta per avere il “tutto”». Gli elettori approvarono. Il dott. Conci, il rappresentante della Valle d’Anaunia, la valle che dà il maggior contingente di studenti, fece lo stesso. I suoi elettori applaudirono le sue idee. Gli abitanti della vallata di Cembra si schierarono con questi. Questo atto avrebbe dovuto far capire a certa gente che è giunta l’ora di finirla con quella certa politica insana e dannosa del «tutto o nulla». Mah sì! Andatelo a dire a certi signori... Essi, a cui poco cale il benessere del paese, vogliono l’università a Trieste, benché sappiano di non poterla ottenere, vogliono cioè mantenere il disordine, il malcontento, a danno immenso degli interessi del popolo che suda e lavora. Essi, con un’abile mossa da ballerina, dichiararono semplicemente che i comizi di Tuenno e Valfloriana non hanno valore, perché quei collegi son composti di elettori non direttamente interessati nella questione universitaria. Ma, sapete, che ci vuole del bel coraggio, della bella... – diciamolo pure – sfacciataggine per arrivare a questo punto? Ah, così? Non interessato tutto il popolo trentino che suda e lavora, non interessati gli Anauniesi che annualmente mandano squadre di studenti nelle università? Ah, così? Visto che il popolo è contro di voi cercate di liberarvene, con abile colpo di mano, come da una zavorra inutile, e metterlo in un canto? Voi sì, che non siete interessati, o dottori, o avvocati, ché i vostri figli potete mandarli in Italia se occorre, ma il contadino no, egli non ha i mezzi!... Protestiamo altamente contro l’offesa fatta al nostro popolo! 