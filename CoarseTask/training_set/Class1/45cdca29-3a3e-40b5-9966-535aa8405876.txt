Nel 1897 in Italia di un movimento cristiano-democratico non si notava ancora traccia. Solo in singoli circoli accademici cattolici, in particolare a Milano, si sentivano lagnanze sull’indolenza di una gran parte dei cattolici che, nonostante l’enciclica Rerum Novarum, malgrado il movimento cristiano-sociale della Svizzera e dell’Austria che è simbolizzato dai nomi di Decurtins e di Lueger , rimanevano sui soliti binari. In quei circoli però si sviluppò a poco a poco un movimento intellettuale che era guidato da un giovane prete, Romolo Murri , e dal famoso sociologo e professore universitario Giuseppe Toniolo . Tuttavia le idee cristiano-democratiche trovarono la più tenace opposizione nei circoli conservatori e nella «Opera dei congressi» (il direttivo del partito dei cattolici); anzi al congresso dei cattolici, che nell’estate 1897 si era tenuto a Ferrara, i «Giovani», come venivano chiamati allora, non avevano incontrato grande favore. Non si poteva però soffocare il pensiero della riforma sociale cristiana e, nonostante tutte le opposizioni, i cristiano-democratici che si raccoglievano attorno allo «Osservatore cattolico» fondarono a Milano il primo «Fascio democratico cristiano». Poco dopo i cristiani democratici ebbero anche un organo scientifico, la «Cultura sociale» (Roma), che era stata fondata da R. Murri, il quale con questa rivista aveva assolutamente la stessa intenzione di F. Turati tra i socialdemocratici con la sua «Critica sociale». In questa rivista Murri predicava ininterrottamente i nuovi doveri del clero di fronte alla questione sociale, spronava gli indolenti al lavoro e formulava il programma per il movimento pratico. Ma agli occhi dei cattolici, in particolare di coloro che appartenevano ai ranghi dirigenti e che già da 30 anni erano abituati non solo ad astenersi dalle elezioni politiche (in seguito al «non expedit») ma anche a rimanere lontani da ogni genere di vita pubblica, la Democrazia cristiana era sospetta, e questo tanto più poiché alcuni accusavano la stessa di infedeltà nei confronti del comando del papa. Murri e i suoi sostenitori protestarono categoricamente contro questa concezione della Democrazia cristiana e la polemica contro i giornali cattolici (per lo più di sfumatura conservatrice) durò molto a lungo. Allora apparve nel momento giusto l’enciclica papale Gravos de communi re del 18 gennaio 1901, nella quale la Democrazia cristiana incontrò nuova approvazione. Da allora il movimento pratico progredisce con zelo. Murri pubblica un giornale popolare «Il domani d’Italia» (Roma), anche in altre città apparvero nuovi giornali redatti da studenti, preti e anche lavoratori, come a Firenze «La bandiera del popolo». Il piano dell’organizzazione è grandioso. Nei grossi centri vengono prima fondati i «circoli di studi», composti da preti, studenti, lavoratori intelligenti: questi sono i propagandisti organizzati che fondano poi le associazioni dei lavoratori, le associazioni economiche ecc. Se ci si vuole convincere dei progressi che ha fatto la Democrazia cristiana, basta solo leggere i fogli socialisti: si vede che il nuovo movimento cristiano non è comodo al socialismo. La Lombardia è la regione più sviluppata in senso cristiano-democratico, seguono poi la Toscana, il Veneto, il Lazio, Napoli, la Sicilia ecc.; solo la Sardegna non è ancora stata toccata dal movimento. Così noi vediamo all’inizio del 1902 la giovane Democrazia cristiana italiana che si sta sviluppando. Essa ha il vantaggio di avere un programma fissato punto per punto, con grandi ideali, che incoraggiano al lavoro in particolare le forze giovani. A Milano, a Firenze, a Torino l’estensore di queste righe ha trovato nelle unioni accademiche al tempo stesso associazioni di zelanti propagandisti. Murri e Toniolo sono i loro maestri, e lottano con entusiasmo «per la Chiesa, per l’Italia, per il Popolo!» 