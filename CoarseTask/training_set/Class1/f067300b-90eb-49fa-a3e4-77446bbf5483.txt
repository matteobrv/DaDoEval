Da ogni cosa, piccola o grande, che succede, l’uomo ordinato, di buon senso, tira le conseguenze, e ne giudica o pro o contro. Come del pari ogni padre di famiglia si fa nota delle uscite per poi pareggiarle con le entrate e non sorpassarle. Lasciamo per oggi queste cose, e parliamo un po’ d’altro. Appena lessi la relazione ufficiale del congresso socialista trentino , congresso dove si poté vedere fino a che punto arrivò «la fierezza dignitaria» e l’indipendenza da ogni influsso pestifero della borghesia del socialismo trentino, tirai le somme sull’importanza di questo partito nel nostro Trentino. Dobbiamo temerlo? Io vorrei mettere in guardia molti di coloro, che visto che il partito rosso dopo dieci anni di esistenza non seppe che contaminarsi con la borghesia e piegare vigliaccamente, malgrado i propositi «fieri», la bandiera verso il carro della stessa, vorrei, dico, mettere in guardia coloro, dal disprezzare il socialismo trentino. Guai, guai, a chi, considerati i pochi progressi fatti dallo stesso in un tempo relativamente lungo, si cullasse in dolci sogni e stesse là con le mani alla cintola, aspettando dal tempo giorni migliori. Un illustre autore disse ben a ragione che non vi è mezzo più potente per favorire il socialismo che quello di disprezzarlo; come non vi è mezzo migliore per opporvi una diga che quello di prevenirlo nelle giuste rivendicazioni sociali del proletariato. Tiriamo le somme! Il socialismo da noi, non ha proprio recato alcun danno? Amici, ditemi, chi formò nel nostro Trentino, il partito anticlericale? Chi acuì nel liberalismo, il vecchio peccatore impenitente, lo spirito settario? Pensateci bene, e rispondete: fu il socialismo! Fu il socialismo, che, visto come nel campo proletario, staffilando la borghesia nostrana nel campo economico non faceva affari, credette bene tenere il piede in due staffe, con uno accarezzando il proletario e con l’altro istillando nella borghesia l’odio al prete e alla Chiesa. Amici, non disprezziamo il socialismo, ma preveniamolo nella difesa sociale: preveniamolo nel campo economico! Noi, meglio del socialismo possiamo combattere le ingiustizie da qualunque parte vengano, noi, meglio dei socialisti possiamo opporci, anzi dobbiamo opporci a tutte le sopraffazioni dei grandi e dei piccoli, noi, seguaci di una religione che ha per fondamento la giustizia! Guai a quel tale, che un bel giorno sospendesse il suo lavoro, per ridere, per disprezzare il socialismo, in vista delle sue piaghe schifose! Si ricordi del pazzo, che mentre gli ardono le vesti d’intorno, ride! Niuno vorrà sostenere che il partito rosso, come tale, da noi riesca a mettere salde radici; no, nemmeno adesso che sembra tutto pulito, tutto oliato nel macchinario rosso, io ci credo allo sviluppo del partito del sole dell’avvenire. Non v’è il terreno adatto, e poi è affidato a mani inesperte, a mani di giovani ancora imberbi, che certamente avranno del socialismo le cognizioni che ha la mia... capra. Noi vedremo ancora il socialismo trentino abbassare la bandiera se non davanti alla «iniqua bandiera» clericale, certamente davanti al «vessillo della democrazia». Ma giorno per giorno egli stimolerà l’anticlericalismo, egli ridesterà gli umori irreligiosi degli uomini di tutte le gradazioni, ruberà la fede a più di un incauto. Socialismo no, ma un partito anticlericale sì, sarà formato da uomini di idee disparate in ogni campo, ma concordi in una: la guerra al prete. Al lavoro, alle dighe, senza sottintesi, senza rosee speranze, con un programma sano, democratico: questo è il risultato delle somme tirate sull’attività e sull’insufficienza del socialismo nel nostro paese! 