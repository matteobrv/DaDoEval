[...] Riportiamo semplicemente per la cronaca questa notizia , la quale – quantunque si riferisca a pretese informazioni della Consulta – ci sembra a dir poco prematura. Non già che non vi sia, in Austria in special modo, una corrente federalista, e che non si sia parlato molto e di frequente di trialismo e altri simili rimedi alle eterne contese nazionali dell’Impero e al conflitto periodico coll’Ungheria, si assicura anzi che l’Arciduca ereditario sia fautore di simili idee, ma dal dire al fare c’è di mezzo il mare. E gli ungheresi non si lasceranno così facilmente privare di quelli che loro chiamavano i loro diritti storici, né d’altra parte, a questi lumi di luna, con un tratto di penna, si può cambiare una carta geografica. Il fatto vero è che l’idea federalista è ancor assai poco popolare e diffusa. Si sono scritti degli opuscoli, se ne occupano talvolta, in tempi di magra, i giornali, ma senza molta convinzione e senza entusiasmo, perché da tutti si comprende che i tempi non sono ancor maturi per questo grave avvenimento storico. Il quale non giungerà – se mai giungerà – se non attraverso a lunghe lotte che dureranno molti anni ancora in Ungheria, fino che le «nazionalità» – cioè tutti i popoli non magiari – abbiano conquistata la loro parità politica. Per intanto esse sperano nel suffragio universale che è anch’esso di là da venire, quantunque la Corona ne abbia fatto un punto principale del suo programma, e dovendo pensare all’esse non hanno tempo di adoperarsi al bene esse. Del resto la vera idea federativa, come la intendono gli austriaci del Gross-Oesterreich è ben più vasta ancora; nella futura confederazione dovrebbe entrare la Rumenia e forse anche qualche altro Stato danubiano. Abbiamo detto sopra che l’arciduca ereditario Francesco Ferdinando è ritenuto, non sappiamo se a ragione o a torto, entusiasta di questo grande sogno d’un’Austria rinnovellata e accresciuta nella sua potenza, e perciò non passarono inosservati né il suo viaggio recente alla corte di re Carlo, né le fervorose accoglienze dei rumeni, né le cortesie che continuamente vengono scambiate tra Vienna e Bucarest. Specialmente i magiari se ne mostrarono allarmati, e i magiari sono appunto i più irreconciliabili avversari d’una confederazione. A (N. d. r.) 