Ci sono le seguenti relazioni: Lager Beck (Braunau): Fabiani (Steinklamm) Bonfioli (Mitterndorf) Bugatto (Wagna) Austria inferiore: Hainburg (Bonfioli), Lilienfeld (Bonfioli) Viehofen (Bonfioli) Oberhollabrunn (2B Gabrijelcic 1B Dechant Dr. Knava) Gänserndorf (Gabrijelcic) Göblasbruck (Bonfioli) Austria superiore: Wels (Degasperi) Stiria: Graz e Leibnitz (Dr. Bugatto) Boemia: Kuttenberg, Kollin, Nez-Bydzov, Jungbunzlau, Turnau Laun, Ledec, Kladno, Schlan, Braunau, D. Brod, Königinhof (Delugan) Kaaden, Dur, Bilin, Tepliz, Luditz (Dr. Degasperi) Moravia: Iglau Mährisch-Budwitz (Prof. Dr. Fabiani) A. In generale. A prescindere dalla questione alimentare, che vorrei trattare poi separatamente, dai rapporti in questione si deduce quanto segue: 1. I profughi italiani nell’Austria inferiore, che stanno fuori dai campi profughi e perciò godono solo in parte dell’assistenza statale, si trovano ora organizzati, grazie alle cure dei nostri delegati, e anche rappresentati nei nostri confronti per mezzo sia di un comitato che di persone di fiducia. Ora possiamo perciò procedere in modo più razionale negli aiuti e nella distribuzione di abiti. Solo Stein rimane ancora un’isola triste. Grazie alla creazione di comitati ci è stato anche possibile favorire acquisti cumulativi in Austria inferiore. 2. I nuovi insediamenti di Oberhollabrunn e Gänserndorf, dove i nostri profughi slavi del sud si trovano sotto assistenza statale, lasciano molto a desiderare. Il deputato Gabrijelcic riferisce che «tutti i profughi di Gänserndorf chiedono di potersi trasferire in località dove si parli la lingua slovena e possano quindi sperare in un trattamento più umano». Gli alloggiamenti sono perlopiù cattivi. 28 persone, tra cui un uomo gravemente malato di tubercolosi, sono ricoverati in una stalla. In un’altra casa, 3 famiglie con un ragazzo molto malato giacciono sulla paglia in una cantina. C’è anche di meglio, ma in generale, secondo i rapporti dei delegati, in questo distretto «per quanto riguarda la sistemazione dei profughi si è messi male». Un quadro ancora più buio ci è dato dal delegato Dr. Knavs sul distretto di Oberhollabrunn, di cui egli ha visitato a fine ottobre tutti gli stabilimenti: Zierzdorf, Radlbrunn, Pfaffstätten, Gross-Meisselsdorf, Glaubendorf, Innsbruck, Rappersdorf, Ober-Stinkenbrunn, Weykersdorf, Dürnbeis, Mailberg, Kammersdorf, Roggendorf, Retz, Waitzendorf, Zellendorf, Siechenheim, Waltzeldorf, Pernersdorf ed altre dieci località nei dintorni di Oberhollabrunn. Sulla piaga maggiore, quella alimentare, tornerò più avanti, ma in questo distretto domina anche la carenza di tetti e di vestiti. L’organizzazione della partecipazione, che dipende dal campo di Oberhollabrunn, dev’essere molto carente. Perlopiù, i ragazzi non possono andare a scuola, poiché non hanno né scarpe né vestiti. 3. Dall’Austria superiore e in particolare dall’ambito dei profughi che non godono dell’assistenza statale (circa 2000 nel distretto di Schärding, Grieskirchen, Ried, Eferding, Wels) ci pervengono numerose richieste di indumenti e istanze d’intervento contro le direttive della commissione di sostentamento, che, rifiutando la prosecuzione o l’aumento del contributo di sostentamento, comanda nel campo di Braunau am Inn. Questi profughi hanno perlopiù trovato un’occasione di lavoro, godono dell’assistenza dei comitati locali e trovano che le condizioni di vita sono migliori all’esterno che all’interno del campo. 4. Il Dr. Bugatto esalta lodandole le istituzioni di assistenza della città di Graz: scuole popolari e borghesi, corsi medi, educazione musicale, scrittura a macchina e stenografia, tecnica di traforo-intarsio-a fuoco, intreccio, giardinaggio, un collegio studentesco: tutto ciò grazie alla cooperazione di Stato, magistrato cittadino, comitato d’aiuto locale ed altre associazioni. Il nostro delegato ha dovuto constatare anche un eccesso in posti assistiti. Nel distretto di Leibnitz si trovano 800 profughi. Il tranquillo comitato locale viene sostenuto da noi. 5. In Boemia, Mons. Delugan ha attivato e fondato altri comitati locali ed è intervenuto con l’usuale coraggio in una quantità di casi: le condizioni di approvvigionamento sono difficili, ma molto diverse da un distretto all’altro. Qua e là ci si lamenta del ritardo intervenuto nella distribuzione dei vestiti: il sussidio di 1 corona esige un aumento immediato. Alle stesse conseguenze giunge il delegato Degasperi, che discute anche l’offerta di lavoro per giungere alla seguente conclusione: a causa delle difficoltà linguistiche, in questo campo (agricoltura) purtroppo l’organizzazione ha in qualche distretto fallito. Bisogna però riconoscere che le donne non erano abituate ad affrontare duri lavori agricoli. Negli stabilimenti invece, dove ha potuto indagare un membro di comitato o un curatore d’anime, esse si sono subito adeguate alle esigenze. In ciò ha colpa anche la svalutazione del denaro: nel distretto di Ledec (Delugan) si dovevano ancora pagare 60 Heller al giorno, mentre nel distretto di Oberhollabrunn ci voleva 1 corona. Come può un profugo, con un simile sussidio, procurarsi il plus in cibo e in vestiario, che pure sono richiesti dal lavoro! B. La questione alimentare. La seconda circostanza che dobbiamo constatare è il totale venir meno della farina di granoturco. Per cui si accumulano le lamentele nella relazione e le richieste d’intervento. Si sono rivolti a noi non solo i nostri uomini di fiducia e i comitati distrettuali ma anche imperial-regi capitani di distretto. Abbiamo però dovuto rispondere che noi abbiamo già tentato tutto il possibile per raggiungere una regolazione o almeno per ottenere un’autentica informazione attraverso il campo se non ci possono realmente essere prodotti del mais e non se ne possono ottenere dall’Ungheria. Ma le nostre richieste scritte non sono ancora state evase dall’alto imperial-regio Ministero degli Interni e giacciono sepolte nel dipartimento degli approvvigionamenti. Nella seconda metà di settembre e nella prima di ottobre il pane è stato assai scarso e in alcuni distretti è completamente mancato per alcuni giorni. Nei territori industriali boemi la carta del pane può essere solo in parte incassata. La situazione peggiore sembra essere quella dell’Austria inferiore. In base al rapporto del Dr. Knavs, nel distretto di Oberhollabrunn, a Gross- Meiseldorf, i rifugiati sono da due mesi senza farina e il pane lo ricevono ogni due settimane, ma solo quello che è rimasto dai residenti locali. In tutto il territorio, i profughi si muovono per tutte le località alla caccia del pane e fanno spesso spedizioni di 6-8 ore per ottenere qualcosa. Per quanto riguarda il pane, abbiamo una brutta notizia anche dai campi dell’Austria inferiore: la razione viene ridotta da 250 a 200 gr., nonostante l’opposizione dei referenti per la sanità. Si sa che a Wagna ricevono solo 150 gr. Alla fine di luglio, allorché abbiamo inoltrato i noti formulari per il miglioramento del vitto nei campi, abbiamo anche richiesto un aumento della razione di pane per Wagna. L’amministrazione delle baracche comunica che per ora un aumento è escluso: alcune città della Stiria sarebbero rimaste per qualche giorno senza pane, il campo mai. Può essere, ma a prescindere dal fatto che fuori, nel commercio libero, à molto più facile che nel campo procurarsi un sostituto del pane, una simile direttiva eccezionale, in base alla quale i profughi ricevono in via di principio una razione di pane più piccola che tutti gli altri cittadini resta una misura pericolosa, dal punto di vista politico e morale. Si deve considerare che la massima parte degli attuali profughi-consumatori erano, a casa, contadini produttori. La loro situazione va considerata in comparazione con quella dei contadini, non con quella gli operai dell’industria. A ragione i profughi di Glaubendorf – secondo il Dr. Knavs – descrivono la loro condizione nel modo seguente: «Quelli che sono rimasti a casa hanno tutto e in più anche gli aiuti militari, noi invece dovremmo con 1 corona poterci procurare tutto il sostentamento vitale!». La situazione diventa estremamente minacciosa quando domina anche scarsità di patate. Io stesso ho visitato distretti industriali boemi dove, in alcune settimane, si poteva avere solo un kg. di patate a testa, cioè neanche 200 gr. al giorno, che è il minimo per una minestra di patate non troppo densa. Quando però ci siano un po’ di orzo o 100 gr. di fagioli. Giunge da Kladno la notizia che nella maggior parte delle località del distretto le patate non si possono avere a nessuno prezzo. La gente deve vivere con mezzo kg. di farina e una forma di pane a settimana. Il curatore d’anime locale, persona tranquilla e illuminata, scrive che i rifugiati ora se la prendono anche con i loro preti «quia petierunt panem et non erat qui frangeret eis». Secondo il rapporto del deputato Bonfioli, a Göblasbruck per la cucina comune dei profughi da settimane non si può avere una patata, da 6 mesi non c’è zucchero e da qualche tempo perfino il pane manca totalmente 1 o 2 volte la settimana. È però sintomatico vedere cosa può succedere, a questo riguardo, in un grande campo. Il campo di Braunau am Inn necessita giornalmente di 75 Meterzentner di patate. Ne sono stati chiesti 30 vagoni a maggio di quest’anno e altri 70 a settembre al posto di smistamento dell’ufficio di guerra per il commercio dei cereali di Linz; il campo però da alcuni giorni è senza patate e le grandi cantine, costruite apposta per conservare le patate durante l’inverno, sono ancora vuote. Il tempo migliore va perduto e frattanto i rappresentanti devono pendolare tra Linz e Vienna: a Linz si osserva che nei campi non sarebbero state prodotte patate e a Vienna che, secondo gli accordi, ci si deve curare innanzi tutto dell’Austria superiore. Alla fine sono stati promessi dall’ufficio per il sostentamento 10 vagoni. Ciò basta per una dozzina di giorni. Dov’è rimasta però la provvista invernale per 10000 profughi? Se poi leggiamo contemporaneamente in altri rapporti che i profughi hanno potuto, in Moravia e in una parte della Boemia, approvvigionarsi per l’intero inverno e sappiamo che alcuni distretti hanno potuto coprirsi per l’intera stagione grazie ad acquisti cumulativi protetti dal nostro comitato, appare allora chiaro che siamo qui in presenza non di una mancanza assoluta ma di errori o difficoltà nell’amministrazione. In un rapporto, il Dr. Knavs classifica i sindaci delle molte località che ha visitato in buoni e cattivi: sono buoni (secondo il parere dei profughi) i sindaci che procurano patate e cattivi quelli che non lo fanno. Purtroppo sono in maggioranza i secondi. Lo stesso vale per i capitani di distretto, con la differenza che questi ultimi sono sovraccarichi di preoccupazioni e non agiscono in base a motivi egoistici. Commovente e caratteristica è una lettera scritta da alcune donne da Brodeck bei Prerau: «Qua nel nostro Paese non se nessun che pensa per noi. Andremo dal Podestà, ne manda dal Capitano, andremo da lui mi manda in un altro luogo e così pure che mi mandino via. Il Podestà ni ga dito che lui non se por pensar per noi. Che noi mavemo a Vienna quei che pensano per noi. E lui mi dice sempre che nianche la sua gente non ga da mangiar. Allora noi di chi nemo?». Questa domanda non è senza ragione. I profughi nella diaspora corrono il pericolo di rimanere schiacciati tra gli interessi egoistici dei produttori e la pressione delle autorità politiche a spremere da questi ultimi il più possibile a favore dei consumatori organizzati delle città. Per evitare ciò, si è consigliato di concentrare i profughi nei campi. Un certo orientamento in questa direzione sta costantemente crescendo ma, a prescindere dal dato di fatto che i campi hanno ora posto solo per una piccola parte dei profughi della diaspora, la cosa non può essere risolta in blocco in questo senso. Non può essere decisivo solo il punto di vista locale del podestà o del capitano distrettuale. Inoltre, sono dell’opinione che una gran parte dei profughi, in particolare quelli che lavorano, vengono trattati ancora meglio fuori che dentro ai campi. Si pensi per esempio all’approvvigionamento di latte e alimenti grassi. È necessario soprattutto organizzare e gestire meglio il consumo. D’altronde, come comitato noi siamo ora impotenti. La nostra richiesta di gennaio di fondare un luogo di mediazione (agenzia d’informazione commerciale) pensata solo come primo passo per l’istituzione di magazzini centrali, si è smarrita in tutti i possibili anfratti politici dell’amministrazione. Abbiamo anche provato a favorire, conformemente ai nostri modesti mezzi, gli acquisti cumulativi. Ma finora, per le ragioni sopra enunciate, si sono potuti considerare solo 15 distretti. In questo settore, solo lo Stato può lavorare in grande. Leggo nel protocollo dell’ultima seduta, a cui purtroppo non ho potuto prender parte, la seguente dichiarazione piena di promesse del signor rappresentante del Ministero degli Interni: «È anche pianificato un tentativo di procurare loro (cioè ai profughi della diaspora) in misure maggiori certi mezzi di nutrimento da parte dello Stato. Questo tentativo verrà intrapreso a breve in Boemia e sarà proseguito oppure sospeso, a seconda delle esperienze». Non so se forse non possano esserci forniti dettagli ulteriori. Se il tentativo è stato intrapreso, si deve trattare di profughi dal nord, altrimenti ne avremmo dovuto aver notizia in Boemia. Ma la nostra domanda è: esiste dunque presso l’autorità centrale un ufficio centrale che si occupa dell’approvvigionamento dei profughi? Ho studiato a fondo l’organizzazione ma non ho trovato nulla del genere né nell’ufficio per il l’alimentazione né in quello per l’approvvigionamento. E quando comitati o società richiedono il nostro intervento, ci dobbiamo rivolgere, per farina e patate, all’ufficio di guerra per il commercio dei cereali e alle sue filiali, per lo zucchero alla centrale per lo zucchero, per il grasso alla centrale per il grasso e via dicendo. Ma se questo ufficio centrale ancora non esiste, esso dev’essere creato. Si fondano associazioni di guerra per i lavoratori che si trovano sotto controllo statale, associazioni di consumo per impiegati e funzionari, si lancia un piano generale di approvvigionamento per Vienna (patate) e un milione di profughi, la cui esistenza è direttamente affidata allo Stato e di cui una parte significativa è assistita dallo Stato stesso, devono essere abbandonati o a consorterie speculativi di assistenza o alla loro stessa incapacità? Dove debba essere istituito questo ufficio centrale, cioè presso quale comparto già esistente o da istituire ex novo, dobbiamo lasciarlo decidere a coloro che sono nella condizione di acquisire una visione chiara della nostra economia statale centrale. Da tempo è però divenuto urgentemente necessario un ufficio centrale che prenda cognizione dell’esigenza complessiva dell’assistenza ai profughi per quanto riguarda il consumo e che rappresenti e tuteli i loro interessi generali all’interno dell’organizzazione statale dell’alimentazione e abbia il diritto di incidere nell’assistenza, finora differenziata da regione a regione, contro le autorità e i gruppi d’interesse (società assistenziali) locali. Allo stesso tempo dovremmo però chiedere che – nella misura in cui è desiderata la collaborazione dei rappresentanti dei profughi e come tali noi agiamo in quanto membri del comitato – ci venga data la possibilità di stare con quest’ufficio che va creato in un contatto tale, per cui le nostre informazioni ed esperienze siano di vantaggio agli organi statali, mentre a loro volta questi ultimi, nell’ assicurarci una visione delle misure da adottare, ci diano la possibilità di agire in maniera istruttiva e tranquillizzante sui profughi. L’ultimo tipo di collaborazione proposta non è da sottovalutare, viste le difficoltà crescenti, e può essere solo di utilità coinvolgere gli stessi profughi nelle operazioni comuni volte a superare tali difficoltà. Il campo di profughi di Katzenau, dove i residenti nel campo sono coinvolti nell’amministrazione, presenta, per quanto riguarda l’assistenza, vantaggi decisivi rispetto all’economia da caserma di Braunau, che dipende da un’associazione assistenziale. In secondo luogo, vorrei proporre l’immediato aumento del sussidio agli internati, insistendo soprattutto sul fatto che se questi dovessero, per mancanza di pane, passare parzialmente al nutrimento di carne, la quota attuale è assolutamente troppo bassa. 