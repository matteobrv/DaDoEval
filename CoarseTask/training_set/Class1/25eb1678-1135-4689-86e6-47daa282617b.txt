Due parlamenti contemporaneamente si occuparono ieri e l’altro ieri della guerra nell’Africa meridionale: il parlamento inglese ed il francese. In ambedue i parlamenti si fecero sentire delle voci di severo biasimo contro il contegno dell’Inghilterra nella guerra del Sud-Africa, contro i campi di concentrazione, contro le devastazioni e le crudeltà, definendo la guerra condotta contro i boeri una vera guerra di sterminio. S’intende che nella Camera inglese non ebbero coraggio di gettare questa scottante verità di fronte ai governanti del gabinetto di S. Giacomo altro che gli irlandesi, che e per la religione in cui furono educati, ed ammaestrati dalla lunga oppressione sotto cui dovettero gemere per secoli, appressero ad aborrire ogni sorta di violenza del forte contro del debole; e qualche liberale di carattere che né dalle minacce di impopolarità, né dalle carezze del Governo si lasciò indurre a rinnegare quel programma e quei principi, che pur formarono il patrimonio tradizionale del partito liberale inglese. Nella Camera francese si levarono oratori da destra e da sinistra a protestare contro il modo di condurre la guerra da parte degli inglesi, contrario agli usi civili ed alle specifiche determinazioni della Conferenza dell’Aja: e l’abate Lemire ed il socialista Clovis Hughes si trovarono uniti nel denunziare con libera voce le infamie degli inglesi nel sud-Africa. Costretto e dalle dirette recriminazioni mosse nella Camera inglese, e dai lamenti universali della stampa del mondo civile, lord Chamberlain sorse a spiegare, che cosa sieno i campi di concentrazione, tentando di presentarli come un provvedimento ispirato dall’umanità e dalla compassione verso la popolazione boera. Ma lord Chamberlain ha scelto male il tempo per tentare una siffatta difesa, quando appunto la pubblicazione di un’inchiesta della signora Joubert, che dopo infinite preghiere potè ottenere di visitare uno dei campi di concentrazione, fa fremere di sdegno ogni cuore ben nato per gli inumani maltrattamenti a cui sono sottoposti gli inermi figli e le spose dei valorosi boeri; e quando la pubblicazione di una petizione di parecchi notabili boeri al generalissimo Botha , sollecitandolo ad arrendersi, dimostra, come la forza d’animo dei boeri, cui non potè domare una guerra spietata di due anni e mezzo, né minacce, né crudeltà nemiche contro i combattenti, né infine traversie, cede ora sotto lo spasimo del cuore, torturato dai patimenti dei figli e delle spose morenti di fame nei campi di concentrazione. E lord Chamberlain osa presentare i campi di concentrazione come opere create dall’umanità e dalla misericordia degli inglesi verso i boeri e l’osa appunto nel momento che più terribili si manifestano al mondo civile le rivelazioni sulle condizioni dei «concentrati», e quando anche la stessa statistica pubblicata dagli inglesi, mostra come sono assai maggiori le vittime dei campi di concentrazione che non quelle della guerra stessa! Davvero, che non si saprebbe decidere, se sia più di macigno il cuore o più di bronzo dell’ambizioso ministro delle colonie inglesi. Nelle due Camere, inglese e francese, si parlò pure in favore della pace; in quella si sollecitò il Governo a cercar modo di por fine alla guerra; in questa si presentarono delle mozioni invitanti il Governo ad intervenire in favore della pacificazione e dell’arbitrato. Ma la risposta di Chamberlain e di Delcassé , tuttoché presentate, anche quella di Chamberlain contro il suo solito, sotto il velo di una forma cortese e diplomatica, suonarono in senso negativo e sono tali da togliere ogni speranza ai poveri boeri, all’infuori di un ultimo sforzo delle loro armi per difendere la propria libertà, e da dissipare tutte le dicerie ed i sogni di trattative di pace, sperse e concepite all’entrare del nuovo anno e ripetute in quest’ultimo tempo. La risposta di Chamberlain intima la sottomissione completa e la resa a discrezione dei boeri e la risposta di Delcassé è l’ultimo e definitivo rifiuto dell’egoismo diplomatico delle potenze europee di far dei passi presso l’Inghilterra perché voglia cessare la scandalosa guerra di sterminio contro un popolo provocato, che difende la propria patria e la propria libertà. La causa boera dunque non è affidata che al fucile di quel pugno di prodi, che si dibattono come leoni, e con una perseveranza più unica che rara nella storia dell’umanità, contro un esercito venti volte maggiore. Contro questo pugno di prodi ora l’Inghilterra fa l’ultimo sforzo per domarli e fiaccare la loro resistenza. Dall’Inghilterra, dalle Indie e dall’Australia si segnala la partenza di nuove truppe di rinforzo alla volta dell’Africa, mentre Kitchener raddoppia lo zelo delle fucilazioni dei prigionieri boeri e fa gemere e strillare di fame, nuovo Barbarossa, i figli, le spose e le madri degli eroi, che pugnano sul campo per la libertà, nella speranza di domare con questo genere di raffinata tortura la costanza di quegli uomini contro de’ quali è impotente la rabbia dei suoi mercenari. Oh affrettatevi, affrettatevi ed accorrete da tutto il mondo, o sciacalli dell’affarismo e dell’avidità inglese, a compire quello stupendo serto di gloria onde anela cingersi le chiome la nobile fronte della vostra madre patria. 