Il programma del partito liberale per le elezioni dietali dice, fra il resto: «La recente riforma del regolamento elettorale per la provincia non può costituire l’ultima parola in materia: converrà dar opera a toglierne le ineguaglianze, a farne possibilmente scomparire le varie forme di privilegio ed a rendere meno illusoria la competizione dei partiti nei collegi rurali». Credete di sognare? No, no; sono proprio parole del programma liberale. Dunque siamo intesi. I liberali vogliono togliere i privilegi che ancora rimangono nella legge elettorale. Perché non hanno cominciato a farlo nella riforma approvata testè? I popolari volevano ridurre la curia dei prelati e del gran possesso nobile fondiario. Ma i liberali italiani – d’accordo in ciò coi liberali tedeschi e coi coautori del grande possesso nobile fondiario tirolese – vollero mantenuti tutti e dieci i mandati di questa curia che conta duecentocinquanta elettori. Perché? Perché almeno tre di questi mandati toccano senza lotta e senza contrasto ai liberali italiani che hanno già proclamata la candidatura del bar. Ciani , del dott. Bellat e del conte Martini come membri e di altri tre come sostituti. Ah, i liberali sono contro i privilegi se i privilegi si rivolgono contro di loro, ma sono per i privilegi se questi assicurano loro senza fatica tre mandati. E quindi nella votazione seguita già nel luglio 1913 in seno alla commissione, quando si trattò di ridurre i mandati del gran possesso nobile fondiario, i popolari restarono in minoranza, schiacciati dai voti tedeschi cui si unì il voto del rappresentante dei liberali italiani, on. dott. Antonio Stefenelli. Ora che si sono assicurati i mandati privilegiati, i liberali – nel proclama elettorale – dicono che bisognerà ridurre i privilegi. Quando? Aspetta, cavallin, che l’erba cresca? Un altro privilegio è il mandato della camera di commercio. Hanno detto i liberali una sola parola o fatta una proposta per toglierlo o renderlo – nel modo di votazione – meno duro? Nulla di nulla. Quando si deve fare, allora conservano i privilegi, promettono poi a parole di abolirli in avvenire. E per la curia del censo? Volevano che per aver diritto di voto nelle città autonome fosse necessaria un’imposta erariale diretta di 20 cor.; quindi chi non paga almeno 20 cor. non avrebbe avuto diritto di voto a Trento e Rovereto. Per le altre città e borgate volevano legato il diritto di voto a un’imposta erariale diretta di almeno 10 cor. I popolari si opposero e, ottennero finalmente che le 20 cor. per le città autonome fossero ridotte a 10, e le 10 delle altre città e borgate fossero ridotte a 5. Questa è storia; storia che fu conservata negli atti dietali e contro la quale nessuno osò ribattere verbo. Ed è anche storia recente che tanto nel comune di Trento quanto nelle elezioni dietali i popolari proposero che le donne avessero voto personale; invece i liberali le vollero escluse dal voto per il Comune di Trento e dal voto per la Dieta a Trento e a Rovereto, consentendo solo al voto per procura per gli altri luoghi nelle elezioni dietali. E trovarono che nei collegi rurali non è possibile la gara dei partiti. Ma, dov’è, signori, che si lotta, fuorché nei collegi elettorali? Nel gran possesso che è vostro dominio incontrastato, non vi è lotta; nella Camera di commercio, vostro feudo, non vi è lotta; nelle città autonome e col voto ristretto ai censiti di almeno 10 corone, non vi è lotta. Questi sono i privilegi, e se la Dieta fu costretta a concederveli perché non impedire coll’ostruzione la riforma, non può certo crearvi elettori dove non ne avete, e dove invece, fate d’ogni erba fascio, favorendo leghisti, socialisti e confusionisti in odio al partito popolare. 