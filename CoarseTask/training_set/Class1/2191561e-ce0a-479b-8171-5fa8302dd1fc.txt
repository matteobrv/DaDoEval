È il titolo di una nuova rivista storica che cominciò le sue pubblicazioni col 1 settembre a. c. Per mezzo dell’«indagine analitica», «dai documenti, dalle carte antiche», ricercando «sistematicamente le condizioni economiche, morali, intellettuali» dei tempi andati, rivolgendo «la mente a comprendere tutta intera la vita passata, nelle sue relazioni necessarie di cause ed effetti, nella stretta concatenazione degli avvenimenti tra loro», penetrare colla conoscenza, fin là dove sentiamo pulsare viva e non moritura l’anima del nostro paese»: rendere insomma la storia «in cui s’agita e brilla per noi veramente l’anima nazionale della nostra terra», non una fredda enumerazione di avvenimenti, ma «una larga visione di vita». In quanto alla letteratura non trascurare «lo studio di quanti compatriotti con vigoria di mente maggiore o minore s’avviarono sul cammino delle lettere e lasciarono tracce del loro ingegno». «Sorvegliare accuratamente tutte le fonti storiche», archivi, carte antiche, opere d’arte, «allo scopo di impedirne la dispersione e il deperimento». Con tale programma ben delineato, con tali seri intendimenti espressi nella bella prefazione la San Marco s’avvia fidente e sicura; e già il primo numero è una splendida promessa. Notiamo il gran numero di cultori di patria storia che hanno promessa la loro collaborazione, segno evidente della simpatia incontrata dalla nuova rivista. Degna senza dubbio di lode è la saggia disposizione degli articoli ed encomiabile ancor più la presenza di alcune rubriche come «Fatti e commenti», «Notizie ed appunti», «Rassegna bibliografica» che daranno in seguito eccitamento e materiale a nuovi studi. Nella «Fatti e Commenti» la direzione si propone enumerare i mezzi di studio, le raccolte di materiale come biblioteche, musei ecc. Cominciò in questo numero dando resoconto delle attuali condizioni della biblioteca annessa al Ginnasio privato di Ala. Ai pregi intrinseci di serietà di propositi e di saggio ordinamento corrispondono anche i pregi esterni della forma. I fascicoli di almeno 40 pagine, in formato adatto hanno una elegante e artisticamente riuscita copertina opera del signor L. Eccheli: in mezzo ad un ramoscello di quercia spicca un bellissimo leone di Marco. Tutto ciò fa sperare che la nuova rivista viva e prosperi a lungo e anche noi le auguriamo un florido avvenire degno dei suoi nobili intendimenti. A.D. 