L’Alto Adige tiene per sicura la candidatura di Mersi , anzi la dà come un fatto compiuto, ed espone il suo parere in proposito. Il Mersi è liberale, e quindi non può rappresentare i sentimenti religiosi della nostra popolazione. Il più ch’egli potrebbe fare sarebbe trincerarsi dietro «il rispetto ai sentimenti religiosi» sull’esempio degli altri liberali di ogni tinta e gradazione. Ma di ciò l’Alto Adige non si occupa affatto. Che importa a lui di tali cose? Egli ha chiamato tre milioni di cretini i cattolici italiani che protestarono contro il divorzio, egli ha soffiato nelle gazzarre canestriniane , egli ha applaudito alle canagliate di Combes, e Clemenceau in Francia egli anela allo stato, alla scuola, al matrimonio laici; egli ha messo nel programma elettorale un ambiguo inciso sulle questioni religiose solo per buttar polvere negli occhi ai gonzi; epperò il liberalismo del Mersi non lo mette in apprensione. Esso però ha messo già altra volta in apprensione le nostre popolazioni che alla fine non guardano al solo pane ma anche agli interessi morali; tantochè in altra occasione la candidatura Mersi, preparata, gonfiata, strombazzata in antecedenza, precisamente come questa volta, e poi proposta al pubblico, fece un fiasco solenne. La storia ha dei ricorsi, diceva quella buonanima di Vico, e i mersiani se ne accorgeranno! Tornando a noi, della questione religiosa l’Alto Adige non si cura e lo mostra tacendo affatto. Della questione economica parla parecchio, per dichiarare che l’abilità in cose tali conta poco per un deputato. Infatti, egli dice, quando si trattano questioni tecniche, i deputati approvano il lavoro delle commissioni e queste danno grande peso ai periti, e fra i periti può ben essere e sarà interrogato il Mersi, senza essere deputato. «Nel deputato», conchiude il giornale di Via Dordi «si deve quindi tener conto sopra tutto delle idee politiche nazionali, giacché sono precisamente le questioni politico-nazionali quelle, delle quali il Parlamento è precipuamente chiamato ad occuparsi, e che tocca ad esso risolvere» . Questo concetto corrisponde a meraviglia al modo tenuto nella conferenza di Tione dall’avv. Antonio Stefenelli, che discorse parecchio dei clericali, cui negò libertà di voto e amor vero alla propria nazionalità; che bagatellizzò le questioni del divorzio e della scuola laica, che esaltò il nazionalismo dei liberali; e quanto alla parte economica, si dispensò dal trattare ampiamente e dal toccare vari punti, osservando che in ciò il nuovo programma liberale corrisponde (anzi è rubato!) a quello dei clericali e questi o l’avevano già spiegato o lo spiegherebbero agli uditori tionesi. Sì, sì; l’economia per un deputato – secondo l’Alto Adige – conta poco, e sembra che avesse piena ragione il poeta satirico quando cantava: Rosina, un deputato Non preme una saetta Che s’intenda di stato: Se legge una gazzetta E se la tiene a mente È un licurgo eccellente. Non importa nemmeno Che sappia di finanza: Di queste seccature Sa il nome e glien’avanza; E se non sa di legge, Sappi che la corregge. Ma, stando le cose come abbiamo esposto, vien fatto di interrogare: oh, perché dunque i liberali si sono data premura di copiare il nostro programma economico? Perché alcuni di loro lo vanno ricantando e, non contenti di dichiarare che si lavorerà seriamente per la sua attuazione graduale, promettono mari e monti come i cerretani? Brutta posizione in cui si è messo l’Alto Adige che per mero opportunismo politico deve aggrapparsi ai campanilismi e atteggiarsi a supernazionale, far alleanza cogli hoferiani e combattere il Mersi , fare il venditore di riforme economiche e dichiarare che un deputato poco monta che ne abbia una larga cognizione! Il forte del deputato è la questione politico-nazionale. Se si volesse fare la satira ai liberali si potrebbe continuare col Giusti: La patria è un poderetto Da sfruttare e nient’altro La libertà si prende, Non si rende o si vende. L’Italia è come un testo Tirato sulla chiosa E de’ Bianchi e de’ Neri, Come Dante Alighieri. Riguardo all’eguaglianza Superbi tutti e matti: Quanto alla fratellanza, Beati i cani e i gatti. Fratelli, ma per Dio Intendo che il fratello La pensi a modo mio Altrimenti al macello! A detta di Caino, Abele era codino. Eh, che bel deputato politico-nazionale! Quello dell’Alto Adige rispetterebbe la religione, lasciando che i deputati idrofobi mangino i preti, i frati e le monache, mentre lui esce dall’aula a fumare un zigaretto; si occuperebbe d’economia, votando per il parere dei periti, e penserebbe alla politica. Questa condotta, secondo i criteri dell’Alto Adige, frutterebbe meraviglie. Vi ricordate, elettori, delle cuccagne che vi ha già portate? Tutto o nulla, gridava l’Alto Adige nell’autonomia. Aveste il nulla. Tutto o nulla, gridava l’Alto Adige nella questione universitaria. Aveste il nulla e col nulla politico-nazionale il popolo e il paese ebbero da satollarsi il corpo e l’anima. Per dargli da bere si votò e si strillò contro la legge che colpiva la moltiplicazione industriale e artefatta del miracolo di Cana; e se l’appetito non è ancor soddisfatto si abusa e si abuserà di un articolo, già corretto e ridotto ai veri termini, per aizzare i commercianti contro la cooperazione popolare, di cui i liberali si vantano paladini. Questa è la politica, l’alta politica che preme all’Alto Adige e per la quale strilla contro il Mersi. Ben altre armi occorrono all’uopo. Bisogna presentare uomini, i quali in tutti i campi, nel religioso, nel politico e nell’economico, non solo rispettino, ma rappresentino, difendano e promuovano gli interessi del popolo trentino. Questo è ciò che fece l’Unione politica popolare. E l’Alto Adige e l’Associazione politica liberale che cosa fecero? Non vollero esporre i loro capi, i loro uomini principali, perché troppo rincresceva loro di vederli trombati ai 14 maggio , invece andarono di vallata in vallata ricercando in ristrette conventicole chi si fosse prestato a mettere confusione fra la gente e distrarre il maggior numero possibile di voti dal candidato popolare. E per tal modo, senza badare pel sottile su chi cadesse la scelta, si sfruttarono le più grette passioni e si adottarono in vari collegi criteri cozzanti fra di loro. E in Vallagarina si prese pretesto dal Volksbund per pubblicare la candidatura Postingher , e in Valsugana si fece alleanza cogli hoferiani in pro’ del Tomaselli, e in Fiemme si tirò fuori un altro maestro, lontano già da anni dal suo paese, e, voltando bandiera, si cominciò a spasimare per i vicini, prima combattuti e perseguitati e per Vezzano, Pergine e Trento si propose un medico del Lomaso, ignoto a tutti gli altri, e del quale non pochi chiedono se, in caso, abbandonerebbe i suoi affari professionali per fare il deputato e si acclamò alle candidature e ai tribuni socialisti; e contro i nostri candidati si fece una schifosa campagna personale, non disdegnando di scendere a menzogne, a trivialità, a insinuazioni d’ogni sorta. Il più colpito, in questo riguardo, fu il Tonelli , uomo che nella sua lunga carriera sempre francamente manifestò i suoi sentimenti cattolici e nazionali e fece un immenso bene agli italiani di Bolzano ed Innsbruck, fondando nella prima il Sodalizio cattolico italiano ed aiutando validamente nella seconda la Confraternita italiana, unici asili e unica difesa dei nostri fratelli là fuori. Il Tonelli è di più conoscentissimo dei bisogni del popolo trentino ed instancabile lavoratore; eppure la stampa liberale lo azzannò furibonda ed essa fu la prima che per combattere il clericale – diede pubblicità alla controcandidatura Mersi e soffiò nel fuoco. Ora i governativi approfittano della situazione, per buttar fuori il Mersi ed entrare fra i tre candidati già proposti come quarto gaudente. L’Alto Adige leva alte strida, si divincola, guarda il cielo e poi scaglia le sue maledizioni sui clericali che chiama in colpa della candidatura Mersi, resa possibile solo da... sapete chi? Dalla candidatura Tonelli! Via, si quieti l’Alto Adige! Come abbiamo pensato in Fiemme a sventare le mene dei volksbundisti fautori del Chiocchetti così penseremo a far restare in tromba anche questa volta il Mersi, nonostante che i liberali nazionali colla tattica messa in opera nelle vallate sembri che facciano tutti il possibile per procurare al Chiocchetti e al Mersi due seggi trentini al parlamento. Pare impossibile! Dopo essersi procurate dal governo una baronia elettorale e una curia democratica che dovettero poi passare ad un beniamino dei moderati; dopo aver ridotti i valligiani a essere mezzi elettori, i liberali vogliono loro strappare i seggi benignamente accordati a metà del valore, e piuttosto che un deputato cattolico, nazionale e democratico preferiscono – alla prova dei fatti – un volksbundista o un governativo liberale. Ma il popolo darà la sua risposta. Né i socialisti, né i liberali, né volksbundisti sotto qualsiasi parvenza; ma gli uomini dell’unione politica popolare che soli corrispondono ai suoi sentimenti e ai suoi interessi. Quel giorno i mestatori politici avranno la mercede che si meritano per una campagna sì slealmente condotta. 