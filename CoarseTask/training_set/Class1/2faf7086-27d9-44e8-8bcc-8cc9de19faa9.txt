«Ietzt haben die Fleimser das Wert...» Fiemme, 29 «La facciano sentire con forti accenti e presso i fiemmesi la loro parola; da noi troverà anche l’eco meritevole...» Così e non altrimenti esclamò il deputato pangermanista di Bolzano D.r Walther in un’adunanza, che tenne la scorsa settimana . Il Trentino di ieri rispose perfettamente a tono; ma perché quel tal signore e i suoi colleghi sappiano quale intonazione assumerà la voce di Fiemme, non sarà male riandare un po’ al passato. Si era alla fine dell’anno 1910; il compromesso di Bolzano era nel suo maggior sviluppo; i progetti di dettaglio della tramvia, che la Comunità generale s’era assunta l’impegno di far elaborare, erano pressoché ultimati; le nostre speranze, mai ancor offuscate né venute meno erano al colmo, la parola data solennemente sancita da noi, galantuonomi, era ancor stimata e creduta più che sufficiente caparra per una sollecita ed equa soluzione. Ed ecco che il Trentino pubblica una corrispondenza intercessa fra la Camera di commercio di Bolzano e la Comunità generale: la prima esortava con arti subdole a rompere il compromesso, che non sarebbe stato chiamato in vita che allo scopo di assopire i desideri ferroviari dei fiemmesi e ad unirsi poi con Bolzano per trattare unilateralmente della ferrovia Egna-Predazzo. E il signor Walther, che fu forse l’autore di quella lettera, ricorda la risposta della Comunità generale? C’è forse bisogno di ripetergli, che allora furono trattati da fedifraghi tutti coloro, che soltanto tentarono di rompere il compromesso? E non si disse forse bene già allora che col compromesso vollero assopire i desideri ferroviari dei fiemmesi, non poteva essere che nelle schiere aderenti alla stessa Camera di Commercio di Bolzano, la quale avea pur aderito al compromesso ed avea promesso di appoggiarlo, alla quale per giunta era pur noto, che l’Imperatore stesso aveva dichiarato di appoggiarlo presso il suo governo? Se la lettera della Camera di commercio segnò il preludio della rottura e sepoltura del compromesso, la risposta della Comunità generale, fiera e dignitosa segnò ben il principio dell’opposizione ad oltranza di tutta Fiemme a tutti i conati unilaterali della prepotenza teutonica ed in ispecie dei circoli bolzanini. E quando il compromesso tramontò, la Comunità generale sorse fiera a protestare contro i fedifraghi antichi e sempre nuovi e a deplorare che il governo si abbandoni in braccio a un partito, il quale non può contare di avere il voto di un popolo al suo sostegno. Nei successivi comizi tenuti dall’on. Degasperi venne fatto vedere e sentire in modo indubbio il volere di Fiemme, che è e non può che essere di perfetto accordo coi propri deputati. E il signor Willi non ha ancora capito qual è, quale dev’essere e quale sarà la voce di Fiemme? Venga quassù e gliela faremo sentire senza tanti preamboli; che se vuole tentare una seconda edizione del tentativo fatto nel 1910 sappia pure che in Fiemme c’è chi è ancora capace di dirgli il fatto suo, c’è chi vigila attentamente a che non venga fatto danno alla Valle; sappia che le rappresentanze comunali e il Consesso della Comunità generale conoscono benissimo il volere della popolazione, e che è di restare uniti come falange attorno ai nostri on. deputati e a questo volere di popolo si uniformeranno senza alcun dubbio. Un fiemmazzo curioso Nelle Tiroler Stimmen, giunto oggi, al posto, d’onore, sta una corrispondenza datata da Fiemme e firmata «fiemmazzo» nella quale si vuole dimostrare che l’opinione fiemmese è tutt’altro che favorevole a quella dell’on. Degasperi e consorti, che il risultato dei comizi venne raggiunto ad arte e che le corrispondenze fiemmesi che ha pubblicato il Trentino sono taglierini fatti in casa. Il presunto fiemmazzo si diffonde in quasi tre colonne a difendere il governo e quei fedifraghi tedeschi, i quali hanno combattuto il compromesso, prima che venisse sciolto. Un bel fiammazzo costui che non ha miglior cura che quella di dir bravi a chi ha distribuito botte alla sua valle! Saremo curiosi di sapere chi sia. Ne abbiamo il diritto, poichè egli assume la posa non solo di ammonitore, avvertendoci che noi in contraddizione col nostro programma cattolico portiamo la discordia nella valle, ma anche di pubblica accusa, perché ci dà dei falsificatori dell’opinione pubblica. Fuori i nomi, dunque! 