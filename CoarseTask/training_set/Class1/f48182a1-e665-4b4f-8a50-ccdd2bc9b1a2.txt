L’ora che corre non è per noi cattolici quella dei grandi entusiasmi. Sembra in certi momenti che la forza del principio cristiano entro la vita pubblica venga meno a vista d’occhio e che i partiti stessi che di questo principio vogliono essere propugnatori, si smarriscano nella selva oscura degli interessi materiali, dei particolarismi nazionali, degli antagonismi di classe. Attraverso codesto selvaggio sviluppo la luce degli ideali arriva a stento alla nostra pupilla anche quando essa splenda in tutto il suo vigore e non sia, come nell’ultimo decennio, turbata da altri fenomeni, dipendenti da cause a noi estranee. In questi momenti pare davvero che un movimento cattolico internazionale, per quanto riguarda le sue manifestazioni civili, non esista, che ogni partito cattolico sia davvero un organismo di una data nazione, concresciuto con le sue virtù e con i suoi difetti ma completamente estraneo ad altri organismi i quali si muovono in altri corpi politici e che pure si chiamano cattolici. Che importa a noi se Trimborn è caduto a Colonia o se Hertling dirige il gabinetto bavarese? E quale eco potrà rispondere nei cuori cattolici, quando De Mun salirà alla tribuna delle discussioni marocchine a parlare della potenza e della gloria della Francia? E c’è ancora uno sfondo di principio e di pensiero comuni per rappresentazioni così diverse come il saluto al reggimento gridato dal cardinale Maffi nella chiesa dei Cavalieri e la rude invettiva di un cristiano-sociale sotto le volte del Rathaus? Ci sono in vero altri momenti che ci richiamano ad una solidarietà senza sottintesi e senza distinzioni. Quando i giacobini francesi o i carbonarios portoghesi spogliano i conventi e gettano in carcere migliaia di religiosi, quando l’orso russo conficca i suoi artigli nella cattolica Polonia, allora tutto un grido che si sprigiona dall’animo dei cattolici e tutti i figli partecipano al lutto della Madre. È quindi un programma di difesa e di libertà quello che anzitutto ci unisce nell’affermazione di cristianesimo nella vita politica d’ogni paese. Non sempre l’oppressione è così manifesta né la rivendicazione così naturalmente dovuta, ma la lotta si conduce ovunque, quindi per il libero progresso del cristianesimo, quindi per l’ideale di uno Stato laico e pagano, dissolvitore ed assorbitore di tutte le autonomie e di tutte le libertà. È già questo un grande compito della politica cattolica. Quanti bei nomi della storia civile recente che ricordano uomini di Stato o parlamentari che con braccio vigoroso ed a gran colpi di scure aprirono la via agli uomini di chiesa, ai seminatori della simbolica semente, ai predicatori ed ai maestri di carità. Ma non basta. Per le libertà anche legittime poterono per un breve periodo combattere anche le rivoluzioni o contro illecite inframettenze dello Stato protestare accanto ai cattolici anche i socialisti. Ma c’è inoltre un programma positivo, un programma cattolico politicoricostruttore, o meglio vigono dei criteri generali, esistono degli atteggiamenti dinnanzi alle questioni ed alle urgenze politiche del tempo che sono eguali o analoghi per i cattolcii di tutti i paesi. È vero: noi non abbiamo un comune manifesto, come lo diede Carlo Marx ai socialisti, né un programma di rivoluzione sociale, fondato su di una teoria che va riveduta e corretta, ogni volta che la si esamina e la si discute, ma è anche vero che i nostri criteri di vita pubblica vengono attinti a fonte ben più sicura e più serena, e sgorgano continuamente dalla verità dell’evangelo della giustizia e dell’amore. Da questa fonte viene la nostra morale politica, la nostra concezione degli ordinamenti sociali, la nostra convinzione sul formarsi della società futura. «Non abbiamo programma? – rispondeva recentemente un membro del gabinetto belga, Broqueville , ad un capo anticlericale. L’abbiamo, ed esso si fonda sull’evangelo ed abbraccia tutti i campi della vita. Noi vogliamo che l’ultimo lavoratore abbia la sua casetta ed il più povero dei contadini possieda il suo pezzo di suolo. La donna dovrà abbandonare la fabbrica e ridiventare la tutrice della famiglia. Ogni lavoro deve venir compensato secondo giustizia. Quando saremo giunti al punto che tutti coloro che lavorano saranno assicurati contro le malattie, la mancanza di lavoro e gli acciacchi della vecchiaia, quando l’opera dei nostri missionari avrà ridotto i negri ad uomini civilizzati, quando ogni padre avrà la possibilità di mandare il suo figlio alla scuola che gli pare la migliore, quando i fiamminghi avranno la loro università e Anversa sarà il primo porto d’Europa, allora solo ci daremo un momento di riposo, ma non prima». La risposta non ha solamente valore locale. Il nostro programma di lavoro è immenso. Ma noi non concentriamo i nostri sforzi a formulare una certa serie di postualti e di riforme quanto piuttosto a stabilire ed approfondire i criteri del nostro lavoro che saranno i punti cardinali delle nostre attività pubbliche, attorno a cui il movimento nasce di per sé, per la grande forza interiore che ci viene quotidianamente dalla Chiesa. Senza dubbio, ci fu un tempo a noi prossimo nel quale tali criteri trovarono una formulazione mirabile nelle encicliche di un grande Pontefice, ma se nell’ultimo periodo sopra i contrasti delle nazioni non risuona più con tanta frequenza una voce che ci richiami tutti alla mondiale solidarietà di un programma sociale cristiano, ciò non vuol dire che tale solidarietà di intenti e di lavoro non esista di fatto. Uno sguardo al lavoro di cultura, di carità, di giustizia sociale in tutti i paesi, e ce ne persuaderemo. Non si scoraggino i giovani quindi e non vengano meno. La democrazia cristiana è in marcia, anche attraverso la selva degli ostacoli umani. E ritorneranno ancora gli entusiasmi sacri della vittoria e l’ondata di luce che supera ogni nebbia e scaccia ogni titubanza, poichè al di là della valle vediamo già i raggi del pianeta che mena dritto altrui per ogni calle. 