Il tradimento vibra nell’aria! Che cosa giova sbarrare gli accessi con fortezze, minare ponti e strade, piantonare viadotti e gallerie, sequestrare giornali e fotografie, sguinzagliare su tutti i punti del confine «persone di fiducia», se la notizia ed il pensiero possono volare liberamente sopra i nostri cannoni, sopra le nostre sentinelle e sul capo delle nostre spie? Credevamo d’esserci imbottiti ermeticamente su tutti i lati, d’aver tappato tutti i fori e, alle uscite, di poter contare chi va e chi viene, frugarne il bagaglio e scrutarne le reni, ed invece toh! Avevamo dimenticata la terza dimensione. Le nostre misure valgono in larghezza ed in lunghezza, ma non per l’altezza. Con uno sforzo colossale abbiamo abbracciato tutto il paese con un’organizzazione intensa abbiamo proteso i nostri tentacoli fino a sentire i palpiti di tutti i cuori e sorprendere negli occhi dei cittadini il balenio d’ogni pensiero, ma ecco che mentre chiudiamo la stretta del nostro amplesso paterno, ci sfugge l’aria, e un immenso spazio pieno di vibrazioni signoreggia sopra di noi senza il controllo di una guardia di finanza e senza la censura di un procuratore di stato. Com’è potuta avvenire una siffatta ribellione dell’etere, e com’è potuto accadere che mentre tutti gli organi della sollecitudine statale erano in funzione, e tutti, compresa la cancelleria d’Innsbruck, esaurivano le più elette energie nel controllo della psiche civica, un gesuita ha potuto allungare lungo il campanile ed innalzare verso il cielo l’insidia delle sue antenne? Pensare che, mentre quaggiù si sorprendevano i colloqui telefonici e si controllava il martellare degli apparati Morse, lassù nell’alto d’un campanile, un gesuita con un nome italiano, insospettato ed inosservato, lanciava nell’aria pensieri e parole che vibravano via per l’aere immenso fino a Roma e a Malta! Un giorno però – e pare ancora in tempo – un giornalista liberale gettò l’allarme. Era un giornalista patriottico, ma sopratutto un liberale. Il servizio diventava quindi doppio, uno alla patria e l’altro alla libertà. Diavolo d’un gesuita, che ci stava a fare quel frate nero in una stazione radiotelegrafica? Comunicava con Roma e con Malta. A Roma ci stanno il Generale e Merry del Val , a Malta si sta organizzando il congresso eucaristico. Due luoghi, due nomi, ed è detto tutto. Si tratta dell’organizzazione gesuitica mondiale, di quella vasta congiura gesuitica contro la libertà della stirpe umana, ch’esiste nel cervello d’ogni buon liberale da Pombal e Tanucci in qua. Giù quell’antenna! gridò allora quasi unanime la stampa liberale, e la voce trovò un’eco sollecita in tutto l’ambiente psicologico delle fiabe gesuitiche. Si ebbe un bel dire che la stazione era munita di una corrente molto debole, che non serviva se non ad esperimenti fra il dotto gesuita e il gabinetto di fisica dell’università. Un gesuita dotto che lavora con la facoltà universitaria? Come può stare in armonia con la concezione del gesuitismo vero, nemico della scienza e della libera indagine! Gridò l’anticlericale. Esperimenti colle onde marconiane nella libertà dell’etere? Questa è una libertà per gli uccelli, gridò il poliziotto, o non possono essere che esperimenti sospetti e pericolosi. E così un telegramma di stamane ci annunzia che la gesuitica stazione radiografica venne chiusa. «In attesa delle disposizioni del ministero» aggiunge il telegramma. Il telegramma non dice se il ministro del commercio prenderà consiglio da altri fattori. Ma se noi potessimo dare sommessamente un consiglio a Sua Eccellenza, gli sapremo ben noi indicare in quale cancelleria attingere lume per le disposizioni preventive e repressive. Il Commissario X alla turbina, il procuratore Y sull’antenna, due spie nel campanile e poi... avanti, il motore può rimettersi in giro. 