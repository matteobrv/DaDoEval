Siamo entrati trionfalmente – pardon – chi trionfalmente e chi per forza nella quaresima! Magra per chi vuol far penitenza, ma ancor più magra e insopportabile per coloro che hanno fatto il carnevale più grasso di quello che non abbiano comportato le loro forze, e contro il permesso del... Ministro delle finanze hanno incontrato dei... debitucci! Ma un’altra quaresima, brutta assai incomincia per molti giovani! Siamo nell’epoca delle visite militari: qua e là si sono già iniziate, e continueranno quasi fino a Pasqua. Questo fatto suggerisce molte e molte considerazioni: ma già è l’eterna querimonia che già abbiamo replicata cento volte su queste colonne! Delle considerazioni molto giuste furono fatte sulle colonne della Voce cattolica da un certo Robur riguardo alla superficialità adottata dai medici militari a visitare i giovani coscritti. A proposito si raccontano degli esempi in cui dei giovani, apparentemente sani, ma che erano soggetti a delle malattie, che il medico colla sua fretta non può scoprire, tornarono dal militare completamente rovinati, come pure di quelli che vi morirono. Fa veramente pena il vedere con che leggerezza certi medici visitano i giovani in questi giorni: sembrano solo preoccupati del numero prescritto, senza riflettere che in certi casi il non visitare bene, il non informarsi sui precedenti di certi tipi, sulle condizioni della famiglia riguardo a salute, vuol dire rovinare un giovane, mandarlo magari alla tomba, mentre altrimenti, a casa sua, coi dovuti riguardi, potrebbe tirare innanzi, e sostentare la famiglia. Una prova della poca importanza che danno i medici militari alla visita dei coscritti la abbiamo sul numero stragrande che in autunno si mandano a casa prima ancora di far prender loro l’arma in mano o dopo d’averli provati per qualche settimana. E molti come tornano a casa? I genitori lo sanno! Carne da ospedale, impotenti a 21 anni! Il succitato Robur dice che i giovani che si presentano in questi giorni alla visita che dubitano delle loro condizioni di salute od ebbero una recente malattia faranno bene di pregare il proprio medico d’una visita, e così alla solita domanda della Commissione: – Avete dei difetti? il coscritto potrà, eventualmente, rispondere: – Ho questo difetto, ho avuta la tale malattia. In questo modo il medico militare sarà costretto a visitarlo con meno fretta, più scrupolosamente. E non si potrebbe anche, quando l’autunno si devono scartare molti di quelli dichiarati abili in primavera, bollare per bene il medico di quel distretto che dà il maggior numero di questi scarti di... seconda edizione? Acciò sarebbe chiamato chi di dovere. Ci sembrerebbe questo il vero modo per tenere in gamba certi medici che altra preoccupazione non hanno che di sbarazzarsi in fretta per poi scorrazzare intorno il resto della giornata. fs. 