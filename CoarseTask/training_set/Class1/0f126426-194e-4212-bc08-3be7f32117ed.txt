Continuano a giungere dalla Spagna le notizie di eccessi contro chiese, conventi, religiosi e suore. Si assale, si demolisce, si abbrucia. Persone che null’altro chiedono se non di poter esercitare in pace la loro missione di carità vengono insultate, dileggiate, percosse. È l’anticlericalismo teppistico della Comune. Certi giornali (e uno ve ne fu anche tra i nostrani), mal dissimulando la gioia del proprio odio settario per queste violenze, parlano della giusta reazione del popolo contro il Governo clericale. Si tenta di trovare una connessione tra il numero grandissimo di religiosi che popolano la Spagna, la supposta loro influenza economica e politica, e l’odio delle popolazioni. È la vecchia canzone, udita mille volte che la Spagna è stanca del dominio dei preti e dei frati. Or tutto ciò posa sul falso per eccellenza. Al pari di ogni altro paese retto a sistema parlamentare, la Spagna ha leggi elettorali liberalissime, quanto quelle dell’Inghilterra e della Francia. Essa è padrona di sé; può darsi un Governo come meglio le talenta, né sono certo i conventi che ne paralizzano gli indirizzi parlamentari. Se il Governo spagnuolo è al presente conservatore, ciò significa soltanto che la grande maggioranza elettorale è conservatrice: il che per un altro lato potrebbe dimostrare quanto è assurda la supposta stanchezza della Spagna dell’immaginario dominio dei frati. La verità è ben diversa. Mentre il clero secolare e regolare è benevisto ed apprezzatissimo in Ispagna da tutti gli elementi civili della nazione, anche di carattere avanzato; in alcuni operai, parte del popolo sobillata da un’acre, pertinace propaganda religiosa e rivoluzionaria, odia il prete fino al parossismo. Ma questa parte dell’elemento operaio è la stessa che cospira quotidianamente contro lo Stato, che agogna alla cosiddetta repubblica sociale, peggio ancora, che fa professione della più selvaggia anarchia. Barcellona, famosa già per le bombe scagliate in pieno teatro come vendetta per le impiccagioni degli anarchici di Chicago, famosa ancora perché vi fu tramato il complotto che doveva far saltare in aria Alfonso XIII e la sua consorte il giorno delle nozze, famosa per gli scoppi di bombe che ivi avvengono quotidianamente, quasi si trattasse di innocui passatempi, è il centro da cui principalmente si diramano le orde saccheggiatrici dei conventi e delle chiese. Non adunque stanchezza o ripugnananza di popolazioni miti, ma odio feroce di ribelli ad ogni autorità è quello che ha segnato le nuove e nere pagine nella storia della Spagna. È quell’odio che ha per suo culmine il regicidio, e colpisce il religioso perché rappresenta l’autorità divina, come colpisce l’agente della forza perché rappresenta l’autorità umana. Contro entrambe queste autorità l’anarchia dirige i suoi sforzi. E nella sua opera nefasta ha per suo alleato il socialismo, il quale ancora una volta si è rivelato per quello che veramente è, un partito dissolvitore, il nemico più accanito, e che non indietreggia nemmeno dinanzi alle stragi e alle rovine della religione e del sentimento di patria. 