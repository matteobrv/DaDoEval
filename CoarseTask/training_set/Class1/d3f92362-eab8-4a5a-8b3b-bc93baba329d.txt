Un gruppo di fuggiaschi trentini, il più lontano dalla patria, dispersi in uno dei più remoti angoli della selva boema, a breve distanza dal confine bavarese, è formato da 128 levicensi. Al trentun luglio anch’essi dovettero abbandonare la patria per prendere la via comune dell’esilio. Giunti a Schmelz, loro luogo di destinazione, furono collocati in stanzoni che in tempi più felici si chiamavano Tanzsaal e che ora formano l’abitazione dei profughi. Quelle sale però non potevano essere comoda abitazione a tante persone avvezze in patria non al lusso, ma a spaziosi e sani quartieri del nostro Trentino. Pensarono d’ingegnarsi, e, fatte rarissime eccezioni, ogni famiglia si prese un quartierino (la solita cucina che è stanza da letto, ripostiglio, ecc. ecc.) in Dreihacken dove possono frequentare la Chiesa e provvedersi del più necessario per la vita. Qui si sta tutti bene e si potrebbe essere più contenti se non ci fosse il pensiero della patria che tormenta. 