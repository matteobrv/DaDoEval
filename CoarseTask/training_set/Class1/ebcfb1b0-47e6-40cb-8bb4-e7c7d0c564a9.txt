È noto che quasi ogni valle del nostro paese, oltre il contingente numeroso che manda al di là dei mari, ha la sua specie di emigranti professionisti, come a dire i ramieri e gli spazzacamini, i muratori e i segantini, gli operai dell’industria tessile, gli arrotini ecc. Questi ultimi frequentano soprattutto le città grandi, come Londra, Parigi, Vienna, Milano e Monaco. Capitano in queste città colla loro «carriola» la loro officina ambulante, chiedono la licenza di esercitare il loro mestiere su di una piazzetta o un crocicchio e se la delicatezza d’orecchio e la nervosità dei vicini lo permettono, fanno stridere incessantemente la loro mola, finché il gruzzolo raggranellato giorno per giorno, s’è venuto arrotondando fino all’importo necessario per prendere a pigione una botteguccia, dove l’industria primitiva della «carriola» va trasformandosi in industria moderna con macchine più o meno celeri a forza elettrica. Questo processo di elevazione industriale è stata la vita di molti dei nostri, i quali, dopo venti o trent’anni di lavoro, possono guardare senza troppi timori all’indomani. Non a tutti però avviene così. Il mestiere è poco sano, le malattie, prodotte dall’umidità e dalle intemperie a cui stanno esposti, colpiscono l’uomo maturo che vede già assicurato il suo avvenire e spesso lo tolgono inesorabilmente alla famiglia numerosa, fatta venire di recente dalla patria, con la speranza di dividere i vantaggi di una posizione conquistata. Gli arrotini hanno inoltre da combattere contro tutta la legislazione industriale che mira sempre più a proteggere l’industria stabile contro l’avventizia. Le leggi e il regolamento industriale trovan specialmente nei paesi progrediti, come in Germania e a Vienna degli esecutori interessati e perciò formidabili nei consorzi industriali. Se poi per giunta abusi reali o immaginari da parte degli arrotini suscitano l’invidia e lo spirito di concorrenza dei professionisti affini, la lotta si fa sempre più pericolosa. Un caso simile è quello che preoccupa gli arrotini a Vienna. La sezione professionale dei coltellinai del consorzio dei Feinzeugschmiede ha avviato un’azione presso il magistrato, quale autorità industriale di Ia istanza contro gli arrotini (Karrenschleifer) che, non avendo che la licenza industriale, mandano tuttavia i garzoni a vendere istrumenti da taglio di quartiere in quartiere. In realtà quest’accusa però non è che un pretesto per spazzar via, se è possibile, tutti gli arrotini che mantengono ancora la forma primitiva di industria (Karrenschleifer). Siccome è presumibile che il magistrato non sappia o voglia resistere alle pressioni del Consorzio, gli arrotini minacciati si sono uniti e hanno presentato alla Genossenschaft der Feinzeugschmiede l’istanza di essere accolti in questa società, dal momento che una propria organizzazione non è prevista. Ora, mentre gli arrotini che hanno bottega sono già da tempo membri della Genossenschaft, questa si rifiuta di accettare i Karrenschleifer per il motivo che essi non avrebbero gli attestati di regolare tirocinio voluti dalla legge. E la cosa sta purtroppo così, perché chi ha imparato il mestiere in Italia, chi altrove senza un tirocinio regolare. Ma se non vi sarà alcuno che voglia discutere l’opportunità del regolamento industriale, non è però chi non veda che l’ammettere alla legge forza retroattiva in questo equivarrebbe a mandare in rovina degli onesti lavoratori che con lungo lavoro hanno dato prova della propria abilità, e non chiedono altro che di poter guadagnarsi un pane. Gli arrotini hanno perciò presentato contemporaneamente un’istanza al magistrato perché esso voglia loro riconoscere in base al § 106 del regolamento industriale e alle leggi del 15 marzo 1883 o 23 febbraio 1897, il diritto di far valere le proprie ragioni entro la Genossenschaft der Feinzeugschmiede. È da sperare che questa azione ottenga buoni frutti e che anche gli arrotini a Vienna, organizzati non abbiano solo l’obbligo di pagare per la cassa malati, ma anche il mezzo di rappresentare collettivamente i propri diritti. Se questo primo passo non otterrà il suo scopo, siamo certi che i nostri deputati, i quali nelle nostre conferenze hanno promesso altre volte il loro appoggio agli arrotini, faranno del loro meglio, per difendere i nostri patriotti. C’è però anche una morale della favola, ed è questa. Riconoscano i nostri emigrati la necessità dell’organizzazione e d’assoggettare il loro mestiere alle leggi e regole del paese ove lavorano. Ma per giungere a questo è necessario di riunirsi, di discutere e di sentire. Solo in questa maniera essi potranno ritrovare un po’ di quella patria che hanno perduto, e godere il rispetto e la stima dei loro colleghi tedeschi, i quali sanno che l’operaio o il professionista organizzato e cosciente diventa anche più onesto ed intelligente. FORTIS 