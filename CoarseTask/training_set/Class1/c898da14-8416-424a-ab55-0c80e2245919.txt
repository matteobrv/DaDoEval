La confisca in Germania È passato forse inavvertito un nostro telegramma che annunziava gli ultimi provvedimenti della Germania per assicurarsi i viveri. Eppure il nuovo decreto rappresenta forse il documento più importante di politica economica che ricordi la storia 1). Si tratta dell’espropriazione forzosa e generale di tutto l’impero germanico delle granaglie, cioè del frumento, della segala, dell’orzo e dell’avena. Tutti i proprietari di cereali sono obbligati a denunciare le loro riserve di questi cereali e a datare dal 1 febbraio lo stato le confisca, pagandole secondo la tariffa antecedentemente stabilita. Ai privati vengono lasciate solo quantità inferiori ad un quintale e inoltre alle aziende agricole quel tanto ch’è indispensabile per la semina. Intanto per impedire transazioni e sotterfugi all’ultimo momento il ministero ha già proibito qualunque affare commerciale in grano tra i privati a partire dal 26 m. c. Contemporaneamente si crea un particolare istituto di stato che provvede alla vendita delle granaglie secondo il bisogno e secondo la disponibilità. Ogni provincia distribuisce fra i comuni ed ogni comune vende ai privati, sempre proporzionalmente ai bisogni ed alla disponibilità. È un esperimento colossale e radicale di socialismo di stato. Per un momento, date le circostanze eccezionalissime, lo stato abolisce il commercio privato delle granaglie, e fino ad un certo minimo ne abolisce anche ogni proprietà privata. Non è questa l’ora di chiedersi quale esito avrà tale esperimento nuovissimo e quali ne saranno le conseguenze per l’avvenire. Certo se v’era un organismo che più d’ogni altro potesse correre il rischio di tentarlo è la Germania colla sua disciplina di ferro, colla sua omogeneità di volere e col patriottismo che in quest’ora tragica anima il suo popolo. Ed è certo ancora che per il momento, date le circostanze eccezionali, l’espropriazione apporterà subito un vantaggio, quello di escludere la speculazione privata i cui eccessi si fanno purtroppo sentire in altri paesi che si trovano in condizioni analoghe. Da noi il governo non sembra pensare a provvedimenti così radicali. Vero che tanto in Ungheria come in Austria si è preparata con due ordinanze la base, diremo così legale, per la requisizione, ma anche in Germania e già da tempo il diritto di requisizione era concesso alla Kriegsgetreidegesellschaft, istituto semigovernativo; ma la circostanza che, ciò nonostante, si credette opportuno di ricorrere al monopolio di stato fa ritenere che i provvedimenti che precedettero non ebbero l’efficacia voluta. Ora noi non possediamo gli elementi necessari per concludere se l’esperimento germanico sarebbe in genere consigliabile anche per il caso nostro e se, comunque, sarebbe giunto il tempo di applicarlo. Parlando in termini generali però abbiamo l’impressione ch’esiste nel pubblico un certo ottimismo non giustificato né giustificabile il quale forse nell’intonazione certo ottima di non allarmare viene coltivato dagli organi governativi e crediamo che quest’ottimismo possa recare dei danni e delle delusioni. Non siamo persuasi che i consigli e gli eccitamenti pubblicati dal ministero e dalle società economiche avrebbero maggior effetto se i fattori competenti dimostrassero la situazione qual è, non gravida, come informazioni pessimiste potrebbero far ritenere, d’immediate minaccie, ma seria e tale da esigere la costante e conseguente opera di tutti. Fino che c’è spensierato ottimismo, nessun risparmio, fino che manca un’opera vigilante ed organizzatoria, nessun’equa distribuzione secondo il luogo e la disponibilità. Pochi ed abili speculatori, ed alcune centinaia di cosiddetti «furbi» possono approfittare del bisogno di tutti. In tal riguardo ci sarà lecito, speriamo, d’aggiungere che anche una maggior libertà di stampa apparterrebbe a quei mezzi che sono atti ad influire in senso benefico, dando la parola anche al pubblico consumatore. 1) I decreti simili della convenzione francese e quelli del re di Piemonte nel 1815 non possono misurarsi colla portata e l’estensione di questi. 