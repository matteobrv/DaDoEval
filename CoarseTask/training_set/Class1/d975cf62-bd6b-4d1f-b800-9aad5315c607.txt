La nomina del nuovo cancelliere è generalmente accolta con benevolenza. L’uomo, quantunque da molti anni nella vita pubblica, non s’è ancor guastato con nessuno, e tutti sperano di avere in lui o un amico o almeno un avversario poco energico. Infatti le sue origini politiche sono conservatrici, la sua tendenza personale moderata, i suoi modi concilianti. Perciò i conservatori lo considerano come uomo proprio, il Centro gli si pone innanzi con benevola neutralità. Il grande partito, per mezzo dei suoi organi più autorevoli, si limita semplicemente ad osservare che da 30 anni a questa parte nessun cancelliere, – nemmeno Bismark, – ha potuto a lungo governare senza il Centro, e che il Bülow, il quale volle provarvisi cadde nella lotta. Bethmann terrà conto dell’ammaestramento e dell’esperienza sua propria, fatta durante il tempo in cui resse il ministero dell’interno. E questo si spera perchè specialmente nell’ultimo anno egli aveva assunto una attitudine molto cortese verso il Centro, pur rimanendo fedele al suo signore e padrone Bülow. I liberali, a loro volta, non lo vedono di mal’occhio perchè in questi due ultimi anni egli adempì zelantemente il suo ufficio, al quale era stato chiamato dal suo predecessore, di ministro fiduciario del blocco. Complessivamente, se s’ha a dire il vero, il Bethmann fa l’impressione di non essere una grande personalità ma piuttosto un abile e fortunato burocratico, e soprattutto un fedelissimo suddito di S. M. il quale avrà così l’occasione di farsi sentire un po’ più che non gli fosse concesso quando l’amico Bernardo occupava la Cancelleria, e sapeva a tempo e luogo anche dire il fatto suo all’amato ma troppo vivace sovrano. È questo forse il maggiore pericolo che può venire dal mutamento di cancelliere: la ripresa del regime personale, la quale, per quanta stima si possa avere delle doti di Guglielmo, si deve pur ritenere pericolosa e dannosa, e che può causare delle spiacevoli conseguenze. C’è anche l’aggravante che il Bethmann è affatto nuovo alla politica estera, e che la Germania oggi abbisogna per questa di una persona di altissimo valore, essendo la sua posizione in Europa difficilissima, tanto che lo stesso Bülow diplomatico sagacissimo e consumato ebbe più volte a subire degli scacchi. Tuttavia questi pronostici potrebbero anche essere smentiti dagli avvenimenti, e il Bethmann non ostante il suo passato burocratico e pedantesco e la sua cultura filosofica, divenne un uomo di stato di primo ordine. Staremo a vedere. 