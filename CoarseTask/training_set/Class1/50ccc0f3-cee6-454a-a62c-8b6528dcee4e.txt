Abbiamo appena celebrata la festa della nostra risurrezione politica, che già la nostra mente con innanzi lo spettacolo delle distruzioni cagionate dalla guerra e dei problemi gravissimi che c’impone la nostra ricostruzione sociale ed economica, è assorbita dalla gravità dei compiti che spettano alla nostra generazione. Siamo affranti dalla lunga guerra, indeboliti dalle sofferenze e resi inetti al lavoro dalla duratura paralisi, e tuttavia è giocoforza che ci leviamo su con uno sforzo collettivo all’opera comune della riedificazione. È anzitutto la così detta vita normale del paese che bisogna far rifluire nell’organismo intorpidito. Né si tratta qui semplicemente dei servizi pubblici, i quali vanno faticosamente rimettendosi in un assetto tollerabile, ma di far rivivere tutte le istituzioni ch’erano i gangli della vitalità nostra. All’apparato burocratico, alla rimessa in azione della macchina amministrativa è chiamato a provvedere anzitutto il governo, e vediamo che lo sta facendo con fraterno amore e con zelo da tutti noi riconosciuto. Ma accanto a questo apparato il paese viveva una vita autonoma costituita da istituzioni, società, iniziative ch’erano in tutto o in parte indipendenti dall’amministrazione statale, e qui il compito primo della ricostruzione tocca a noi, superstiti di quei molti che vi lavorarono da lustri adducendo il paese a delle forme di progresso sociale che ci venivano a buon diritto invidiate da qualche altra provincia italiana. Vorremmo quindi vedere in questi giorni concentrarsi attorno a questi problemi, che sono necessariamente da risolversi, lo sforzo di quanti hanno saputo apprezzare tali istituzioni nate dal popolo e create per esso: e per questi problemi noi chiediamo l’esplicazione d’un trentinismo pratico, il quale non vuole certo essere spirito di gretto localismo, quanto invece proposito di dare all’Italia nel giorno della pace definitiva non un paese sgretolato e atomizzato, ma un organismo ordinato, capace di vivere da sé. Abbiamo sentito con orgoglio dalla bocca degli attuali uomini di governo e per primo dalle labbra del presidente del Consiglio, che certi nostri istituti amministrativi, appunto perché la loro vita non dipese dalla politica austriaca, ma dalla forza indigena degli abitanti, meritano tutto l’appoggio del nuovo governo. Siamo certi che tali propositi troveranno anche pratica espressione, oggi in forme interinali per l’illuminato volere del governo militare, domani in forme permanenti per ratifica del governo nazionale. È nostro dovere intanto di dare alla collaborazione coi nuovi poteri militari e civili tutta l’opera nostra non solo per corrispondere a un senso di gratitudine verso l’esercito liberatore, ma anche per dimostrare in via di fatto la nostra capacità di governo. In questo senso, come abbiamo auspicato nel nostro primo articolo la continuazione di quella unità morale formatasi durante la guerra, auguriamo e desideriamo di nuovo e vivamente che tutti i trentini, tanto quelli venuti dalle altre provincie italiane quanto quelli rimasti fino ieri sotto il dominio dell’oppressore, costituiscano in uno scambio frequente d’idee quella «famiglia trentina» che oggi è necessaria per assumere con coraggio e speranza di vita novella la triste eredità della guerra. Tale conoscenza fra le due parti, fra le due schiere diverse non è forse ancora fatta completamente: qui e lì si possono dare degli equivoci, dei giudizi affrettati, dei rimproveri o delle accuse che risalgono a cause ormai tolte o a colpe di gran lunga espiate. Certo che nessuno, il quale durante questa guerra sia stato in qualsiasi modo strumento cosciente del governo oppressore e comunque abbia mancato ai suoi doveri d’italiano, può pretendere d’essere assunto nel seno di questa famiglia, ed è ben doveroso ch’egli venga fatto attendere sotto l’atrio dei neofiti prima che venga deciso sulla sua accettazione nel tempio nazionale. Ma è altrettanto doveroso d’altro canto di evitare ogni precipitata condanna e la circostanza che la guerra è finita e siamo oramai alle soglie della lunga era di pace ci esime dal prendere o consigliare subitanee misure di precauzione che forse altrimenti si sarebbero dovute mettere in atto precipitosamente. Per fortuna il tribunale dell’opinione pubblica ha questa volta un lasso di tempo non breve per pronunciare la sua sentenza: approfittiamone con senno e larghezza non lasciando adito a nessun altro sentimento che non sia quello dell’amore alla patria e alla dignità della famiglia trentina, nel momento ch’essa è chiamata a far parte della grande nazione italiana. 