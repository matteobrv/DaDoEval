Lasciamo in bianco l’ultima cifra perché non è ancora ben sicura. Ma le maggiori probabilità sembrano oscillare tra il 1911 ed il 1914. E né Chionio né Mathieu de la Drôme potrebbero arrischiarsi ad una maggiore approssimazione. Non poche ragioni permetterebbero di fatti agli astrologhi dell’avvenire di profetizzare il prossimo decennio come uno dei più importanti e decisivi della storia del mondo, più assai di quanti non se ne siano più avuti da un pezzo. Sia a causa di taluni avvenimenti di grandissima importanza internazionale che si verificheranno; sia perché in quell’epoca gli armamenti di tutte le maggiori potenze raggiungeranno un tale grado d’intensità e di pienezza che simile non si sarà mai visto e che difficilmente potrà essere superato anche in avvenire, così da far quasi credere che tutti si preparino a quegli avvenimenti e ad una specie di guerra universale per quell’epoca. Se andiamo di fatto a vedere tutti i progetti o programmi di armamenti navali e terrestri delle maggior potenze, e le scadenze per le quali queste ne hanno fissato il compimento, si vede subito che, per una strana combinazione, se non invece per comune calcolo e per tacito accordo, l’epoca stabilita va quasi per tutti dal 1911 al 1914, anno più anno meno poco importa e con tendenza anzi ad anticipare e ad affrettare, come per liberarsi il più presto possibile da un incubo immenso ed orribile. Tutti i paesi hanno in corso d’attuazione i loro bravi programmi d’armamenti terresti e navali, i quali, su per giù, verranno ad esser compiuti nella stessa epoca ed appunto in quell’epoca. E chi teme di non arrivare in tempo, sta facendo sforzi inauditi ed incredibili per ottenerlo e per esser pronto anch’esso. Cosicchè il principio del prossimo decennio si presenta per tutto il mondo come l’epoca in cui gli armamenti universali avranno raggiunto un grado d’intensità culminante; come il momento in cui tutti gli Stati si potranno dire pronti alla guerra nei limiti delle loro forze. Se questa avverrà nessun profeta può assicurare. Ma è certo che quell’epoca sembra già segnata sin d’ora come quella di una terribile scadenza, come una data fatale e catastrofica per la povera umanità, come quando nei secoli remoti si profetizzava la fine del mondo. Giacché anche se nulla avvenisse e se dopo di allora si pretendesse continuare nello spaventoso crescendo degli armamenti, sarà probabilmente la volta che vedremo il mondo scoppiare come una bomba troppo carica. Basta un esame molto sommario. Cominciando dai paesi d’Europa, in Germania l’ultima legge 15 aprile 1905 che fissato l’ultimo estremo aumento della forza bilanciata dell’esercito, ha regolato le cose in modo che il nuovo progetto abbia completa attuazione nel 1911. Dal lato navale, le leggi successive portavano ad aver pronta la grande flotta di corazzate per il 1917 ma la fretta degli altri Stati ha consigliato anche la Germania ad accelerare, per cui la maggior parte delle grandi navi sarà pronta. In Francia sembrava che non si potesse più fare assolutamente nulla per l’esercito; e così è realmente dal punto di vista numerico, per cui tutti gli sforzi sono ora diretti al miglioramento ed aumento dell’artiglieria, e si calcola che pel 1911 sarà considerevolmente aumentata quella di tutti i corpi d’armata. Circa il suo programma navale, detto del 1900, esso avrà completa attuazione tra il 1909 e il 1910, e calcolando l’aumento di sei corazzate del massimo tonnellaggio votato l’anno scorso, si arriverà anche qui ai primi anni del prossimo decennio. La Russia è un po’ in ritardo dal punto di vista navale, causa l’ostruzionismo della terza Duma, ma il suo nuovo interessamento per le cose d’Europa ed i nuovi accordi la consigliano e le permettono di pensare, per ora, all’esercito, come sta facendo. Ma frattanto ha provveduto con le leggi recentemente votate, che tanto la posa del secondo binario sulla transiberiana, quanto il suo nuovo prolungamento sino al Pacifico mediante la cosiddetta ferroviaria dell’Amur, abbiano compimento per il 1911-1912, così da continuare ad essere per terra se non per mare, in diretta e sempre migliore comunicazione con quell’Estremo Oriente e con quel Pacifico che saranno forse il grandioso teatro dei maggiori avvenimenti del prossimo decennio. E così, su per giù, anche per tutti gli altri Stati. La marina da guerra inglese si accrescerà tra il 1909 e il 1910 delle nuove 9 potentissime unità ora in costruzione: 4 del tipo «Dreadnought», 2 del tipo «Nelson» e 3 del tipo «Invincibile». I programmi navali dell’Italia e dell’Austria-Ungheria avranno entrambi compimento verso il 1910. E così dicasi di quello della Spagna recentemente votato. Se guardiamo fuori d’Europa è la stessa cosa, e forse ancor più. E chi più si distingue sono naturalmente Stati Uniti e Giappone. I primi hanno in corso di costruzione, una dozzina almeno di grandi navi da guerra che potranno esser pronte per quell’epoca. Circa il Giappone è forse quello che dà più a pensare perché non si può mai capir bene dove miri, che mezzi prepari. Ma quello che si sa è già sufficiente. Subito dopo la guerra, e prima ancora di seppellire i suoi morti, e di far ripiegare le sue truppe, esso dava già mano ad un completo rinnovamento del suo esercito, della sua marina, fissando, sembra, di svolgere il suo nuovo programma in sette od otto anni, ossia per il 1912-1913, e calcolando sino a quell’epoca le spese da farsi. Per detta epoca l’esercito giapponese dovrà essere raddoppiato da quello che era all’inizio dell’ultima guerra, ossia portato da 12 a 21 divisioni, a parte il completo rinnovamento dell’artiglieria da campagna ed il già attuato perfezionamento del fucile della fanteria. Così dicasi del suo programma navale, per quanto a questo riguardo se ne sappia ancor meno; giacché vi sono dei paesi e dei cantieri, che dicon di costruire per il Chili, o per il Brasile o per il Perù, mentre questi paesi non ne sanno nemmeno nulla, e si ha maggior ragione di credere che questi costruiscano invece per il Giappone. Ad ogni modo, questi ha sempre saputo proporzionare la sua preparazione militare a determinati scopi da raggiungere, stabilendo anche con esattezza matematica l’epoca precisa. Così in pochi anni si preparò a batter la China e quando fu pronto la battè. Poi fissò 10 anni per prepararsi a batter la Russia ed alla scadenza precisa la provocò e la vinse. Ora sembra aver fissato il 1912, o secondo altri il 1914. Ma a noi anno più, anno meno poco importa. Ad ogni modo fatto sta che fra il 1910 e il 1912 tutti saranno pronti alla guerra. Il massimo, però, come si vede, è intorno alle marine da guerra che ferve la febbre della preparazione. Sia perché gli eserciti, in genere, sono già tutti preparati e per essi si è fatto oramai tutto quello che si poteva fare. Sia e soprattutto forse, perché si sente che le future grandi lotte che sconvolgeranno non soltanto l’Europa ma anche gli altri continenti, saranno forzatamente combattute su gli oceani, per il dominio di essi e dei mercati che vi si bagnano. Ora nulla di più naturale che tutti si preparino alla guerra. Solo impressiona il vedere come tutti sembrano prepararsi per quell’epoca fissa, come se fossero tutti d’accordo per essa come in un duello. Il semplice contagio dell’esempio, vi potrà entrare in gran parte. Ed è naturale. Se uno Stato si propone di essere pronto per tal epoca, lo Stato suo nemico o suo probabile nemico vorrà fare altrettanto, e così l’amico dell’uno e quello dell’altro, e poi gli amici degli amici, gli alleati degli alleati, e così via. Oramai tutti gli Stati sono così fatalmente imprigionati di una così fitta rete di accordi, di alleanze, di «ententes», di trattati, che le mosse e i preparativi degli uni sono forzatamente vincolati e subordinati a quelli degli altri. Ed è questo appunto che preoccupa maggiormente; la difficoltà di localizzare qualsiasi eventuale guerra che scoppiasse oggi o domani. Il mondo è oramai come un solo barile di polvere; dovunque si appicchi il fuoco salterà tutto. Ma vi è anche il fatto che appunto in quell’epoca si compiranno taluni avvenimenti di eccezionale importanza e che potranno avere influenza enorme sul corso dei successivi eventi, e decidere forse se continuare nella onerosa pace o sacrificare alla guerra. Lasciamo andare quelli di minore importanza e di interesse esclusivamente europeo, come la scadenza della triplice alleanza e la scadenza di altri minori accordi e trattati conclusi in questi ultimi anni. E così pure anche quegli altri eventi l’epoca del cui avverarsi non può essere precisata. A parte tutto questo, rimangono sempre due o tre fatti di così capitale importanza da bastare essi soli a giustificare qualsiasi preoccupazione e le conseguenti misure precauzionali; e sarebbero essenzialmente la scadenza del trattato anglo-russo, la scadenza del trattato anglo-giapponese e l’apertura del canale di Panama. Il primo di questi trattati settenne venne stipulato il 31 agosto dell’anno scorso, per cui scadrà nel 1914, e nessuno al mondo può dire sin d’ora se sarà rinnovato o se nuovi orientamenti subentreranno nella politica europea. L’altro trattato, stipulato il 12 agosto del 1905, per la durata di 10 anni e con obbligo di preavviso di un anno prima della scadenza per denunciarlo o rinnovarlo, scadrà dunque nel 1915, ma sin dal 1914 i due contraenti dovranno provvedere al riguardo, ed anche qui valga il già detto sopra, per quanto si sia molto scettici sul suo rinnovo. Circa l’apertura del canale di Panama, sembra cosa assicurata che essa possa avvenire verso il 1914, e non è chi non veda tutta l’importanza eccezionale politica e militare di questo mondiale avvenimento. Tutto congiura dunque sia ad accumulare per quell’epoca le maggiori probabilità di guerra, sia ad accumulare i mezzi. Il che giustifica in parte le predizioni catastrofiche che si fanno per quel momento. A meno che la stessa formidabile comune preparazione e la comune paura non consiglino di proseguire nel sistema tenuto sinora, di andare avanti di proroga in proroga, e di rinnovare un’altra volta la terribile scadenza. Se questo dovesse significare una ulteriore ascesa nel crescendo degli armamenti, quasi sarebbe da benedire la guerra universale del 191... e da augurarcela più vicina ch’è possibile. 