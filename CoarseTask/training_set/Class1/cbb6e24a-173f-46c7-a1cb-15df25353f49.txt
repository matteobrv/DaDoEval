«Non contano più gli scioperi generali, non valgono più le proteste pacifiche. Il monito dell’onda popolare non arriva al cervello d’una borghesia decadente, da tanti anni al potere col solo compito di rovinare il paese; è dunque la radice che incombe estirpare, e indubbiamente la piazza, la teppa socialista, troverà la forza di farlo, altrimenti la lista sanguinante del martirologio proletario invano avrà la sua fine. Dàlli al tronco per Dio, n’è tempo!» Così finisce un articolo del giornaletto settimanale socialista, dopo aver enumerato le vittime colpite dal piombo «dei monturati assassini» in dieci anni di lotta di classe in Italia. Dàlli al tronco. Ognuno capisce dove si vuole finire: nelle sommosse, nella rivoluzione aperta. È da tempo che nell’organetto socialista locale scorgiamo di questi appetiti da comunisti, scorgiamo un linguaggio da rivoluzionari, da sovvertitori dell’ordine, con quanto guadagno dell’educazione sociale dell’operaio ognuno può immaginare. Noi siamo ben lungi dal giustificare gli errori dell’esercito o degli agenti di pubblica sicurezza, quando siano constatati; come siamo lungi dall’approvare, in generale, l’agire della borghesia nei vari conflitti operai. Ma vogliamo però far rilevare che il piombo dei soldati fu fuso nelle officine socialiste. Signori! Voi accendeste in cuore agli operai un ideale inattuabile di felicità e di ricchezza, voi li educaste alla violenza, voi insegnaste loro a fare giustizia sommaria; voi cangiaste una causa di giuste rivendicazioni, una causa santa, in una odiosa lotta di classe; voi avete fatto covare in cuore all’operaio un odio feroce contro tutti e tutto: questo voi fate mediante le vostre conferenze sature di odio, i vostri giornali istiganti alle sommosse, i vostri opuscoli ripieni di odio di classe! Con tutto questo voi avete, esposti, spinti, legati gli operai innanzi ai fucili ed alle rivoltelle dei militi e degli agenti di pubblica sicurezza! Voi, che dopo aver, quali velenosi mosconi, aizzata la plebe, all’arrivo dei soldati scomparite, lasciandola sola a ricalcitrare, lasciandola in uno stato che non ode e non sente più comandi, che getta sassi e grida morte all’impazzata, che non ode nemeno i colpi di moschetto; voi siete i primi responsabili delle vittime, gli assassini!... Voi, a disastro terminato, uscite dalle vostre tane, e con lagrime di coccodrillo fate l’elogio funebre dei caduti! Voi, dopo averli spinti alla rovina, vi fate a difenderne la memoria sui vostri giornali! Andate là, Jaghi di peggiorata fattura: se il popolo avesse occhi per vedere giusto, intenderebbe che il piombo degli agenti fu fuso nella vostra officina. fs. 