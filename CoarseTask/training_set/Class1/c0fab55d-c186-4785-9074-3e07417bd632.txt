I deputati dietali sono eletti... perché? Sempre così la nostra brava dieta. Appena gli elettori hanno assegnato a determinate persone il mandato di rappresentarli, s’incomincia già a discutere, ad affermare l’inutilità di una convocazione. Rompiamo codeste melense tradizioni! La dieta è eletta, perché si raduni e deliberi. Se in marzo non è possibile un lavoro intensivo, non sarà però fuor di luogo una breve sessione in cui la dieta regolarmente si costituisca e vi venga eletta una commissione per la riforma elettorale. Mentre esprimiamo questa nostra opinione, abbiamo motivo di credere ch’essa collima perfettamente con quella dei neoeletti deputati popolari. Il noto collaboratore tirolese del «Vaterland» n. vi scrive un nuovo articolo, occupandosi del «nazionalismo in Tirolo». L’articolo è un severo ammonimento per il bar. Beck , il quale viene avvertito dei gravi pericoli in cui incorrerebbe, se propendesse per il sistema Schwartzenau . Lo si eccita invece a tener duro all’unità della provincia, il senso della quale, per chiassate di studenti e scontri dei campioni d’ambe le parti, non può essere andato perduto. La formazione di un complesso amministrativamente autonomo sarebbe un pericolo nazionale, politico e strategico. Il governo deve mostrarsi di una logica ferrea: i cattolici trentini sono divenuti autonomisti perché il governo ha mostrato di accondiscendere a tali pretese. Se il governo starà duro, i conservativi cederanno. I cristiano sociali tedeschi, poi, che combattono con tanta forza, per l’unità della monarchia sapranno qual contegno tenere di fronte al dualismo che si vorrebbe attuare nella provincia. Il signor n. non ci pare troppo a contatto colla realtà quotidiana politica tirolese. Noi finora – e sì che abbiamo aguzzato l’occhio – non abbiamo potuto scorgere il minimo indizio che motivi le paure del signor n. riguardo il governo. Purtroppo! Ciò non toglie né impedirà mai che i cattolici, in quanto aderiscono al partito popolare, tengano fermo al loro postulato autonomistico che considerano non come semplice bandiera da parata, ma come una meta, alla quale devono tendere tutti i loro sforzi. La ragione è semplicissima. Le aspirazioni autonomistiche non sono artificialmente create ma nascono dalla natura delle cose, furono rinvigorite da una triste esperienza. Il signor n. sembra aver troppo in piccolo conto quello che egli chiama «chiassate studentesche» e «scontri» singoli. Le «chiassate studentesche» hanno costato a noi non solo carcere e patimenti, ma quel che è più la perdita del nostro unico focolare di cultura – la facoltà giurdica – demolita dalla barbarie innsbruckese. Questa città, che il nostro cuore non considererà mai come capitale, ma come il centro dei nostri più accaniti nemici. Piuttosto che Innsbruck centomila volte meglio Vienna, Salisburgo... Czernovitz, meglio Seraievo! E gli scontri sono forse proprio bazzeccole? Politica troppo astratta, signor n! Gli scontri a cui Ella accenna sono episodi di una lotta diuturna che la brutalità germanizzatrice combatte slealmente contro di noi, valendoci della nostra debolezza economica a cui ci hanno ridotti l’egoismo di razza e insipienza di governi. Voi ci dite: noi non approviamo né la prepotenza né la germanizzazione. Sta bene, meglio per la vostra coscienza di cristiani. Ma badate bene che per pretendere da noi la pariglia, non vi basta tenere celati nel segreto della vostra sapienza politica tali disapprovazioni. Voi dovete porle sulla scacchiera della politica attiva. E pur troppo né conservatori né cristiano-sociali finora si sono mossi ad impedire che altri, servendosi anche del nome e prestigio loro, abbiano inacerbito la piaga che poi d’un tratto per il comodaccio loro vorrebbero non sanguinasse. In quanto ai cristiano-sociali e al loro programma di ferrea unità, via, se si trattasse esclusivamente del programma, non occorrerebbe spaventarsi. Quel giorno che ci venissero a parlare del dogma dell’unità tirolese, risponderemmo che il nostro programma non è che una copia conforme del loro programma in Boemia. E in piena dieta tirolese verrà letto il proclama dal comitato cristiano-sociale boemo, datato ai 20 febbraio 1908. I cristianosociali vi si dichiarano per una monarchia potente ed indivisa... – D’accordo! I cristiano-sociali non riconoscono un diritto di stato boemo. – Analogamente d’accordo, signori! «Noi – continua il proclama – siamo piuttosto per l’autonomia nazionale entro la cornice della costituzione dell’impero e dei paesi ...». D’accordissimo! Precisamente! Ebbene? Che più? Spalancate le porte! 