Forse qualcuno leggendo il titolo di quest’opera crederà che si tratti d’una delle solite vite dei santi, spesso troppo stucchevoli perché siano lette anche da chi non lascia da un canto (per principio) ogni lettura spirituale: colpa questa non della vita vissuta dal santo – tutt’altro! – ma dell’agiografo. Costui si ingannerebbe: quest’opera del Clementi è invece un saggio di quel risveglio che già da tempo s’è fatto fortunatamente sentire anche nel campo agiografico. La vita narrata dal Clementi è la vita di un eroe della religione e della patria, d’un grande italiano ingiustamente dimenticato. Non a torto l’Autore lo chiama il «Savonarola del secolo XIV», tanto l’opera del ferrarese è parallela a quella di Venturino . Oratore efficacissimo egli inizia un risveglio religioso che sarebbe parso impossibile in tempi sì tristi, e colla forza della sua parola trae dietro a sé migliaia di convertiti a visitare le tombe dei principi degli Apostoli, in un pellegrinaggio rimasto famoso nelle cronache di quei tempi. Con occhio di profeta egli conobbe la triste sorte futura del suo paese, scoprendone il germe nelle condizioni d’allora, e volle cercarne un rimedio radicale, adottare il quale lo spingeva insieme l’amore della religione. Ma la sventura e la persecuzione, retaggio dei grandi, non gli permise di promuovere la crociata contro i Turchi da lui ideata. Reso sospetto dall’invidia dei suoi avversari alla corte d’Avignone, viene relegato al di là delle Alpi. E qui Venturino appare più che in altro tempo, grande mistico, talché egli non fu secondo a nessuno dei capi della scuola mistica tedesca nel medio evo (Ruisbrock, Enrico di Lovanio, Eccardo, il Taulero, il Susone ecc.). Finalmente gli fu resa giustizia; per incarico di Clemente VI, disceso in Italia, diviene apostolo della crociata, le fa dare un capo, che a lui sembrava degno, e l’accompagna egli stesso. La morte lo colse a Smirne assediata da Omer pascià, impedendogli così di veder svanire tutte le sue speranze. Da questi pochi cenni è chiaro che la vita del Beato meritava che uno storico se ne occupasse con intelletto d’amore. Il Clementi riuscì pari al compito assuntosi: dopo lunghi anni di viaggi, di ricerche minuziose, di studi accurati, egli ci offre ora uno studio pregevolissimo, una vera opera storica, quale la richiedono i tempi moderni. Le molteplici connessioni della feconda attività del Bergamasco colla vita politica, sociale e religiosa d’allora, danno occasione al Clementi di tratteggiare con mano maestra le condizioni dei tempi in cui il Beato visse, e di cui fu tanta parte; il che rende assai più interessante l’opera sua. Alla vita narrata con grande accuratezza critica, con eleganza e vivacità non troppo comuni in tali lavori, l’Autore fa seguire vari importanti documenti e gli scritti finora scoperti del Beato. All’opera del Clementi auguriamo fortuna, che se la merita. La Società di Cultura (Roma, Montecatini 5) spedisce l’indice a richiesta. M. 