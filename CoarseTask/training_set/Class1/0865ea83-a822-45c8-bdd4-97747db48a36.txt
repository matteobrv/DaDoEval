Faticosamente, ma con una tenacia mirabile il gruppo dei cattolici italiani che si schiera intorno al prof. Toniolo cerca la via della organizzazione delle forze cattoliche italiane. Le difficoltà sono tante e di tale natura che solo l’entusiasmo più costante, la fede più indiscussa nell’ideale possono spiegare uno sforzo così perseverante ed un’insistenza così energica. All’estrema sinistra le rovine del modernismo, all’estrema destra polemisti intemperanti assorbiti tutti dal mestiere di abbattere il modernismo anche dove non esiste, in mezzo, di fronte e di dietro una folla di sfiduciati e di disorientati, una folla senza capi, poiché di questi solo pochi hanno la coscienza dei tempi che si preparano all’Italia e sentono la necessità di agitare, di scuotere, di prevenire: questo il triste quadro del campo cattolico italiano. A ricostruire prima l’unità di pensiero l’Unione popolare promosse le settimane sociali di Pistoia, Brescia, Palermo, e, prossimamente, a Napoli. Contemporaneamente l’Unione organizzò il suo segretariato di propaganda, pubblicò un milione e duecentomila copie di soli foglietti volanti e bollettini, il settimanale la Settimana sociale, il Bollettino dell’Unione popolare per i soci, ed una biblioteca interessante di questioni del giorno che raccomandiamo vivamente ai nostri amici 1). Accanto alla Semente quindicinale, alla Domenica e alla bibliotechina del Mulo di Rocca d’Adria, le pubblicazioni dell’Unione popolare sono quasi le sole che affrontano con successo l’immensa propaganda scritta dei radicali. Le conferenze furono numerosissime. D’un canto si tenta con discussioni e con discorsi programmatici di rinnovare e purificare le fonti del pensiero cattolico italiano, dall’altro e su tutta la linea si oppone la viva propaganda della parola alle agitazioni dei sovversivi. Di tali conferenze popolari il solo amico Pasquinelli negli ultimi sei mesi ne tenne più di duecento. Ora si annunzia per il prossimo anno un congresso generale dei cattolici italiani. È molto, è moltissimo dopo il disfacimento universale degli ultimi tempi. La propaganda ed i progressi degli anticlericali finirà col vincere sullo scoramento il sospetto reciproco e l’indolenza dei più. Il papa nella lettera diretta recentemente per mezzo di Merry del Val al prof. Toniolo parla chiaro: «Conscio intanto dei pericoli gravissimi che sovrastano agl’interessi più vitali della religione, mentre conferma all’Unione medesima il mandato affidatole, e, con esso, la piena Sua fiducia, il Santo Padre si rivolge ai cattolici tutti d’Italia ed in special modo ai Vescovi, ed agli uni e agli altri raccomanda vivamente che con una cooperazione proporzionata alla gravità del momento, aprano all’Unione Popolare ampia la via per la esplicazione del suo nobile programma e per i più lieti successi». L’avvenire si presenta infatti tutt’altro che roseo per il cattolicismo in Italia. Il periodo giolittiano di relativa tolleranza non deve illudere. Dietro Giolitti viene avanti la generazione nuova che si sta scorzonando secondo le regole della Massoneria nelle scuole e nei ricreatori laici. Non è improbabile che l’Italia rinnovi gli esperimenti anticlericali della Francia. Non c’è quindi tempo da perdere. Si è indugiato tanto in accademie, in guerre fratricide! Con interessamento di fratelli noi seguiamo i progressi e constatiamo i segni della rinascita dei cattolici italiani e di tutto cuore ripetiamo l’augurio che Trimborn rivolgeva al rappresentante dell’Unione popolare italiana al Congresso di Würzburg . Per noi l’augurio ha però anche delle ragioni... egoistiche. Le onde della vita cattolica d’Italia sono sempre venute a battere fino alla nostra sponda, e noi ne abbiamo sentito gli effetti. Ebbene, anche noi oggi in mezzo a tanto grave lavoro politico, economico-sociale e di organizzazione, desidereremmo che un’ondata di entusiasmo venisse fino qua su a ravvivare la fiamma delle idealità nostre. 1) L’ufficio centrale delle pubblicazioni è a Firenze, Via del canto de’ Nelli, 9. 