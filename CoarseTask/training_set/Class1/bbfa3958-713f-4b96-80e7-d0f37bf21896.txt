Cavalese, 15 Prime impressioni. – Ci siamo! Un cielo azzurro quasi troppo, presago di quel che venne poi; le case addirittura soffocate dai festoni e dalle bandiere di ogni colore, tra cui frequentissime quelle dell’Impero, e un via vai di gente... ecco l’impressione prima al mio entrare nella gentile borgata. Degli operai davano degli ultimi colpi di martello agli archi, dimenticandosi, per amor del dopopranzo, che quella era la mattina più festeggiata della valle ad onore di Maria Assunta. Noto subito un contrasto: dei signori in «canna», tutti affaccendati e con un certo sussiego e un agitar di braccia che voleva dire: largo, siamo il comitato! e d’altro canto dei gruppi di valligiani che si avviavano alla parrocchia. Questi – ho osservato poi – hanno formato lo sfondo di tutte le scene pubbliche della giornata, mettendo fra i voluti o tentati entusiasmi della folla un certo sapore di ghiaccio. Passo davanti ad uno di questi gruppi. Si questiona forte, ma non afferro che la sentenza finale e ’l sugo de tuto. «L’è meio star fora de tuto e nar a bever la birra» pronuncia lentamente un fiammazzo puro sangue. «Ho capito». L’attesa Al tocco, puntualmente, si dispongono sulla via da Trento le bande di Cavalese, di Tesero e il «distaccamento» (dodici) di quella di Vigo di Fassa. Molti curiosi dei paesi vicini sono già scaglionati sull’erba lungo la via sotto un sole cocentissimo. Ad un certo punto la banda di Cavalese attacca l’inno a Trento, è un falso allarme; le carrozze passano avanti... senza i gitanti che sono già scesi ad aspettare. La concentrazione è riuscita poco felicemente. Vengono alla spicciolata con lunghi intervalli. Le bande si fanno in special modo aspettare. Ad alcuni bandisti è toccata la fortuna d’andare a piedi da Castello in su. Quindi recriminazioni e proteste. C’è però anche chi si lagna forte forte dei bandisti e che li manda a farsi impiccare. In tutta questa baraonda, di mezzo alla confusione generale si sente sempre ripetere un nome. «Aspetti il D.r Battisi»! «Verrà Battisti»! «Avvisi Battisti»! «C’è Battisti». E lui compare e sparisce colla velocità della... bicicletta. Per un momento è l’arbitro della situazione. Dà ordini secchi, napoleonici. Tratto, tratto consulta la sua carta strategica. Così passa un’ora e mezzo. Finalmente ci son tutti. Il D.r Cesare si arrampica come un gatto su di un’ertura, attraverso un campo di patate, sta in vedetta, ridiscende scivolando sull’erba, e ordina «avanti»! Il corteo La colonna è aperta dai ciclisti in bella mostra, colle tracolle azzurre, segue la banda cittadina di Trento, vengono le bande di Tesero e di Vigo, le fanfare, le società con bandiera fra cui quella degli studenti Trentini «senza civetta», osservava un cotale. Il corteo benché non arrivasse a soddisfare chi, edotto dall’Alto Adige, aspettava le migliaia, era tuttavia imponente. Un membro del comitato calcolava, bande comprese, 700 sfilanti. Alle «albere», vengono presentati al podestà di Trento i presidenti delle Comunità, i capocomuni della vallata e il Comitato locale. Il corteo è poi sfilato sotto un bellissimo arco colla scritta «salve fratelli» ed è sceso per la piazza al Municipio. Le case lungo la via quasi tutte imbandierate, quale per la sagra, quale per il ricevimento, dalle finestre cade una pioggia di fiori e di cartellini su cui sta scritto W. Trento, W. Fiemme, W. il Trentino, W. Fassa ecc. Chi fa parte della gita intona qualche evviva, ma, tolti gli applausi fiacchi di chi occupa le finestre, non trova corrispondenza. La folla sta a vedere e niente più. Questo fatto si è potuto constatare durante tutta la giornata, e il sig. Baroni dovrà gonfiare maledettamente, per continuare il tono dei famosi articoli di fondo «augurali». Nessuna meraviglia del resto se certi evviva non venivano capiti che da pochissimi (i lettori dell’Alto Adige) quando si pensi che nell’appello stesso del comitato locale si è evitata ogni parola che pur di lontano potesse presagire il vero carattere della dimostrazione, riducendo tutto a un po’ di finale delle feste vigiliane. Il comitato ha fatto bene a mettere le spalle al muro. Avanti il Municipio si sono poi suonate varie marcie, e si è prodotto anche il coro di Trento. I gitanti applaudirono ad invicem. Una fanfara attacca fra gli applausi dei gitanti la nota marcia nella quale si sente l’inno di Garibaldi. Si assicura che il Comitato è stato redarguito. Finalmente si va a pranzo, e la folla si sperde nelle diverse locande. Il dopopranzo Dei gitanti incomincia con un terribile acquazzone. Scendiamo lungo il viale ombreggiato dai tigli secolari. Anche qui la decorazione è bellissima. Ai fusti degli alberi sono legati gli stemmi delle diverse borgate, e sul prato della parrocchia eretto un palco per le presentazioni. Ma l’acqua cade a catinelle e i gitanti si riparano, in un chiosco, sotto i tigli e ippocastani e (vedete un po’ che cosa fa la dura necessitas!) molti si rifugiano sotto l’atrio della chiesa, e dentro addirittura! Quando il tempaccio credette bene di dar tregua, erano ormai le 6, per cui cadde il concerto e venne rimandata alle 8 la cena a freddo sul prato. La consegna della medaglia Le signore si fanno avanzare sul palco; vi sale il podestà di Trento, quello di Cavalese, il presidente della banda di Cavalese, l’onor. Tambosi e – oh dei! – il d.r Silli ecc. Il D.r Cesare mi pare che arrivasse fino al secondo gradino. A destra si suona l’inno a Trento. Il Podestà di Trento, commosso, dice: «Consegno questa medaglia alla banda di Cavalese a nome della rappresentanza di Trento e della cittadinanza tutta che ha creduto necessario di conferirgliela per i suoi meriti artistici. Essa ricordi inoltre l’occasione e la circostanza in cui fu conferita, quando un popolo intero fa affermazione di solidarietà nazionale. Queste parole sono scritte appunto sulla medaglia, ma sono anche scritte sull’azzurro del vostro cielo, sul verde dei vostri prati, sugli alberi che coronano i vostri boschi, e fin sulle dolomiti, ma soprattutto nei nostri e vostri cuori». I gitanti applaudiscono. Vari evviva restano isolati o muoiono in qualche piccolo gruppo, il solo grido forte era W. Fiemme, perché allora s’aggiungevano anche le voci robuste indigene. Ad un certo punto da un lato si sentono degli urli. Il signor Baroni che era salito sul palco con quella certa sua mantelletta caratteristica zittisce, accennando olimpicamente. Si attacca l’inno di Trento a sinistra. Parla il signor Cristofoletti a nome della banda di Cavalese. Ringrazia e finisce colle parole: «Siam fratelli, siam stretti ad un patto!». I gitanti applaudiscono. Dopo una suonata, il sig. Spazzali, che è stato tutto il giorno il gran factotum del comitato, prende la parola per assicurare che le signore di Cavalese le quali hanno emesso un grido di gioia quando sentirono della cortesia di Trento, hanno incaricato la signora Mendini di fare un presente alla banda di Trento e lui d’esprimere i loro sentimenti. Dopo ciò la signorina Cristofoletti ha consegnato alla banda di Trento un piccolo stendardo di seta. La banda di Trento, per mezzo del suo rappresentante, ringrazia e offre a sua volta il ritratto dei bandisti e una marcia d’occasione «tutti a Cavalese» del m.o Bussoli. Il repertorio è esaurito. Ricompare sul palco il D.r Cesare che ordina uno squillo di tromba per annunziare che la cena sul prato è alle 8. La sera l’illuminazione è splendida, specialmente il vasto prato della parrocchia, coi mille punti luminosi nel corpo della notte, è suggestivo. Lungo i viali pendono innumerevoli palloncini. In mezzo, dei trasparenti con le scritte W. Trento, W. Fiemme, W. il Trentino, W. Fassa ecc. Il prato dov’è imbandita la cena presenta un aspetto magico. Si mangia e poi si canta. Attorno non v’è gran folla. Ad un tratto si suona l’inno socialista, e un fortissimo «Abbasso le spie!» Forse perché passava in quel momento l’odiata veste del prete? La banda e le fanfare suonavano. Dimenticavo di dire che sul far della notte le bande incontrarono i ciclisti di Brescia. Erano una ventina. Dalla casa del D.r. Rizzoli vennero loro lanciati dei fiori. Un’altra cosa. La banda di Vigo di Fassa fu segno in tutto il giorno di speciali attenzioni, e si volle che salisse sul palco. I gitanti applaudirono e gridavano «Viva Fassa italiana», ma quei dodici, buone anime loro, soffiavano impassibili nei loro tromboni, oppure guardavano con un certo viso come a dire «Bah! non ci fidiamo!» Conclusione: il Comitato s’è fatto onore, i Trentini si sono divertiti, il popolo è restato freddo come il ghiaccio, la causa di Fiemme non è proceduta d’un passo. Bisogna lavorare più seriamente e in altra maniera, diceva un capocomune della valle, venuto anche lui come gli altri «per no parer orsi»; bisogna aiutarci! E concludeva così un colloquio con un ex caporione del partito rosso. FORTIS 