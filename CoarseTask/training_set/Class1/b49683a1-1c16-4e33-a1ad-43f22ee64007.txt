Abbiamo avuto altra volta occasione di lumeggiare i metodi degli ultranazionali tedeschi verso di noi e abbiamo dovuto constatare un rincrudimento della lotta nazionale, promosso da chi è avvezzo a raggiungere tutto col terrorismo e con le pressioni. Negli ultimi mesi, per opera specialmente del Tiroler Volksbund, gli attacchi contro l’integrità nazionale della nostra regione si fecero più insistenti e più vivi: ricordiamo Fassa, S. Michele, Caldonazzo, S. Sebastiano, Folgaria e Villa Banale . Abbiamo anche detto dei metodi vili usati da certi emissari, i quali, noti in patria anche per il loro spirito anticattolico, si sono insinuati nel campo nostro con il motto: «viva il cattolicismo e la chiesa». Era da aspettarsi che di fronte a questa invasione e a tanta slealtà, i trentini tutti, non escluso il clero, si opponessero con tutte le forze a simili mene. Gli ostacoli incontrati fecero infuriare oltremodo chi aveva la coscienza di non essere dalla parte della giustizia. I pantedeschi, i «los von Österreich» e «los von Rom» , si ricordarono all’uopo della loro pertinenza all’Austria e fecero le viste di difendere quello che non era affatto attaccato: vennero lanciate così le più ridicole accuse d’irredentismo contro mons. Delugan, contro il m.r. Decano di Fassa e contro gli altri sacerdoti, che, come preti e cittadini si credettero in dovere di respingere gli intrusi. Era evidente l’intenzione dei radicali: si voleva porre la questione in termini tali, che potessero riuscire simpatici anche a quanti dei loro connazionali non condividevano le idee di un Rohmeder e compagni. Si tentò cioè di identificare gli interessi del tedeschismo germanizzatore con gli interessi del poliglotta impero austriaco. Di questi giorni gli attacchi sintensificarono. Pare che la vile capitolazione del Governo centrale di fronte alla piazza di Innsbruck abbia indotto nei radicali tedeschi l’idea che tutto è permesso , purché si gridi forte e che la calunnia e la prepotenza finiscono sempre con lo spuntarla. Così nell’ultimo articolo delle Innsbrucker Nachrichten (sabato 24 marzo) i radicali lanciarono invettive ed accuse contro il principe Vescovo di Trento, che si taccia di ultranazionalismo e d’irredentismo. Accuse viete, per le quali invano si concederebbe il diritto di prova. Ma che ne cale a costoro della verità? Seminare, se è possibile, la discordia statuire la confusione, ecco lo scopo di chi con armi leali invano ritenterebbe la prova. Ma la mossa è troppo palese, perché quanti non sono accecati da passione nazionale, diano retta a suggerimenti del giornale radicale enipontano. Il pretesto, da cui si muove, è l’aver assunto il giornale nostro come titolo il nome della regione dove esce e di cui propugna gli interessi. In proposito, per conto nostro, non abbiamo che a richiamarci alle dichiarazioni già fatte circa l’immutato indirizzo . Se i nostri oppositori fossero in buona fede, ricorderemmo loro, che fino a prova in contrario, essi non hanno diritto di mettere in dubbio la veracità delle nostre parole. Ma via, non è il Trentino che dispiace a costoro, ma il partito popolare trentino, il popolo trentino che se ne fa bandiera, questo popolo, il quale nella sua grande maggioranza non è reo d’altro di non voler lasciar imbastardire, tanto per dare consistenza ai sogni di un bavarese, il dr. Rohmeder. Ché se voi, inspiratore il suaccennato irredentista, avete amplificato il concetto di Tirolo, tanto da renderlo congruente con la Pangermania, a noi non resta che opporvi un Trentino, regione non nebulosa, non indefinita fino ad invadere il campo altrui, come insinuate voi, ma piccolo paese che si sentirà tanto più uno e tanto più forte, quanto più gli avversari lo stringeranno d’attorno e tenteranno di smembrarlo. Ma vi serva d’avviso: non amiamo rettoriche né diatribe nazionali, e, rispondiamo solo se ci tirate per i capelli. È quindi affatto inutile che vi arrabattiate a porre in mezzo autorità o principi che non sono in questione. Teniamo per norma che le vostre mosse sono dettate dallo spirito di conquista che vi domina. La tattica dei magiari di voler soffocare come irredentista chiunque non ha la bontà di lasciarsi assimilare, l’avete imparata da un pezzo. Noi lo sappiamo; e dovrebbero saperlo anche altri che hanno agio di osservarvi da vicino, a meno che il pretesto della nazionalità in pericolo non sembri riuscire opportuno per altri fini, come tornò a proposito, quando si volle intralciare una riforma, buona per il popolo, ma dannosa ad un partito. Il Tiroler Tagblatt prende nota della protesta del clero di Villa Banale contro l’intenzione d’introdurre le scuole tedesche e classifica quest’atto come «Deutschen Hetze» (caccia forzata dei tedeschi, istigazione all’odio contro i tedeschi). A Sillein, nell’Ungheria settentrionale, si costituì il partito popolare slovacco, in opposizione al partito popolare cattolico (magiaro). Nel programma è messo a base il suffragio universale. Sul nuovo partito slovacco l’organo del partito cattolico (?) magiaro scrive: «Finora nel circondario di Neutra Zambokret il popolo cattolico era esente dalla peste panslavistica! (!) Ma ora va aggirandosi un prete slovacco, il quale aizza il popolo e raccoglie abbonati per il giornale panslavista (?) Katolicke Noviny. Il prete vagante fu denunciato all’autorità e si urgerà il suo arresto, rispettivamente il suo trasporto a Gran». E la Reichpost di Vienna commenta: «Il giornale Katolíc Noviny non è affatto panslavista, ma un giornale cattolico e corretto, il quale però ha l’ardire di opporsi ai sciovinisti magiari dell’Ungheria settentrionale». 