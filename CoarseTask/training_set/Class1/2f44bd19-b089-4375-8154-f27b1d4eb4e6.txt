Se visitate il Palazzo della Pace all’Aia con la mente imbevuta di quell’umanitarismo superficiale che è per troppi la base del pacifismo moderno, sosterete a contemplare i doni ricchissimi, di cui tutte le nazioni hanno voluto adornare il monumentale scalone, la sala «des pas perdus» e quella del tribunale arbitrale; le meravigliose finestre colorate dell’Inghilterra, i pannelli del francese Besnard e i gobelins del Giappone, i marmi d’Italia, i vasi della Cina, i candelabri dell’Austria, le porcellane dell’Ungheria, il diaspro della Russia, i tappeti della Turchia; e tutto questo meraviglioso concorso del lavoro internazionale vi chiamerà sul labbro parole di ammirazione e d’augurio per la solidarietà del genere umano che auspicate come una creazione delle energie buone le quali, attraverso mille vicende, finiranno col prevalere. Ma se, come dice il nostro Foscolo, avete la mente addestrata alle istorie e nel fondo dell’anima avete più vivo e più vero il senso della realtà sociale, vi parrà tuttavia che questo immenso palazzo dovuto alla munificenza di un miliardario , straricchito nell’industria americana, e, pieno dei doni votivi di tutti gli stati civili, sia vuoto e quasi funebre. Manca la vita e non è valsa ad infondervela la splendida piantagione di rosai che la società olandese «nos jungunt rosae» ha diffuso dappertutto con una meraviglia di profumo e di colori. Così m’ero indotto anch’io a concludere, dopo la visita al piano inferiore, che è il più ricco ed importante, quando salendo al secondo, ad una svolta della scalea sontuosa, m’è parso che tutto si ravvivasse e che in tutte quelle cose morte entrasse uno spirito che le ordinasse ad una mente dominatrice, ad un comune concetto superiore. Si eleva al di sopra di noi la statua in bronzo del Cristo, Redentore del mondo, in atto semplicissimo e buono. A molti, che salivano con noi, quella figura non era forse familiare e neppure simpatica, ma tant’è, era là e s’imponeva a tutti. Credenti o non credenti, seguaci suoi o non cristiani, tutti sentivamo il fascino irresistibile della Sua personalità storica e tutti, anche quelli che non credevano alla Sua divinità, sentivano che è ancora Lui quegli che guida i destini umani, il solo che possa sanare le nazioni e ridonarci la pace. E pensare che delle nostre nazioni cristiane, invitate a rendere bello e significativo il palazzo di Carnegie, nessuna aveva ardito ricordarsi del Redentore; e questa vecchia Europa, la quale fu la sua figlia prediletta e deve a Lui quanto c’è di buono nella sua civiltà, perché imputridita nell’ateismo di governi s’è lasciata superare da una giovane repubblica americana. Gloria a te, o Argentina, e viva il tuo pensiero, o America latina, che dopo aver innalzato la statua del Redentore sulle Ande come nobilissimo segnacolo di pace, hai voluto sorgesse anche qui in quella che sarà la sede della giustizia internazionale di un mondo migliore! Il tuo esempio valga a scuotere questa inconscia società cristiana dell’Europa, la quale avrebbe visto con somma indifferenza sorgere vuoto d’ogni simbolo cristiano un monumento universale della pace. Discendendo, m’accorsi che il mio spirito era tutto assorto da questo contrasto e che mi s’imponeva con insistenza la domanda: perché i cattolici erano assenti, perché i confessori del più sano e del più ideale internazionalismo, non aggiungevano l’espressione della loro speranza, l’affermazione della loro volontà pacifica a quella dei pionieri del pacifismo internazionale? Ci sono ancora molti di loro i quali credono col De Maistre che «la guerre est divine en elle même, puisque c’est une loi du monde» e acquietano la loro coscienza ad una teoria così pericolosa? O molti hanno paura che parlare «di pace e cristianesimo» equivalga a cadere nella concezione ascetica rivoluzionaria del Tolstoi, il quale derivò dal Vangelo il suo grido: gettate le armi!? O forse manchiamo noi cattolici di una dottrina chiara e precisa sul diritto internazionale e di una concezione ben fissa ed elaborata dei problemi della pace e della guerra in faccia al cristianesimo? A quest’ultima questione mi rispondevo subito di no. Non avevo visto testè nella biblioteca pacifista aperta in una vasta sala del palazzo della pace, fra i volumi al posto d’onore le opere di Francisco de Vitoria e del Suarez? Pochi fra quella turba internazionale che visitava con noi il palazzo avranno saputo che i due celebrati autori sono gesuiti, e meno ancora che il de Vitoria, morto nel 1546, nelle sue lezioni De jure belli e De Indis scrisse il primo trattato dell’jus inter gentes, affrontò il problema della guerra in tutte le sue complicate variazioni e studiò fino in fondo i diritti di difesa e di conquista, distinguendo e precisando in un campo così vasto che va dalla guerra delle crociate fino alla guerra coloniale. E troppo pochi ancora tra i cattolici in un momento in cui il problema della guerra è sì vivamente discusso, ricordano che il Suarez codificando verso il 1600 il principio della guerra giusta non faceva che riassumere la dottrina più antica di Tommaso d’Aquino e che questi a sua volta attraverso il Decretum Gratiani attingeva a sant’Agostino, il quale in polemica contro scrittori e uomini di stato pagani, esponeva la dottrina evangelica, liberandola dalle interpretazioni esagerate in senso pacifista dei primi padri, ma contemporaneamente fulminando le guerre ingiuste e le magna latrocinia su cui era fondato l’Impero romano. La biblioteca donata da Carnegie è però in tale riguardo tutt’altro che completa. Se un giorno i cattolici saranno invitati ad ingrandirla, appariranno in quegli scaffali le cronache delle lingue «pour le maintien de la paix» che furono strumento validissimo di pace nel medio evo francese, e vennero promosse dalla Chiesa, ed accanto a loro i documenti delle «tregue di Dio» che beneficarono per secoli tutta l’Europa occidentale. Vi dovranno comparire le storie degli ordini militari cavallereschi, le esortazioni di tanti concili nazionali ed universali e l’encicliche di tanti Papi che promossero ed ottennero la pace seguendo la massima di Innocenzo III, il quale affermava che «il Papa è il sovrano conciliatore sulla terra». Ancora nel 1514 il concilio lateranense proclamava che «niente vi è più di rovinoso, niente di più funesto alla repubblica cristiana che la guerra». Certo che dopo d’allora i documenti pacifisti della Chiesa si faranno più rari, non perché venga meno il principio o si cambi la dottrina, ma perché la res publica christiana si dissolve, e gran parte della società civile, nonché accettare uomini dalla Chiesa, si organizzerà contro di essa. Facendo un salto ai tempi moderni, non mi ricorda quella stessa Aia, sede della prima conferenza internazionale per la pace, l’affronto fatto a Leone XIII, quando un governo europeo (l’Italia, purtroppo!) impose l’esclusione del rappresentante la Santa Sede? A questo punto del mio soliloquio, cercando quasi in mezzo alla folla interparlamentare dei visitatori chi potesse accompagnare il corso dei miei pensieri, m’ero fatto vicino ad un prelato di imponente statura che accanto ad un altro prelato polacco, era la rara avis ecclesiastica del congresso internazionale. Appresi subito che avevo l’onore di parlare con mons. Alessandro Giesswein, capo del partito cristiano-sociale ungherese e presidente della società per la pace ungherese*). Un cattolico pacifista dunque in tutta forma! Potete immaginare la nostra conversazione; fu la continuazione del mio soliloquio. Udii deplorare anche da lui il troppo assenteismo dei cattolici, ma con sommo piacere appresi che nel recente congresso pacifista, tenuto anch’esso nella città residenza dell’Olanda, i pochi d’essi, intervenuti avevano promosso una riunione a parte, ove avevano deciso di intensificare la propaganda tra i cattolici della Francia, del Belgio, della Germania e dell’Austria-Ungheria, cercando specialmente di influire perché la stampa cattolica, anche in momenti critici, non si abbandoni a tendenze guerrafondaie ma si ricordi sempre che, secondo i nostri principii, la guerra è il flagello delle nazioni e che quando è scoppiata, non può considerarsi se non una dura necessità che bisogna superare al più presto. C’è dunque ormai la cellula dell’organismo pacifista fra i cattolici. Chi l’avrebbe detto, miei giovani amici della settimana religioso-sociale, quando un mese prima nelle nostre conversazioni, affrontando il problema della pace e della guerra, dal punto di vista cristiano, deploravo che la scuola francese del Vanderpol, il fondatore dell’Union pour l’étude du droit des gens d’après le principe chrétien, malgrado l’adesione di sei cardinali e di molti dotti, fra cui i nostri Talamo e Toniolo, avesse trovato nel mondo cattolico internazionale sul terreno dell’azione pratica ancora così pochi fautori? *) Vedere il suo opuscolo, stampato anche in tedesco: Der Friede Christi, Vienna, Kirsch, 1913. d. 