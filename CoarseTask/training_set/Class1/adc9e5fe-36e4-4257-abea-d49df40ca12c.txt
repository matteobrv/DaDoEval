Le questioni religiose... non hanno nulla a che fare colla politica e colle elezioni («Alto Adige», 29-30 aprile 1911). Giorni sono, «L’Alto Adige» era in dulci iubilo . Che era successo? Il cardinale di Salisburgo, il Principe vescovo di Trento e il Principe Vescovo di Bressanone avevano pubblicato in data 22 aprile una lettera al clero tirolese, ammonendolo sul contegno da tenersi nelle prossime elezioni. Come è noto, il clero tirolese è diviso in due campi: il conservatore e il cristiano sociale. L’uno e l’altro professano i principi cattolici e il dissidio è meramente politico. Non per questo esso è meno dannoso, tanto più che i conservatori negano ai cristiani sociali il carattere di cattolici, anzi fanno di ciò l’accusa capitale, che trae con sé appassionati conflitti, scoppiati qualche volta anche in pubblico fra sacerdoti e sacerdoti. Le ultime elezioni della val Venosta offrirono in questo riguardo uno spettacolo miserando, atto a scuotere nelle popolazioni il sentimento religioso e la fiducia nel clero, con grande gioia dei socialisti tedeschi che si pascevano e s’impinguavano di sì tristi discordie. Per evitare nuovi screzi, nuovi scandali e nuovi danni, i tre Principi della Chiesa sopra nominati si raccolsero poco fa a conferenza fra di loro e coi rappresentanti dei due campi avversari, ma ogni tentativo di pacificazione fu inutile. Allora il principe vescovo di Trento, che invano aveva fatte proposte concilianti e invano aveva inculcato ai conservatori che anch’essi potevano ben fare il sacrificio richiesto, prese in ultimo la parola, dichiarando che nella sua diocesi non avrebbe tollerato che una parte dei cattolici sinceri venisse designata dall’altra parte come infetta di modernismo, infida e pericolosa. Con queste dichiarazioni egli esprimeva anche il pensiero degli altri due Presuli e ciò veniva nuovamente confermato dalla lettera al clero, accennata da principio, nella quale, con richiamo alle disposizioni del Concilio provinciale di Salisburgo sui dissidi fra cattolici, si danno al clero delle norme di condotta e precisamente si proibisce: 1. Che nelle adunanze sacerdoti parlino e combattano contro sacerdoti; 2. Che i sacerdoti in pubblico, e specialmente nelle adunanze pongano o discutano certe questioni toccanti il campo religioso, come per es. se i seguaci del partito opposto abbiano il retto sentire cattolico, questione che i vescovi dichiarano di loro competenza. Da questa esposizione balzano chiari i seguenti fatti: 1. che si tratta di una discordia fra cattolici, di cui gli uni e gli altri riconoscono in tutta la sua ampiezza l’autorità della Chiesa, tanto che i Vescovi possono chiamarli dinnanzi a sé per tentare una composizione e, se questa non riesce, dare dei comandi o delle proibizioni per mitigare la lotta; 2. che i Vescovi, riconoscendo negli uni e negli altri dei figli sinceri e devoti, divisi solo da diversi indirizzi politici, proibiscono che sia messo in dubbio il retto sentire cattolico delle parti contendenti. Ed ora vediamo che razza di commenti l’Alto Adige ricama su questo sfondo e quali conseguenze ne trae. L’Alto Adige fa l’applicazione delle condizioni dei tedeschi al Trentino, dove, grazie a Dio, nulla di simile si può neanche lontanamente osservare. Qui da noi non si combatte fra cattolici e cattolici, ma fra cattolici, liberali e socialisti. Da una parte chi, anche nella vita pubblica, professa i principi cristiani e riconosce l’autorità della Chiesa in materia di matrimonio, di scuola e in generale nelle relazioni fra Chiesa e Stato, dall’altra chi plaude a Canalejas, a Valdec, Rousseau, a Combes, a Briand; da una parte chi accoglie riverente la parola e gli atti del Papa, dall’altra chi trova sciagurata l’enciclica su San Carlo Borromeo ed esilarante la scomunica del Murri; da una parte chi non vuol aver da fare cogli scomunicati, dall’altra chi fa loro la reclame; da una parte chi difende l’istruzione e l’educazione religiosa, dall’altra chi non si perita di ospitare nella sua stampa il vieto frasario dei «pallidi dogmi» e del «potente materialismo vivificatore d’ogni cosa». Fra questi due campi i Vescovi non sono mai intervenuti e – può stare tranquillo l’Alto Adige – non interverranno giammai a proibire che si qualifichino come avversari della gerarchia e nemici della religione quelli che, una e l’altra, più o meno apertamente, più o meno assiduamente, più o meno perfidamente o trascurano o mettono in seconda linea o combattono. Tutt’altro! Essi inculcheranno ai cattolici, come fecero in tanti scritti coi quali seguirono l’esempio di Leone e di Pio: Clama, ne cesses; exalta quasi tuba vocem tuam! «L’Alto Adige» che ha voluto entrare in sacrestia ci scuserà il latino; esso significa: «Grida! Non cessare! Fa squillare come tromba la tua voce!» Su quei bei fondamenti – di scambiare i liberali e i socialisti con buoni cattolici scissi unicamente da ragioni estranee all’ambito religioso – l’Alto Adige trae la sospirata conclusione che la religione non ha da fare colla politica, che anche i Vescovi finalmente lo riconoscono, e che forse, chissà?, anche il Trentino vorrà convertirsi o un pochino migliorarsi . Ma bravo! Ma bene! E dire che troppe volte, quando ci occupiamo di questioni religiose, ci siamo tirati per i capelli dall’Alto Adige. Così oggi. Noi non avevamo nessuna intenzione di occuparci né delle discordie dei cattolici tedeschi, né delle gravi parole rivolte dal nostro Vescovo ai conservatori, né della lettera collettiva al clero di un’altra terra e di un’altra nazione; ma, signori no! «L’Alto Adige» continua a stuzzicarci una, due, tre volte e si meraviglia che stiamo zitti e ci costringe ad aprire la bocca. Accontentiamolo dunque! E perché il suo desiderio sia interamente soddisfatto, aggiungiamo al già detto, qualche cosa, a mo’ di zuccherino. L’Alto Adige vuol dipingere i Vescovi come severi fautori della completa separazione fra questioni pubbliche e religiose. Ebbene: proprio in quello stesso punto del Consiglio di Salisburgo , donde prendono le mosse i Vescovi nella lettera al clero tedesco, punto che tratta «de ratione agendi circa res politicas» – Del modo di contenersi negli affari politici – il Concilio dice: «Vi sono certuni che affermano il clero non aver da dir parola nelle cose politiche, e che a tale scopo si richiamano alle parole di San Paolo Nemo utilitans deo, implicat se negotiis saecularibus. Ma siccome assai di frequente le cose politiche si mischiano nelle divine, e nei pubblici corpi si fanno leggi contrarie ai precetti divini e molte leggi esercitano oltre a ciò un forte influsso sulla vita cristiana, il sacerdote non può assolutamente negligere tali questioni politiche che toccano la salute delle anime...». E dopo aver ampiamente svolto e confermato con gravissima autorità tale principio i Vescovi nel detto Concilio sanciscono che «il sacerdote non deve essere indifferente nelle questioni politiche, stante il loro molteplice nesso colle cose spirituali e col benessere del popolo e della patria». E infine stabiliscono che cosa debba farsi quando i dissidi politici scoppiano tra gli stessi cattolici (quelli cioè che non sono tali solo per l’acqua del battesimo e per qualche pratica religiosa nella vita privata, ma per il riconoscimento pieno e completo della Chiesa e della sua autorità nella vita privata e nella pubblica) ed hanno le norme generali, donde discendono i provvedimenti e le proibizioni contenute nella recente lettera donde prendemmo le mosse. Se «L’Alto Adige» vuole che tali provvedimenti valgano o vengano presi anche nel Trentino, non ha da fare che un passo molto semplice. Pigli la sua raccolta sotto il braccio e, con cuore sinceramente contrito, si presenti a un buon confessore (si guardi dunque dall’io frate che non farebbe al caso), giacché il Concilio di Salisburgo nel luogo citato, dice altresì che chi nelle cose pubbliche lede i mandati di Dio e della Chiesa non può conseguire il perdono se non dalla Chiesa nel tribunale della penitenza. Confessatosi, si rechi dal Vescovo, ritratti dinnanzi a lui e dinnanzi ai cattolici tutto ciò che riuscì di scandalo – irriverenze al Papa e ai Vescovi, approvazione e simpatie per la scuola laica e per il divorzio, bugie, calunnie ecc. ecc.; protesti solennemente di voler essere un figlio sincero e obbediente della Chiesa, del Papa, del Vescovo e poi... E poi noi lo tratteremo come fratello e se fra noi vi saranno differenze nuovamente politiche, ce le accomoderemo colle buone e ci rimetteremo a un arbitro, magari, se gli piace, al Vescovo, le cui parole ai tedeschi – naturalmente storpiate e travisate – egli ebbe a salutare sabato scorso «con piacere». È d’accordo? Su, coraggio! La Pasqua veramente è passata; ma è sempre tempo di convertirsi. Noi lo aspettiamo per animarlo; lo assicuriamo che il clero e i cattolici trentini in quello che fanno e non fanno sono in perfetta armonia colle autorità ecclesiastiche loro preposte, né hanno da rimproverarsi alcuna disubbidienza. Tanto per togliersi gli scrupoli e contribuire col buon esempio alla sua conversione! 