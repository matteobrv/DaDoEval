Le Tiroler Stimmen di oggi hanno un articolo sull’agitazione elettorale e il Tiroler Volksbund. Si ricorderà, e vi abbiamo accennato anche ieri, che il Volksbund ha negato pertinacemente di far della politica. Noi abbiamo invece sostenuto che la società in genere e l’attività dei suoi propagandisti in terra italiana mira esplicitamente a combattere la politica autonomista degli italiani. Il Volksbund in pratica, almeno nelle sue relazioni con noi, si è manifestato come una società politico-nazionale, per quanto lo statuto lo escluda. Nessuno però dei giornali tirolesi volle ammettere quanto noi abbiamo asserito ed era evidente; anche il Governo fece come Pilato. Uomini conservatori che spesso in altri campi furono verso gli italiani equanimi, in quanto al Volksbund rimasero irremovibili, si risero delle nostre proteste, anatemizzarono noi come irredentisti e al Volksbund mandarono telegrammi... adesioni, denari. Invano noi abbiamo richiamata l’attenzione di costoro sugli emissari del Volksbund, seminatori di discordia, aizzatori contro il prete e la scuola . Noi eravamo irredentisti, fuori di discussione – Hetzblätter – e tanto basta. Ora tuttavia pare che il tempo faccia vendetta. Dicemmo ieri che l’attività politica del Volksbund si spingeva tanto innanzi da immischiarsi addirittura nelle faccende elettorali del Tirolo, ove si vuole negare il mandato al liberale Grabmayr, perché non aperto sostenitore del Volksbund. A tale potenza sono giunti i Meyer, i Rohmeder e compagnia, aiutati dalla stampa nazionalista e radicale. E questa volta se ne lagnano anche le Tiroler Stimmen, le quali si richiamano allo statuto non politico del Volksbund e respingono il tentativo di fare d’esso la piattaforma elettorale. Così si vendica la storia, e noi siamo lieti che fra i tedeschi stessi sorgano ora prove di un’attività che non si voleva ammettere esistesse verso di noi o sulla quale si chiudeva un occhio volentieri. Le Tiroler Stimmen s’occupano poi anche degli emissari del Volksbund e della loro attività nella parte italiana della provincia. «Si è constatato parecchie volte – dice il giornale innsbrucchese – che il nome del Volksbund viene sfruttato per imprese private di alcuni. Quello che viene compiuto nelle oasi tedesche del Tirolo meridionale da persone private e senza incarico ufficiale, naviga poi sotto la bandiera del Volksbund: questo sarà anche il motivo, per cui il Volksbund viene combattuto dagli italiani con tanta veemenza. Il Volksbund afferma bensì che esso non è che una società di difesa per il Tirolesismo e di non aver tendenze aggressive germanizzatrici. Gli italiani però gli ascrivono tendenze germanizzatrici e ciò non è senza apparente fondamento, perché tocca loro d’udire replicatamente dai membri del Volksbund, che deve venir rifatto tedesco tutto quello che una volta era tale. Questa delimitazione è oltremodo elastica e tale postulato dà occasione agli italiani di lagnarsi circa l’invasione e l’attività germanizzatrice del Volksbund». Le Tiroler Stimmen dopo aver premesso che i lagni della stampa trentina sono esagerati e non sempre giusti, ammette però che «il contegno non sempre felice né prudente di quei signori, che girano per le oasi del sud», dà spesso occasione ai lagni italiani: «Anche la stampa tedesca del Tirolo attizza il fuoco. Il modo di scrivere che per esempio ieri il professor E. Meyer usa nelle Innsbrucker Nachrichten contro i “Welschen” preti non è assolutamente da approvarsi. Gli Hetzblätter italiani come l’Alto Adige e Il Trentino e tutti quanti urlano di barbari tedeschi invasori». Noi condanniamo questo modo odioso di scrivere; ma se il professor Meyer affibbia al clero italiano titoli come «welsche Hetzer», promotori di disordini, e li accusa di abusare del pulpito e del confessionale ecc. dobbiamo estendere la condanna a lui. Così il giornale cattolico di Innsbruck. Volentieri prendiamo nota di quest’articolo che si avvicina certo alla verità, volentieri per questa franca condanna di certi emissari, sopporteremo il titolo di «Hetzblätter» che noi, i quali abbiamo sempre fatto appello alla pace, finché fu possibile non crediamo certo di meritare. 