Che i deputati tutti della provincia abbiano perduto il senno in un sol giorno, dopo tanto lavoro, da votare ad unanimità una legge non nazionale? Per parte mia non lo credo. Lascio che pensino ciò i corrispondenti del magno organo socialista. Io ritengo, e credo lo riterrà la maggior parte dei maestri della Provincia, che la nuova legge che ora si va stilizzando, è per i maestri, nel suo complesso, una buona legge. È vero che i maestri maturi che avessero a venir occupati in uno degli attuali luoghi di II classe, o di I, vanno a perdere 180, rispettivamente 360 Cor. annue. È vero che i maestri abilitati dei primi cinque anni occupati nei medesimi luoghi, perdono 200 rispettivamente 400 Cor. annue di ciò che percepirebbero secondo la vecchia legge. È vero che questi nel periodo dal 6.o al 10.o anno perdono ancora 100 Cor. all’anno di fronte al salario iniziale di I classe per luoghi e 120 annue nel 5 anni seguenti, rispettivamente 80 negli anni 16-20. Ma è pur vero che al 21.o anno ottengono tutti già quel salario che avrebbero percepito a quest’epoca i docenti di I classe locale, con un aumento di 100 Cor. al 26.o anno, rispettivamente 120 al 31.o, 220 al 36.o e 320 al 41.o. Restando quindi le cose come furono progettate nella seduta dietale dei 17 and., è giocoforza ammettere che vi fu un notevole miglioramento per il salario in sé, e per l’equità della ripartizione dello stesso fra i membri in base alle loro anzianità di servizio, giacché tutti i maestri che vanno ad occupare uno degli attuali posti di terza categoria locale, già al 6.o anno di servizio dopo la loro abilitazione ottengono un aumento di 300 Cor. annue, di fronte a quello che percepirebbero secondo la legge vigente, aumento che sale gradatamente fino a 800 Cor. in più al 41.o anno. Dell’indennizzo d’alloggio che verrà pagato ai singoli docenti anche colla nuova legge, non parlo, quantunque sia a sperare che almeno per i luoghi di I e II classe locale sarà più elevato di quello che ci vien pagato oggi. È da notarsi invece che almeno per i luoghi di I, e II categoria locale vi sarà l’aggiunta locale di servizio che spero sarà commisurata nel massimo importo di 350 Cor. annue per i luoghi di I classe ed almeno di 200 Cor. per quelli di II classe e che eventualmente si accorderà un equo importo di aggiunta locale anche per luoghi di III categoria che per circostanze speciali lo richiedessero. Queste aggiunte locali, se non tolgono tutte le differenze da me esposte di sopra, le ridurranno per lo meno al minimo termine. Solo sarebbe qui da osservare che, considerando per un aumento di salario esclusivamente gli anni di servizio prestati, siccome ben pochi, per non dir quasi nessuno, arriveranno a sorpassare il 3° anno di servizio, ne verrà che il più dei maestri andrà in pensione col massimo importo di 1280 cor. e pochissimi raggiungeranno le 1720, 1800 e 2000 cor. Da questo lato sarebbe certo di notevole vantaggio per i maestri che: a) le aggiunte di salario venissero commisurate in modo che la quinta ci fosse assegnata già al 30° anno di servizio dopo l’abilitazione od al massimo al 35°; b) che fosse stabilita al 15° rispettivamente al 25° anno di servizio la promozione al salario propriamente detto di 1300-1500 Cor. accordando che tale promozione abbia a seguire anche per meriti; c) che almeno calcolando il salario puro di cor. 1100-1300-1500 come salario di classe, si procurasse che il 20% dei maestri fosse nella massima categoria di salario ed il 30% nella mediana, uniformandosi così al progetto governativo. Si parla di mancanza di forza retroattiva alla legge. Credo che ciò debba intendersi solo delle aggiunte di salario, non essendo neppure da pensarsi diversamente. Anche il progetto governativo ammetteva ciò, o meglio per questi aumenti partiva a calcolare gli anni solo dal 1 gennaio 1894, come sarà anche del progetto dietale attuale. Da ciò conseguirebbe che i docenti vecchi, i quali dovettero in passato lottare colla fame, andando ora in pensione, vanno perdendo tosto una, due, tre e quattro aggiunte computabili in pensione in base al minore o maggiore numero di anni prestati prima del 1894. Equità vorrebbe che anche per le aggiunte di salario si partisse subito dall’epoca di abilitazione; od almeno per venire ad una via di mezzo, che si stabilisse il 1894 come scadenza del primo aumento. Inoltre si dice che la legge entrerà in attività col 1 ottobre 1904. Se si verifica ciò, dovrà la Provincia pagare un’altra volta le aggiunte provinciali stabilite nella seduta dietale 1 maggio 1900. Se la legge entrasse in attività col 1 gennaio 1904, invece cadrebbero le aggiunte provvisorie ed i maestri starebbero meglio senza che la Provincia ne sentisse notevole aggravio. In fine è da notarsi che i maestri della attuale I classe locale che non hanno ancora compiuto il 10.o anno di servizio dall’abilitazione e quelli della II che non hanno compiuto il 5.o anno, percepirebbero di salario nominale meno di quello che percepiscono ora. Ma è certo che nella nuova legge verrà introdotta la clausola transitoria che un salario nominale percepito dai docenti fin qui eventualmente superiore a quello stabilito dalla nuova legge, sarà loro conservato inalterato, finché per anzianità di servizio avranno diritto ad un ulteriore aumento. Fin qui parlai dei maestri. Eguale ragionamento potrei fare anche per le maestre aggravando alquanto la cosa per quelle che già sono in I categoria locale. Io credo interpretare il sentimento della massima parte dei maestri e delle maestre del paese, se rivolgo all’Ecc. Dieta la preghiera che ove sia possibile apportare al nuovo progetto di legge scolastica delle modificazioni nel senso suesposto senza pericolo di vederlo naufragare, lo faccia pure, ma che piuttosto di mettere in pericolo la legge stessa lo voti quale è. UN MAESTRO. 