L’epoca nostra è essenzialmente politica. Lo stato ha assunto durante il secolo scorso un’importanza sempre maggiore, l’organismo civile è venuto assorbendo gran parte delle attività sociali, e, mentre il liberalismo ricacciava indietro passo passo la Chiesa, lo stato s’elevava a quasi unico arbitro del vivere sociale. Oggi, e forse non lo avvertiamo nemmeno, non v’è avvenimento di qualche importanza che non riferiamo per qualche riguardo allo stato, né si fa manifestazione pubblica che non termini con un evviva o un abbasso il governo. Certo noi che nella vita pubblica propugnamo i principi cristiani, tendiamo a riconquistare alla Chiesa un influsso maggiore ed infine noi, trentini, possiamo affermare d’aver dedicato gran parte della nostra opera pubblica ad associazioni e ad istituti, nati e venuti su indipendentemente dallo stato. Ma codeste sono correnti secondarie o eccezioni locali. La corrente primaria si muove intorno allo stato e il carattere del tempo è eminentemente politico. Constatato questo, l’ammettere che l’educazione politica della generazione nostra è assai progredita, dovrebbe apparir logico e naturale. Invece è tanto evidente il contrario che non è necessario ricorrere a faticose dimostrazioni. Tutt’altro! se eccettuate i politici di professione, conviene quasi ammettere che l’educazione politica di un individuo sia in proporzione inversa alla sua politica attività. Ora, politica bene o male ne vogliono far tutti. Lo stato, estendendo il diritto di voto a chi ha raggiunto ventiquattro anni ha formalmente segnati i confini della partecipazione politica, ma in realtà non sono codeste colonne d’Ercole, oltre le quali il mare sia intentato o intentabile. La gioventù s’occupa a preferenza di cosa pubblica e recentemente abbiamo avuto anche un saggio di politica lillipuziana d’ambo i sessi. Ebbene, provatevi un po’ a fare un piccolo esame a tutti codesti signori, e dirci se oltre l’assioma che il governo deve dar tutto e non dà niente e la vieta divisione dei partiti in rossi, bigi e neri vi sanno aggiungere qualche cosa altro. Nemmanco per sogno! Noi crediamo che in vent’anni si riderà della presente ignoranza politica e si troverà strano che noi figli del secolo delle invenzioni, nelle manifestazioni politiche ci siamo fermati alle formole del 79, esumate dal 48. Eppure è così. Quanti del partito socialista conoscono il socialismo, quanti liberali conoscono il liberalismo, quanti cristiano-sociali hanno un’idea chiara della riforma sociale cristiana? E badate che questi ultimi supereranno di gran lunga gli altri poichè il contenuto etico-religioso della loro politica viene insegnato dalla Chiesa. Ma gli altri? Si riconoscono in genere negativamente, in tanto in quanto non accettano o combattono il programma dei cattolici. Forse, opporrà taluno, ad un’età così vuota di principi in tutti i campi, si potrebbe perdonare facilmente la deficienza di principi nella vita politica. Concediamolo per un momento. Rimane il fatto che un enorme numero di coloro che fanno la politica, non conoscono l’oggetto di cui si tratta, ossia lo stato. Ciò vale anche per i nostri studiosi. Nelle scuole medie si conosce e si comprende senza dubbio la politeia greca, la legislazione di Licurgo o l’età di Pericle, ma non si ha un’idea dello stato in cui si vive. Ora, intensificando lo studio della patria, la riforma Marchet tende ad una specie d’istruzione politica; quei dati di statistica e quella storia, supponendo anche il loro valore scientifico, arriveranno però difficilmente a dare un’idea dell’odierno organismo civile; e rimane sempre probabile che quando voi chiedete ad uno studente alcunchè di leggi agrarie vi risponda citando quelle dei Gracchi piuttosto che la legislazione in argomento d’oggidì. Il peggio è che tale istruzione politica non s’approfondisce durante le scuole superiori. Fatta eccezione dei legali, gli altri studenti attingono di regola alle concezioni politiche della stampa quotidiana. E anche dei legali quanti studiano davvero i problemi politico-sociali che si agitano nello stato moderno? Orbene, questi sono i capi, gli intellettuali, i maestri del popolo. Qual meraviglia se le masse popolari si lasciano trascinare da frasi vuote, da parole d’ordine improvvisate da facili parlatori? Eppure oggi più che mai l’istruzione, lo studio della politica s’impone. Non si tratta più dei diritti dell’uomo, delle forme costituzionali, roba relativamente facile, si tratta di riforme sociali e di postulati essenzialmente economici. I partiti e la politica si economizzano (la barbara parola è ormai in uso). Dobbiamo perciò arrivare almeno a questo: che le classi colte conoscano la struttura economica dello stato e della moderna vita sociale, e che gli altri tutti siano in grado di seguire gli eventi politici con intelligente affetto. Abbiamo ieri esposto tali considerazioni, inaugurando a Trento con un gruppo di giovani amici un modesto corso di istruzione politico-sociale, e ci parve opportuno ripeterle qui per due motivi. Anzitutto perché gli amici fuori di Trento ove esiste un nucleo di forze intelligenti e volonterose si persuadano che il tempo consacrato a tale istruzione politica è dedicato ad una buona causa e urgentemente necessaria, in secondo luogo, perché gli amici tutti si ricordino del dovere tante volte affermato d’istruire politicamente il popolo nelle nostre società popolari in conferenze, in discussioni, trattando gli argomenti della pratica quotidiana. Né si dimentichino in questi giorni gli amici che a diffondere l’istruzione (se non l’educazione politica) è mezzo potentissimo la stampa. Diffondere la stampa, che propugna i propri principi, è influire sull’atteggiamento della politica d’oggi e determinare come sarà la politica di domani. 