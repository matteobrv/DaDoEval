Eccelsa Camera! Quale collaboratore da due anni nell’assistenza statale posso così riassumere il mio giudizio sul trattamento dei profughi : ho visto molte cose buone e molte cattive e ho trovato nei funzionari statali molto zelo, ma anche molta durezza. Abbiamo trovato capitani distrettuali che trattavano i profughi come padri, ma anche gente che pensava come quel soprintendente edile che ha costruito un accampamento e che quando gli obiettai che gli impianti dei gabinetti per i profughi non erano decorosi e sufficienti, mi rispose che i profughi in genere e gli italiani in particolare sono comunque porci [senti! senti!] e di conseguenza gli impianti sono sufficienti. Ci sono quindi persone che hanno questa opinione e persone che invece hanno veramente cuore e comprensione per i profughi. Dal ministero degli Interni sono giunte istruzioni buone, ma anche istruzioni scaturite da uno spirito maligno . Nell’insieme si può appunto dire che il primo errore fondamentale dell’assistenza statale per i profughi è consistito nel fatto che non ci fosse alcuna precisa direttiva e che tale assistenza non avesse alcun fondamento giuridico, bensì fosse solo un sostegno per poveri, che i profughi perciò non fossero trattati come cittadini, ma bensì più o meno bene a seconda del modo di vedere e del punto di vista individuale come oggetti da amministrare. Essi vennero evacuati, instradati, perlustrati, approvvigionati, accasermati, come se non avessero alcuna volontà propria, come se non avessero alcun diritto. Questa azione caritativa calata dall’alto ha tuttavia promosso qualche bella istituzione, ma questo tipo di azione dovette rinunciare alla libera collaborazione degli interessati stessi, e qui è andata persa una quantità di lavoro, soprattutto il fondamento psicologico della collaborazione con la popolazione locale, e se i signori rappresentanti della popolazione locale sollevano ora il rimprovero che i profughi non hanno lavorato, così debbo dire che per quel che riguarda i nostri profughi il rimprovero è nell’insieme infondato. Devo però anche ammettere che ci sono stati dei casi in cui i profughi realmente non hanno lavorato. Ma perché? In primo luogo poiché il governo stesso ha fissato un tale rapporto tra sussidio e reddito da lavoro che il profugo non aveva generalmente alcun interesse a lavorare; poiché se avesse lavorato, in particolare all’inizio, egli avrebbe perso tutto il suo sussidio. In particolare nei lavori agricoli, per esempio in Boemia o in Moravia, dove i salari erano tenuti abbastanza bassi, i profughi avrebbero alla fine lavorato tutto il giorno per 10 o 20 heller . Questo fu l’errore fondamentale del governo nel trattare questa questione. In secondo luogo prego di considerare che i profughi a causa delle difficoltà linguistiche per lo più non riescono a capirsi con la popolazione locale. Si sarebbe naturalmente dovuto costituire comitati di collocamento per il lavoro, ma poiché il governo ha rinunciato a qualsiasi membro della nazione dei profughi che appartenesse alla classe colta, poiché gli esponenti dell’intellighenzia erano tutti internati o confinati, oppure, se parliamo di accampamenti, venne generalmente vietato agli esponenti dell’intellighenzia di entrarvi, non vi era quindi nessuno che potesse organizzare questa attività di mediatore. Sono giunto una volta in Boemia in un distretto e il capitano distrettuale si è lamentato che i profughi non vogliono aiutare nella raccolta di patate. Ho chiesto: perché? I profughi si erano appena lamentati con me di non poter lavorare, di non venire accettati dai contadini. Egli replicò: al contrario sono loro a non voler partecipare. Dissi allora: farò un tentativo, mi sembra ci sia un malinteso. Ho parlato con i contadini e con i profughi e ho detto ai profughi: si, i contadini vogliono che voi lavoriate e sono disposti a pagarvi in patate. Allora tutti i profughi si dichiararono disponibili a collaborare e anche il giorno seguente continuarono tutti ad aiutare nella raccolta di patate. Naturalmente i rappresentanti del Comitato potevano andare nel distretto al massimo una volta all’anno, per il rimanente periodo mancava qualsiasi persona mediatrice che conoscesse la lingua dei profughi e che avesse il necessario ascendente. Il secondo errore fondamentale, che fu molto più di un errore, fu un crimine, è scaturito dallo stesso spirito dal quale è venuta l’evacuazione: è lo spirito di persecuzione. Si sa con molta esattezza che per esempio nel Trentino almeno il 70% della popolazione evacuata lo fu non per motivi economici e neppure per motivi puramente militari, bensì per ragioni di economia mista, vale a dire per ragioni politiche... [il deputato Dr. Gentili: poliziesche] ... per ragioni poliziesche, ed essi non furono in realtà evacuati – questo è un termine eufemistico – bensì esiliati. Per esiliati non si poteva naturalmente avere particolare riguardo, di qui il sistema dell’evacuazione, di qui la preoccupazione di escludere qualsiasi collaborazione della società dalla evacuazione, poiché a eccezione dei pochi che hanno collaborato nelle commissioni per le evacuazioni a Trento, Rovereto ecc., quindi nel paese d’origine, gli altri non poterono accompagnare i profughi, e ancora oggi il governo ha un debito di riconoscenza verso i preti che senza aver avuto alcun permesso delle autorità e tanto meno essere stati pregati a farlo, su direttiva del nostro vescovo sono saliti all’ultimo minuto nei vagoni ferroviari che partivano e hanno condiviso cogli evacuati le prime difficoltà dell’esilio, e hanno molto aiutato anche nei primi due mesi, quando non era possibile alcuna organizzazione da parte del governo e dell’amministrazione statale. Questo spirito di persecuzione e di evacuazione spiega come si sia giunti ai campi di concentramento. Era già chiaro all’inizio della guerra con l’Italia che, dato che nelle città andava così male, era un’assurdità costruire nuove città di legno. Era chiaro che con la tendenza dei generi alimentari a non concentrarsi, non si sarebbero dovuti concentrare i nemmeno i consumatori. Questo fu l’errore principale. Già allora ho mosso questa obiezione alle autorità competenti e ai competenti rappresentanti del ministero degli Interni e di quando in quando lo si è anche personalmente riconosciuto. Si è però detto che c’erano anche altri motivi e questi altri motivi, su cui io come persona mezza sospetta non potevo esigere spiegazioni, erano naturalmente gli stessi che avevano provocato l’evacuazione. Vanno messi su questo conto anche le grandi carenze e le sciagure che sono avvenute in seguito nei campi di concentramento e in genere tutto il sistema di non organizzazione e di accasermamento dei profughi negli accampamenti. Colà non si è avuto a che fare e ancor oggi in parte non si ha a che fare con superiori e cittadini, con un capo, bensì con un comandante e con comandati. Ai profughi non si è concessa alcuna possibilità di rappresentanza e ancora negli ultimi giorni, credo un mese fa, è uscita una direttiva del governo che proibisce ai profughi di costituire tra di loro un comitato di beneficenza, poiché, si è detto, è pericoloso, se si giungesse in questo modo a una rappresentanza parlamentare, sa solo Iddio cosa potrebbe succedere nell’accampamento. Si è inoltre vietato ai profughi qualsiasi contatto con i deputati; è addirittura successo che il rappresentante del capitano provinciale del Tirolo, il barone Kathrein , dovette aspettare a Vienna due giorni prima di ottenere il permesso di andare a Mitterndorf per vedere come stavano i figli del Tirolo colà evacuati . Tanto severi erano il confinamento e l’isolamento di quella gente. I pochi, per lo più religiosi, a essere là a curarsi della gente sono presto stati sospettati di essere dei sobillatori, ed è successo che qualcuno di loro che aveva usato parole taglienti sul vitto, il giorno seguente spariva. Si è saputo solo due settimane più tardi che egli era stato confinato o internato da qualche parte. Desidero osservare ancora una cosa: sono molto grato ai rappresentanti tedeschi del Comitato, in particolare al signor deputato Kittinger , che nel Comitato di fronte ai rappresentanti del governo ha sottolineato che non in un campo profughi, bensì in un campo di internati dove egli collabora nell’amministrazione è riuscito a introdurre una migliore amministrazione, poiché vennero coinvolti gli stessi rappresentanti degli internati e venne introdotta una sorta di autonomia, molto limitata, ma pur sempre una autonomia, una autonomia amministrativa. Lo stesso lo si può dire di Katzenau . Se si andava da qualche parte, si è sempre sentito dire: «Guardi che grandioso campo è Katzenau» – ovviamente non per quello che riguardava l’internamento e i criteri politici, bensì l’amministrazione. Che colà le cose funzionassero eccellentemente, non lo posso ammettere; ma che là andasse molto meglio che nei cosiddetti liberi accampamenti di profughi è vero, e proprio perché là l’amministrazione era tenuta in parte dagli internati e non c’era un solo funzionario o una società profittatrice della guerra che dominavano tutto. Purtroppo, nonostante lunghe trattative nel Comitato, non siamo riusciti a raggiungere per i campi profughi quello che gli internati hanno raggiunto. La legge che noi ora votiamo stabilisce per prima cosa che i profughi hanno il diritto di scegliere liberamente fra un baraccamento o una colonia stabilita dal governo nella diaspora . È sicuramente ancora una limitata libertà, ma sicuramente significativa rispetto allo situazione attuale. In secondo luogo la legge da ai profughi anche la possibilità di prender parte all’amministrazione. È infatti detto in un paragrafo che negli accampamenti sarebbe stata accordata ai profughi la partecipazione all’amministrazione, e precisamente in maniera analoga all’organizzazione dei comuni d’origine . Noi sorveglieremo che questa organizzazione venga realmente realizzata e portata a termine. Il terzo grave torto fatto ai profughi era stato il rifiuto del sussidio. Non desidero spendere alcuna parola sul diritto. È infatti chiaro come il sole che secondo la legge essi avevano il diritto al sussidio. Ma cosa si era detto? Che i profughi ottengono comunque il vitto in natura, che cosa serve loro anche un sussidio? E nell’Austria superiore, dove a questo riguardo si agì in modo particolarmente duro, si è detto ai profughi: o andate nel campo di concentramento di Braunau oppure se rimanete fuori perderete ogni sussidio. I profughi risposero che sarebbero rimasti fuori poiché avevano diritto a un sussidio. Presentarono domanda alla commissione provinciale, e sapete come là si procedette all’inizio? Ogni qualvolta giungeva la domanda di un profugo che era rimasto fuori, che non voleva entrare nel campo, il funzionario in questione molto semplicemente telefonava al capitano distrettuale chiedendo: che cosa fa là il profugo, perché non è entrato? Egli doveva molto semplicemente essere condotto dentro manu militari con i gendarmi. Questa era la risposta alla richiesta di sussidio. Il profugo non riceveva alcuna risposta meritevole, in assoluto nessuna risposta scritta. In guerra si è visto che il telefono permette un lavoro molto più veloce, ma è anche uno strumento arbitrario nelle mani del governo. Si telefona e dell’atto arbitrario non rimane alcuna traccia scritta. Il torto descritto viene ora riparato nella legge che statuisce che i profughi hanno diritto al sussidio. Una cosa non siamo riusciti a fare nella legge, ovvero di dare abbastanza da mangiare ai nostri profughi. In questi due anni ho trovato che niente è così difficile come convincere la gente che è fuori che dentro si sta veramente peggio. La cosa viene sicuramente ben inscenata. Nella maggior parte dei campi c’erano all’inizio società per la distruzione del vitto, vale a dire società profittatrici della guerra che avevano colà grosse scorte e grandi magazzini. Allora è stato invitato un rappresentante della stampa, è arrivato un rappresentante del governo e cosa si è fatto? Si è mostrato loro i bei pezzi di lardo che erano là, i grossi pezzi di formaggio, le grandi quantità di pesce ecc. e alla fine il funzionario in questione o il giornalista sono usciti e hanno detto: i profughi stanno veramente molto bene, ci sono tanti generi alimentari, se noi avessimo qualcosa del genere fuori! Naturalmente non si è però mostrato ai funzionari amministrativi in questione il menu, non si sono specificati quanti grammi di burro o di lardo hanno i profughi nella minestra, che carne e verdura essi ricevono. Si è organizzata l’ispezione in modo tale che la gente dalla cucina dovette raggiungere rapidamente il portone d’ingresso, cosicché molti rappresentanti del governo e delle autorità superiori che erano giunte per visitare un accampamento, sono tornate a casa e, penso, abbiano in buona fede detto: «I rappresentanti del Comitato sono sobillatori, esagerano.» Anzi, anche di più! Credo che i rappresentanti della popolazione locale condividano questa opinione per lo stesso motivo. Essi vedono infatti tanti vagoni ferroviari colmi di cose che entrano in un campo profughi, ma è difficile farsi un’immagine della quantità che viene subito consumata. Per quel che riguarda il vitto ho preoccupazioni assai serie per il prossimo periodo. Nei campi già da lungo tempo non si può più lavorare con generi di sussistenza di massa, ma si è costretti a usare generi sostitutivi, invece delle patate, dei legumi ecc. che sono necessari in una cucina di massa, si devono dare marmellata, pesce sotto sale ecc. che si esauriranno presto. Conosco suppergiù le condizioni e devo purtroppo dire che se non sarà possibile destinare patate e legumi per i campi, non saprei proprio come sarà possibile assicurare la sussistenza nel prossimo inverno. Desidero qui sottolineare che i rappresentanti del dipartimento sanitario al ministero degli Esteri e esperti dell’attività culinaria che hanno esaminato i menu nei campi dell’Austria inferiore, e anche in altri, ma in particolare dell’Austria inferiore, hanno constatato che il vitto colà è assolutamente insufficiente. Facciamo questi calcoli non sulla base di un tanto di calorie, sappiamo infatti che i profughi non ne possono avere del tutto a sufficienza, ma almeno una quantità tale che essi possano resistere, la dobbiamo loro pur dare. Ho constatato che la gente non è morta non perché il vitto statale è stato sufficiente, ma bensì semplicemente perché i profughi si sono procurati uno straordinario; essi avevano ancora un po’ di soldi e hanno impiegato tutto il loro patrimonio per mangiare. Che questo però possa continuare nonostante i provvedimenti di isolamento attorno ai campi, dove ogni capitano di distretto desidera assolutamente vietare che ai profughi venga dato qualcosa, mi permetto di metterlo in dubbio, anche se i profughi, come potrebbe essere il caso, possono continuare a disporre di denaro. Ho perciò presentato una deliberazione nella quale chiedo che l’organizzazione della fornitura di generi di sussistenza per i campi venga presa in mano dall’ufficio annonario. Lì esiste già nel dipartimento XII una sezione profughi; ci auguriamo che si organizzi e che venga preparato un piano alimentare e che si cerchi partendo dal centro di rendere possibile tramite assegnazioni questo rifornimento di viveri. La seconda questione che mi ispira veramente grosse preoccupazioni è il rifornimento di carbone. Naturalmente tutti soffriremo nel prossimo inverno per la scarsa distribuzione di carbone. Ma riflettete cosa ciò possa significare dove ci sono solo case di legno, solo baracche, e in un campo dove tutto in realtà viene messo in movimento dal carbone, menziono solamente la centrale elettrica, quindi la luce, le pompe elettriche per l’acqua ecc.! Tutto dovrà fermarsi, poiché tutto è artificiosamente fondato su questa materia prima e un surrogato non è possibile. Se non arriva il carbone il campo si spegne e i profughi periranno. Provo grandissima preoccupazione in particolare per i nostri bambini e desidero appellarmi il più caldamente possibile al governo affinché il ministero dei Lavori pubblici provveda a un sufficiente rifornimento di carbone. Poiché se questo non viene fatto dal ministero dei Lavori pubblici, allora temo che già in autunno o all’inizio dell’inverno nei campi saremo senza carbone e allora i nostri bambini e i nostri malati dovranno perire a causa semplicemente del freddo. Anche in questo senso ho presentato una deliberazione. Desidero concludere le mie argomentazioni, ma non voglio dimenticare tutti coloro che hanno collaborato all’assistenza privata. Sento l’obbligo, dopo aver presentato tante rimostranze, di dare rilievo anche al lato buono, al lato positivo. Nella maggior parte dei distretti, in particolare nei primi tempi, si sono riunite assieme alcune persone che, per quanto non conoscessero i profughi e non avessero con loro alcun rapporto, hanno cercato di venire in soccorso dell’assistenza statale con quella privata. A loro dobbiamo il nostro grazie e va la preghiera di perseverare, anche se sappiamo molto bene che ora ovviamente anche l’assistenza privata è troppo gravata. Questo amore per i profughi, questo amore che abbiamo trovato nei diversi comitati in Boemia, Moravia, Austria superiore, Austria inferiore e nella Stiria, è stato come un accendersi della solidarietà umana e cristiana e noi speriamo che queste fiamme divamperanno fintantoché porteranno ai profughi e a noi tutti la definitiva pace negoziata. [Vivaci applausi]. 