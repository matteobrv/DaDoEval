Riprendiamo la penna in mano di malavoglia, come persona stanca e sfiduciata. È proprio vero dunque, che non rimarranno altri argomenti che quelli di una lotta a corpo a corpo, che gli appelli al senso di equità, al sentimento cristiano della giustizia, ai dettami della sana ragione, al concetto stesso dell’interesse dello Stato saranno parole gettate al vento? Una tale domanda siamo indotti a fare leggendo la già citata dichiarazione ufficiale della «società popolare tirolese» (Volksbund). Ricordate? L’ultima fase della germanizzazione venne inaugurata da noi con i proclami rohmederiani. Quella sigla greca (rho) che compariva ora nell’uno ora nell’altro giornale della provincia, ma anche in diversi periodici esteri, non escluso l’organo del neo paganesimo monacense la «Jugend», sembrò da prima il contrassegno di una mente fantastica che volesse trapiantare nelle montagne tirolesi il fiore esotico di un romanticismo nazionale. Nel Tirolo, nel sacro Tirolo, non soffiava aria per codesta pianta. Il richiamo alla leggenda ed alla mitologia germanica per coonestare la rigermanizzazione pareva sì lontano dall’animo popolare tirolese, che nessuno poteva prevedere vi trovasse un’eco amichevole. E pure la speranza della germanizzazione incominciò ad accarezzare certi orecchi incauti. Quando la propaganda orale si fece più viva e più insistente, il terreno era ormai dissodato. Tuttavia la messe non sarebbe stata così copiosa, se i promotori non avessero attuato un altro piano. Essi compresero che in fondo alla psiche tirolese era radicato il senso del patriottismo dinastico-militare ed il concetto politico dell’unità provinciale. Risolsero perciò di sfruttarlo ai loro scopi, cosicché il Volksbund apparisse entro la terra tedesca la concentrazione del tirolesismo puro e conservatore. Lo scopo però, il campo vero d’azione non è nella terra tedesca, ma fuori, nella terra italiana, in terra d’altri la meta rimase la germanizzazione nel Trentino. Mentre nelle città e nei borghi del Tirolo si fondavano gruppi in nome del patriottismo domestico e per un’azione d’interiore consolidamento nazionale, gli stessi uomini presentandosi in nome dello Schulverein generale o austriaco, della Südmark o del Volksbund e facendo agire ora l’una o l’altra società, come sembrasse convenire, svolgevano nel nostro paese, in terra italiana, quella che da noi fu detta azione volksbundista. Nei calendari del Volksbund stesso troviamo disegnate le tappe dei germanizzatori. Fatta eccezione per sei paesi (Mocheni e Luserna) per i quali in parte e se mai si potranno allegare ragioni di «difesa nazionale» , sono ancora altri ventinove luoghi del Trentino, nei quali le pubblicazioni ufficiali del Volksbund segnano propri gruppi. Questi paesi sono e vennero sempre considerati come prettamente italiani. (Bosentino, Brentonico, Caldonazzo, Campitello, Canazei, Canezza, Cappella di Lavarone, Casotto, Folgaria, Grumo, Levico, Monte Sover, Ospedaletto, Pedemonte, Pergine, Serso, Tenna, Vallarsa ecc. ecc.). In moltissimi altri paesi la fondazione del gruppo fu tentata, ma non riuscì. Ora noi non staremo a considerare lo stato reale di questi gruppi. Se l’autorità politica facesse il suo dovere, dovrebbero essere scomparsi formalmente quasi tutti, perché molti danno qualche rarissimo guizzo di vita sociale, altri nessuno affatto, altri ancora nacquero morti. Ma di essi sta il fatto che in una forma o nell’altra tentarono di raggiungere lo scopo che il Volksbund si prefigge, cioè la germanizzazione. Noi non abbiamo mai sentito e nessuno l’ha sentito mai che codesti gruppi coltivino in modo particolare il patriottismo austriaco o facciano manifestazioni per l’unità provinciale. In realtà essi sorgono, motivano ed attaccano la loro esistenza alle «scuole tedesche». Ma nemmeno l’imparare il tedesco è lo scopo ultimo. A questo nessuno s’opporrebbe. Ma non è il tedesco che si vuole, è il tedeschismo, concepito come odio contro quanto sa di italiano. Non si tratta di acquistarsi la cognizione di una seconda lingua, ma di spiantare quella materna, di cassare la nazionalità italiana. Come si guadagnino, in molti paesi almeno, alcuni aderire ad un tale programma nessuno che ha seguito le nostre pubblicazioni dal 1905 in qua, sarà più in dubbio. L’emigrazione, la ignoranza, promesse di danaro e di pagare i debiti delle chiese, delle scuole, promesse di lavoro in terra tedesca, codesti sono tutti fatti che, mano mano, siamo venuti rilevando il fatto però caratteristico e significantissimo è che la maggior parte di codesti gruppi volksbundisti, fatte le debite eccezioni, si compongono delle persone più rozze, più violente e meno oneste del paese. Il Volksbund le ha come chiamate a raccolta, le ha opposte al prete, al maestro, alla maggioranza del paese. La «società popolare tirolese» è divenuta qui in realtà la società internazionalista ed anticlericale. Questo s’è visto non solo nelle manifestazioni elettorali, ma già prima, innanzi ancora che il clero si ritenesse in dovere di uscire dalla sua riserva. Per il suo spirito la pace dovette esulare. Prendete l’esempio più drastico, Roverè della Luna . Chi vi darà un catalogo completo degli atti di violenza, delle discordie, delle baruffe notturne, delle dimostrazioni, delle vendette, dei processi accaduti per l’impulso volksbundista? Il volksbundismo porta con sé dove attacca, una degenerazione della morale pubblica. È come la fermentazione degli istinti rozzi e malvagi che la Chiesa e la scuola tenevano indietro. Poiché il volksbundista vero, al quale si è insegnato che, fuori di lui, dilaga l’irredentismo dei signori e dei preti, il volksbundista che riceve gratis la Difesa del Tirolo, in cui un rinnegato insulta la propria nazione tutti i giorni e bestemmia il suo Vescovo, denunciando a destra e a sinistra, non si fermerà innanzi a nessuno. Che importa a lui del Vescovo di Trento? Curati italiani non ne vuole, ma andrà a prendersi un prete tedesco. Basterà mandarlo a dire alla direzione centrale. Cose accadute! Breve: volete conoscere il volksbundismo nei suoi effetti? Confrontate lo stato di un paese quando non vi fu, con quello quando vi entrò o vi affacciate alla mente il caso, pure avvenuto in senso inverso. Di fronte a questo movimento la nostra autorità ecclesiastica procedette con la massima cautela. La riserva fu tanta che, mentre da una parte essa veniva accusata di favorire il volksbundismo, dall’altra si rilevava con una certa compiacenza che il clero pareva essere neutrale. Anche questa è storia di ieri. Nessuno in realtà aveva ragione di elevare accuse o coltivare speranze. L’autorità ecclesiastica osservava come nel nostro paese venissero applicati gli statuti del Volksbund e quale azione intendesse svolgere, ecco tutto. La sua riserva durò a lungo, finché non vi poté essere alcun dubbio che nel volksbundismo andava sviluppandosi un movimento dello spirito popolare che danneggiava il sentimento religioso, le tradizioni del buon costume, la benefica influenza del clero. In quei momenti, quante volte noi, dalle colonne di questo giornale, abbiamo fatto appello ai cattolici tirolesi perché venissero sul luogo a controllare la triste verità delle nostre asserzioni! Furono parole al vento. Intanto s’imponevano ancora altre considerazioni. L’azione scolastica del Volksbund non poteva lasciare indifferenti i rappresentanti della Chiesa che della scuola per diritto e per tradizione sono chiamati ad interessarsi in generale dell’educazione, in particolare dell’insegnamento religioso. La Chiesa ha qui pieno diritto d’intervenire ed è nel suo campo. S’aggiunse che a San Cristoforo e a San Martino furono constatati formali tentativi di costruire chiese protestanti e che nella Burg Persen era comparsa l’effige di Martin Lutero. Sono le stesse persone in gioco, gli stessi attori: questa è la realtà: il cambiamento di ditta non conta. Dopo tutto ciò e dopo avere esperito tutte le forme private di persuasione e le vie indirette di disapprovazione, il nostro principe Vescovo in un pubblico telegramma agli studenti cattolici disse alta ed aperta la sua condanna per l’azione del Volksbund nel nostro paese . Fu nel suo diritto? Non si mantenne egli nel campo della sua competenza pastorale? Nessun cattolico, nessuno che non sia imbevuto di dottrine anticristiane può dubitarne. Infatti i cattolici tirolesi in pubbliche dichiarazioni parlarono in senso cristiano. La direzione del Volksbund batté altra via. Dopo essersi rivolta impudentemente al principe Vescovo quasi a chiedergli conto del suo operato, ufficialmente tacque. Ma i suoi portavoce nella stampa liberale tedesca vomitarono invettive e calunnie. La Tiroler Wehr ricoprí la sacra persona del nostro Pastore di insulti triviali, la Meraner Zeitung diramò ai gruppi del Volksbund un suo articolo pieno di livore contro il «welscher Bischof». Alla campagna della stampa si aggiunsero le dimostrazioni. Non solo il criterio del cui prodest? ma anche tutto il modo ed il contenuto dell’attacco ci rivela che esso viene da gente molto vicina alla – direzione del Volksbund. Questa però pubblicamente se ne sta zitta, finché la scoperta d’una circolare in cui si chiedeva ai «völkische Vereine» esteri ed austriaci, comprese la Südmark, lo Schulverein (e perché no la Lega evangelica?) i denari per far la guerra al Vescovo di Trento non provocò una protesta unanime della stampa cattolica . Allora la direzione dovette levarsi la maschera ed uscire dall’incognito. Ma avete sentito come parla? Più dignitosa e più corretta nella forma, essa per il contenuto ripete quello che con meno riguardi, ebbe a dire la stampa ai suoi servigi. Nel primo punto dichiara di doversi difendere dagli attacchi del principe Vescovo. La storia è là per provare, viceversa, che il principe Vescovo prese la parola per protestare contro i continui attacchi del Volksbund nel nostro paese. La direzione aggiunge che gli «attacchi» del Vescovo erano ingiustificati. La storia invece è là per gridarvi che il Vescovo parlando compì un suo alto dovere, in difesa della giustizia. Nel secondo punto la direzione del Volksbund nega che il Vescovo abbia agito nella sua sfera d’azione, affermando che «il lavoro di difesa nazionale, le relazioni tra direzione e gruppi, l’istituzione di scuole tedesche e corsi di lingua non appartengono alla sfera dell’amministrazione del culto e della cura pastorale». In questo capoverso quindi la direzione si arroga il diritto di determinare a suo talento la sfera d’azione dei vescovi non solo, ma di escludere dalla loro giurisdizione e dalla loro influenza scuole ed insegnamento. Questo punto è quindi in perfetta e recisa contraddizione con la dottrina cattolica. Passiamo sopra al supposto «lavoro di difesa nazionale». Abbiamo già prima dimostrato in che cosa da noi esso consista. Più oltre è detto che la nota circolare ai «völkische Vereine» venne spedita in seguito a deliberazione unanime presa dalla direzione il 18 gennaio ed in presenza anche di rappresentanti conservatori e cristiano-sociali. Abbiamo già scritto che a tale asserzione, fino a prova in contrario, non vogliamo prestar fede. Probabilmente si gioca sull’equivoco. Si sarà deciso di fare la colletta, ma non è ammissibile che cattolici tirolesi abbiano aderito a raccogliere denari per una azione contro un Vescovo della provincia. È più probabile che i cattolici siano stati gabbati. Ad ogni modo, noi attendiamo una dichiarazione esplicita. Infine la direzione si vanta d’essere stata finora riservata e di non aver risposto agli attacchi avvenuti. Un bel merito! La direzione ha fatto ciò non per rispetto al Vescovo o per riguardo ai cattolici, perché in tal caso avrebbe taciuto anche la sua stampa, ma perché il silenzio giova alla sua tattica di addormentare i cattolici. Quando si ha il torto, non mette conto del resto di fare schiamazzi. La dichiarazione chiude esprimendo la speranza che il buon senso della popolazione tirolese presterà intera fede al Volksbund e non si lascerà turbare da travisamenti del vero stato delle cose. Con un simile appello – e sarà l’ultimo – vogliamo chiudere anche noi. Noi speriamo ancora che il buon senso del popolo tirolese, il sentimento cristiano della maggioranza finirà col prevalere. Noi speriamo ancora che nessun cattolico vorrà condividere la responsabilità di una lotta contro il suo Vescovo, che nessuno approvi o tolleri con il suo contegno e con la sua opera che la direzione di una società apparentemente neutra predichi e dia effetto a principii che sono liberali e contrari alla dottrina cattolica, come quelli che più sopra abbiamo illustrato. Noi confidiamo ancora e vogliamo ripetere quest’ultima parola in nome della verità e della giustizia. Se c’ingannassimo, vorrebbe dire che il Tirolo, in cui vennero combattute sì aspre battaglie per la purezza dei principii, sta perdendo le ragioni che nell’ultima evoluzione dei tempi lo contraddistinsero fra tutti i paesi del mondo. 