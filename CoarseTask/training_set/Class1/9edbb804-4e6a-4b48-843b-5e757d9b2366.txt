Riceviamo e pubblichiamo: Già nel pomeriggio di oggi nel paese di Salorno si sentiva parlare della venuta di qualche pezzo grosso del «Tiroler Volksbund». Alle ore due pom. Il sig. Cesare von Gelmini in carrozza di gala va alla stazione di Salorno a ricevere il prof. Michele Mayr, deputato delle città settentrionali del Tirolo e caldo paladino del «Volksbund», appositamente venuto per la costituzione di un gruppo del «Tiroler Volksbund» in Roverè della Luna. Erano già alcuni mesi che si vedevano andare in casa del «sior Cesare» a Salorno certa casata di Roverè della Luna, assieme al «Pesendor» e certi Schmit. Quelli poi che con promesse che il Tiroler Volksbund porterebbe una pioggia d’oro hanno tirato a Salorno i poveri illusi in numero di circa 40 si recarono colà nell’osteria Aquila nera, dove il professore suddetto tenne loro un discorso composto di promesse. Il conferenziere esordì col fare presente che un Trentino non esiste, né è mai esistito, che avanti cent’anni tutto era tedesco, ma specialmente Roverè della Luna dove i cognomi sono ancora tedeschi. Tirò in campo l’irredentismo italiano, attaccò forte il clero trentino che «ingiustamente» osteggia il «Tiroler Volksbund». Affermò essere la lega tirolese umanitaria e soccorritrice della povera gente, e con calde parole inneggiò ai prodi di Roverè della Luna che con coraggio andarono a Salorno. In grazia del gruppo di Roverè della Luna il «Volksbund» erigerà un «Kinder Garten» che sarà migliore di quello della Lega Nazionale trentina . Si passa alla costituzione della direzione del gruppo della Lega tirolese di Roverè della Luna. Venne eletto presidente Francesco Kasvalder. Per onorare la festa in compagnia del Mayr vi era il d.r Kinsele di Bolzano, la spalla forte del d.r Giulio Perathoner e alcuni altri signori tedeschi. Vi furono degli «evviva il Volksbund», ma anche degli evviva la Lega Nazionale. La popolazione di Salorno nella sua maggioranza biasimava pubblicamente l’inconsulto di quelli alcuni di Roveré della Luna che si prestano al gioco, come biasima il «sior Cesare» che appoggia la discordia nel comune di Roverè della Luna. A... tanta solennità prese parte anche la direzione del gruppo volksbundista di San Michele all’Adige. Non occorrono molti commenti, per rilevare l’enormità della nuova provocazione. Anche il prof. Mayr, che avrebbe altro e meglio da fare nel suo collegio, deve aver capito quanto era arrischiata la sua impresa, perché non andò a Roverè della Luna, ma si fermò a Salorno e li abboccò cogli amici. Il discorso da lui tenuto e l’opera cui il «Volksbund» si accinge nel nuovo campo di attività, dicono senza ambagi di che si tratta: «germanizzare», o, come preferiscono esprimersi il prof. Mayr e i suoi colleghi, «rigermanizzare». Con ciò si riconosce apertamente che Roverè della Luna è «italiana» e che il «Volksbund» tende all’invasione, alla lotta, alla conquista. E infatti si pensi: a Roverè della Luna vi è un asilo italiano, eretto da una società con forti contributi della Lega nazionale. Esso è ben condotto e frequentato da tutti i bambini del paese meno due. Che ci ha dunque da cercare il «Volksbund» a Roverè della Luna? Eppure esso vuole introdursi anche colà; e non cerca più nemmeno il pretesto di aiutare gli emigranti coll’insegnamento privato della lingua tedesca; ma temerariamente vuole impadronirsi della tenera infanzia, alla quale le madri e il sacerdote danno l’insegnamento civile e religioso in lingua italiana, mentre poi una maestra all’asilo li imbastardirà e non sapranno nulla di nulla né in una né nell’altra lingua. Questo tentativo è una provocazione delle più offensive e irritanti; e parte da un deputato che per i principi religiosi che professa, dovrebbe tenere ben altra condotta. La passione politica accieca! Ma il nuovo assalto non giungerà al suo scopo; e badino bene i tedeschi; a qualsiasi partito appartengano, che non abbiano a dolersi delle conseguenze di un’iniqua campagna. E le conseguenze potranno farsi sentire sia nella Dieta, sia nel Parlamento. Deve ben poco star loro a cuore la Dieta, se quelli che strepitano per la sua apertura seminano zizzanie, atte a impedire il lavoro. E al Parlamento, con che fronte i tedeschi protesteranno contro gli czechi, mentre qui calpestano tutti i giorni la minoranza italiana e i suoi più sacri diritti? Il «Volksbund» sarà la condanna delle minoranze tedesche in altre province, condanna tanto più efficace, inquantoché oggi i tedeschi non sono più la maggioranza incontrastata, e colle loro prepotenze provocheranno lo sdegno e la reazione delle altre nazionalità. 