Ieri sera il nostro comitato, radunatosi d’urgenza, decideva di combattere anche nel ballottaggio . Si diceva che il comitato liberale si disinteresserebbe della lotta. Si riteneva quindi che i tre mandati si lascerebbero contendere alle minoranze. Ad ogni modo quantunque stanchi della lunga lotta e nauseati della slealtà avversaria, si decise di non abbassare la propria bandiera e di non mostrare mai le spalle agli avversari. Si lesse più tardi il comunicato dei due impiegati sull’Alto Adige, ma la nuova non poteva mutare le nostre decisioni. Si stamparono nuovi manifesti e nuove schede. Ma già ieri sera sul tardi la lotta si delineava nel suo spiccato carattere anticlericale. Il solito gruppetto di attacchini di casa Podetti erano passati ai servigi dei socialisti ed affiggevano manifesti invitanti i liberali ad affermarsi sui due socialisti ed il liberale. Stamane tutti i nostri manifesti venivano fatti a pezzi. Alcuni nostri amici, nella previsione che i socialisti avrebbero sfruttati gli elettori liberali pubblicarono un manifesto dicente che «il comitato liberale nazionale proclama l’astensione dal ballottaggio», deduzione che si doveva ricavare chiarissima dal comunicato dell’«Alto Adige» dov’esso proclamava esaurito il suo compito. L’imboscata Ma sì, bisognava fare i calcoli anche qui colla loro arte machiavellica. Stamane infatti gli agitatori liberali erano per tempissimo ed al completo nella sede degli «Studenti trentini» . Il Liberi, furibondo grattava dai muri i nostri manifesti, e poco dopo, sulla porta della sede liberale compariva la seguente scritta: «Con arte canagliesca gente di parte clericale ha affisso un manifesto dichiarante che i liberali oggi si astengono dal ballottaggio. È falso. Gli elettori liberali hanno invece deciso di scendere in lotta compatti coi seguenti nomi: Pergher, Battisti, Urbani» . Capite; ecco l’arte canagliesca dei nostri: essere ingenui, prendere le parole come sono, e ritenere che comitato elettorale liberale e gli elettori liberali vogliano dire la stessa cosa, ecco le nostre canagliate. No, le canagliate le fate voi, truffatori della nostra buona fede, politici disonesti e sleali! Il comitato liberale o la parte più attiva di esso, con a capo Garbari e Liberi fanno attiva propaganda. Si vanno a prendere gli elettori in carrozza. Viceversa i nostri non s’ebbe neppure il tempo di avvisarli, stante che il nostro comitato è ridotto di forze e di numero. I nostri manifesti vennero lacerati. La postuma ritirata dei due candidati impiegati farà astenersi molti che ieri votarono per la lista comune. Viceversa i liberali vanno oggi in massa a votare per i socialisti e il Pergher. Pagano così lo scotto avuto per l’aiuto avuto nel III corpo. Perfino i membri del comitato, come Manci e Peratoner, vanno a votare. Gli avvisi e l’«Alto Adige» hanno riesumata per l’occasione l’equa rappresentanza delle minoranze. È giusto – dicono – che anche il partito socialista abbia la sua rappresentanza. 