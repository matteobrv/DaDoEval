«... gli altri partiti politici – i liberali e i socialisti – non devono essere considerati come cattolici; essi valgono oramai come eretici o infedeli, in ogni caso come gente perduta...». Così ci chiede l’Alto Adige, 2-3 maggio 1911 . Ricordo d’aver letto recentemente nel Popolo un articolo di fondo, il quale voleva essere una risposta alle osservazioni fatte dal Trentino allo stesso Popolo che a sua volta annunziava come qualmente in occasione delle imminenti elezioni i socialisti trentini si recheranno nei nostri 900 comuni a portare la parola buona. In quella risposta il Popolo annunziava tra il resto che avrebbe smascherato i clericali se avessero attaccato i socialisti come poco teneri della religione. Mondo proletario! Ho esclamato fra me, che quel tal signor Io frate di burattinesca memoria sia trasmigrato da casa Alto Adige a casa Popolo? Senonché le mie supposizioni erano errate. L’io frate ancora una volta in quel torno di tempo declamò trionfante la sua predica dalla bigoncia della cappella che «L’Alto Adige» tiene in casa sua a disposizione di tutti quei frati che sono più o meno avversari dichiarati della politica ecclesiastica di Merry del Val , delle sciagurate encicliche papali, delle esilaranti scomuniche, dei pallidi dogmi e di non so quante altre diavolerie d’impronta cattolico-romana. Ciò non toglie però che i liberali non sieno dei bravi e buoni cattolici e anatema a chi avrà la tolla di dubitare della loro ortodossia e della loro fedeltà alla Chiesa ed al suo Capo supremo, al Vicario di Cristo in terra. Lo dice «L’Alto Adige» del 2-3 maggio corrente, lo ha detto non so quante altre volte, quando gli tornava conto di dirlo. E chi non è persuaso? Ma c’è un altro partito che, secondo «L’Alto Adige» (numero citato) deve esser tenuto in conto di cattolico, ortodosso e fedele. È il partito socialista. E chi non crederà all’Alto Adige? Di fornire le prove s’incarica il partito socialista stesso. Eccone alcune di recentissime: spigolate a caso: La Direzione del partito socialista italiano ha tenuto nello scorso marzo alcune adunanze a Roma, e precisamente in quella del giorno 21 ha preso fra le altre anche questa determinazione: «La Direzione invita le sezioni, onde provvedano a che gli ascritti al partito socialista, in occasione del prossimo censimento, rispondano alla domanda: A che religione appartenete? Con le parole: A nessuna». I deputati sono naturalmente i rappresentanti genuini delle idee dei partiti. Ebbene 31 deputati socialisti che facevano parte dell’or ora sciolto Parlamento austriaco, si dichiararono alieni da qualunque confessione religiosa, ossia atei. Buoni cattolici fedeli ed ortodossi sono anche un Piscel, che si dichiarò calvinista ed un Frisanco, che apostatò clamorosamente dalla fede cattolica. La vignetta poi che si ammira nel numero del primo maggio dell’Avanti! è tutta ispirata a sentimenti di cattolicità, di fedeltà e di ortodossia. Vi si ammirano un uomo ed una donna del popolo legati con una grossa catena che si trascinano dietro una pesante palla di piombo che dovrebbe significare la Chiesa cattolica su cui è raffigurato seduto sconciamente un pupazzo con in testa la tiara ed in mano il pastorale che vorrebbe rappresentare papa Pio X. Sotto la vignetta, a spiegazione di chi non la comprende è stampato: «Finché trascineremo questa palla di piombo non saremo che bruti». Avete capito? I cattolici sono dei bruti, sono bestie secondo l’organo massimo del socialismo italiano. Siccome è logico credere che i socialisti non vogliono essere bestie, così è pure logica la conclusione che i socialisti non vogliono essere cattolici, dal momento che cattolico e bestia per loro sono sinonimi. Io argomento così, ma voi, buoni lettori, se meglio vi piace, credete pure all’Alto Adige, credete pure che anche i partiti liberali e socialisti sono dei buoni cattolici, fedeli ed ortodossi. «I contadini aprono gli occhi» L’ho letto il titolo nell’«Alto Adige» u.s. e non ho saputo resistere alla tentazione di imparar a conoscere in qual maniera i contadini che improvvisamente, quanto inaspettatamente, formano la pupilla degli occhi dell’«Alto Adige» che per il solito non è tanto tenero degli interessi del popolo basso (leggere gli articoli che vi scrisse a suo tempo il d.r Bertolini per persuadersene) hanno aperto, o meglio aprono gli occhi. Apro dunque anch’io gli occhi, dò una scorsa all’articoletto, ma ve lo garantisco, giunto alla fine non sapevo credere ai miei occhi. I contadini, dunque, secondo l’Alto Adige, che aprono gli occhi e che accompagnano questo importante fenomeno sono i seguenti: (notate che li prendo dall’Alto Adige citato). Dopo aver costatato che appena prese la parola il d.r Mattei (l’articoletto, l’avevo dimenticato, si riferisce al contraddittorio che tenne il d.r Mattei a Ponte delle Arche) «si scatenò un temporale, che minacciava per bene il signor Mattei» l’«Alto Adige» prosegue: «i contadini giudicariesi ben capirono dove voleva andare a finire (il d.r Mattei) anzi che non intendeva più finire e ciò a scopo ostruzionista, e incominciarono a urlare, fischiare, e mandare invettive al di lui indirizzo». Ho capito adesso quali fatti strani accompagnano il fenomeno dell’apertura degli occhi. E notate che aprir gli occhi, significa liberaleggiare. Se dunque i contadini quando cominciano a liberaleggiare sanno già far scatenare temporali minacciosi urlare, fischiare e mandar invettive, che cosa sapranno fare questi contadini quando avranno aperto gli occhi del tutto, cioè quando saranno regolarmente immatricolati nel partito liberale? Congratulazioni a «L’Alto Adige» per i progressi che fanno i contadini del suo cuore. L’italianità dei socialisti In questi tripudi cinquantenari dell’Italia unita non è raro udire giornali sovversivi a gridar la croce sui cattolici, come nemici della Patria. Grido stupido, che non ha nemmeno il pregio della novità, perché già ai tempi di Nerone, gli anticlericali di quei tempi gettavano i cristiani in pasto alle belve come nemici dell’Impero. Certi giornali passano, anzi, il segno e inneggiano al re Bissolati dopo aver gridato: abbasso il re, è salito da lui in Quirinale per salameleccarlo e sentirsi salameleccare. Una meraviglia profetata già da Orazio quando vide avvoltoi e colombe nidificare insieme. Senonché la volpe perde la coda e conserva i vizi. E tanti socialisti, appunto non possono dimenticare che il re è perlomeno borghese, Giolitti anche, l’Italia d’ora anche e quindi protestano che loro il cinquantenario borghese lo respingono, si appartano e fanno parte per loro stessi, come Dante di felice memoria. A Firenze, per esempio, ha deciso così. A Napoli ancora e così via. L’Avanti! poi del primo maggio tripudi addirittura coi «festaiuoli» del vicino Regno. Vedere la vignetta che, sotto il titolo «Il primo maggio e il cinquantenario» pubblica l’Avanti precitato. Vi si ammirano due sconce figure d’uomo dalle stigmate di alcolizzati all’ultimo stadio e sotto si leggono queste parole: «belle le feste del Cinquantenario. Ma fra tanta orgia di drappi e di bandiere, noi, siamo sempre laceri». E dire che il Popolo accusa la Voce cattolica di lesa nazionalità, perché un padre di famiglia protestò nel Trentino contro certe sconcezze che vennero affisse sulla cantonate all’ammirazione del pubblico maturo ed immaturo! E i liberali nazionali di Trento corrono a deporre la scheda per simili patriotti! Marx in soffitta Non ve l’ha cacciato il borghese Giolitti, ma furono i socialisti che lo relegarono lassù fra ricchi e abbondanti festoni di ragnatele. E sembra che ai socialisti non passi neppure per mente il pensiero di una doverosa riparazione allo sfregio recato al venerato nonché venerabile maestro, a colui che nel Capitale si rivela nemico acerrimo del capitale. Infatti si ha notizia da Praga che il d.r Leo Winter e compagni non hanno saputo resistere alla tentazione delle borghesi Tantièmes ed hanno già presentato alla Luogotenenza lo statuto di una futura Banca che porterà il nome di «Dernicka Banka». Evidentemente l’ex deputato socialista di Smichow, non ha saputo sottrarsi alle conseguenze ataviche della sua gloriosa stirpe ebraica. Lo statuto della progettata banca socialista non è per nulla dissimile da quello delle solite banche borghesi fatta eccezione di qualche termine, che nell’interesse della democrazia venne democratizzato. Al posto della dicitura: il consiglio amministrativo della Banca avrà le sue Tantièmes, troviamo che la parola tantièmes è sostituita dal vocabolo rimunerazioni, vocabolo che ha il pregio di essere meno aristocratico e meno esposto alle sorprese della finanza. Ma la democrazia nel precitato statuto ha subito un’altra lieve modificazione che la farà progredire a gran passi verso la sospirata eguaglianza universale. Non tutte le costituzioni sono simpatiche ai socialisti. È cosa certa, tanto più che quando si facevano le prime, i socialisti erano ancora di là da venire. La costituzionalità è quindi roba che puzza di borghese quindi l’infrangimento delle sue pretese è opera meritoria per la democrazia genuina. Il consiglio amministrativo della futura Banca socio giudaica non è composto soltanto di persone scelte dall’assemblea generale, ma anche da due membri che sono assunti per coopzione! Storia vecchia! Il principio democratico cessa là dove fa capolino il banchiere rosso, come nel 1871 la furia omicida dei comunardi giunta a palazzo Rotschild si tramutò di punto in bianco in un plotone di polizia a tutela del «sacro diritto di proprietà privata». Intanto Marx lassù in soffitta, di tra i ragnateli guarda e tace. Sentinella 