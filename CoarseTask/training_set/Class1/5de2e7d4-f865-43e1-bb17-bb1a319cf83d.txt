La questione dei rapporti esistenti fra il cattolicismo e la cultura moderna è certo di grandissima attualità: una questione che hanno suscitato molti, e alla quale molti diversamente hanno risposto. I più vedono nel cattolicismo un grande avversario della cultura moderna, come ultimamente l’Harnack , il Chamberlain, l’Hoensbroech , da noi il Sergi ed altri. Sarebbe quindi una viltà, dice l’Erhard nell’introduzione, per un dotto cattolico, lo sfuggire la questione, tanto più che le accuse più sensibili sono mosse alla Chiesa in nome del puro e primitivo Cristianesimo. L’Autore constata anzitutto 3 fatti: 1) Il ripetersi frequente di voci che segnalano la decadenza del cattolicismo e parlano di un’altra religione che vi si deve sostituire 2) il progressivo allontanarsi delle classi colte dalla Chiesa cattolica 3) le manifestazioni di malcontento con una serie di rapporti ecclesiastici esistenti, in scritti di riforma, lettere ecclesiastico-politiche ecc. Questi fatti formano il perno della questione, la quale però non può venir sciolta coll’affermare l’incompatibilità assoluta della Chiesa colla cultura moderna, giacché la storia si oppone recisamente a questo concetto. L’Autore spera di aver sciolto la questione quando avrà risposto alle tre domande seguenti: 1) Com’è sorta l’odierna situazione ecclesiastico-religiosa? 2) Quali sono i caratteri essenziali e la portata del contrasto fra la Chiesa cattolica e il mondo moderno 3) Quale compito spetta ad un prossimo avvenire? Per rispondere alla prima domanda l’Erhard risale molto più in là della Riforma, studia i rapporti fra Chiesa e Stato nel medioevo, giudica questa età, la quale per lui non è per nulla il massimo fiore del cattolicismo, considera il progressivo indebolimento dell’influsso della Chiesa nel secolo XIV e XV e l’apparire dei due più potenti fattori dell’età moderna: il soggettivismo e l’individualismo in opposizione all’universalismo del medioevo. Dal soggettivismo nacque la rivoluzione ecclesiastica, la riforma. Di questa l’Erhard riconosce imparzialmente i meriti e i demeriti. S’aggiunse poi il barbaro principio «cuius regio, illius et religio», che finì l’opera di distruzione. Contro allo scisma la Chiesa mise in opera tre fattori: il Concilio di Trento, la Società di Gesù, il Papato e i principi cattolici. Riguardo ai gesuiti l’Autore constata di fronte ad asserzioni in contrario 1) 1’ordine dei gesuiti dal punto del diritto ecclesiastico è un ordine come gli altri e non è affatto in un più intimo legame coll’essenza del cattolicismo 2) per il contrasto fra esso e gli ordini più antichi, per la spiccata individualità del suo fondatore per il tempo e le condizioni della sua fondazione, esso ha soltanto un valore relativo storico e non un valore assoluto 3) per conseguenza è falso che cattolicismo e gesuitismo siano la identica cosa 4) Il carattere relativo che all’ordine dei gesuiti ne viene è anche documentato dalla storia, poiché esso dimostra tutte le mancanze e i difetti che si associano ad un lavoro umano. Ogni cattolico è perciò libero di accettare o no tanto le pratiche di pietà e di divozione particolari ai gesuiti, quanto il loro particolare indirizzo in teologia. Ma questi tre fattori, ripiglia l’Erhard, non bastarono a scongiurare la catastrofe. Alla metà del sec. XVIII subentrarono due nuovi mali: l’assolutismo nello Stato e il particolarismo nella Chiesa. Il sec. XIX ha poi compito il passaggio dalla rivoluzione anticristiana alla rivoluzione antireligiosa e antiteistica. Rappresentanti di questa tendenza sono i materialisti Moleschott , Vogt , Büchner e Haeckel. Naturalmente con queste tendenze in campo, la Chiesa non poteva progredire. Non manca però anche da questa parte qualche passo in avanti. Come tale l’A. denota il risorgere della filosofia di S. Tommaso. La raccomandazione però di Leone XIII in questo riguardo non deve essere interpretata in modo che tutti i principi siano con ciò dichiarati inoppugnabili. S. Tommaso dev’essere per la teologia e la filosofia un faro e non una pietra di confine. Più innanzi l’Autore parla delle pietre miliari dello svolgimento moderno entro il cattolicismo: il sillabo, il concilio vaticano, la fine dello stato della Chiesa. Il primo non aveva certamente valore dogmatico. Riguardo allo stato della Chiesa, l’Autore constata che esso era una delle forme dell’indipendenza necessaria al pontefice. «Che non sia l’unica forma possibile dimostra già il fatto che essa sorse appena nell’VIII secolo» (p. 283). Ed ora viene la parte più interessante e più aoggettiva del libro. Come farà la Chiesa a riguadagnare il mondo colto? Quale è il compito dei cattolici nel secolo XX? Dopo aver affermato che della separazione del cattolicismo dalla cultura sono responsabili in parte anche i cattolici e che questa separazione non è assoluta, ma che in sé la moderna cultura segue ancora da lontano le tracce del cristianesimo, l’Erhard precisa il compito dell’avvenire così: 1) I rappresentanti della cultura moderna devono venir spinti all’autocritica: la dichiarata bancarotta della scienza dà ai cattolici il diritto di pretenderlo. 2) I cattolici devono venir eccitati a lavorare praticamente nel campo della riconciliazione; a tal uopo essi dovranno andar incontro ai nuovi bisogni religiosi ed ecclesiastici, benché non concordino colla maniera di esternare la vita religiosa nel medioevo. 3) I cattolici devono cercare ogni mezzo per liberarsi dalla taccia d’inferiorità: affermarsi nella teologia, nella filosofia e nella storia non meno che nelle belle arti e nelle lettere. La fondazione di università cattoliche, pensa l’Autore, per quanto sia una cosa ideale, non è nostro compito prossimo, quanto invece l’affermarsi nelle università già esistenti. Come vedono i lettori, l’opera del prof. Erhard è uno di quei libri che il Tommaseo chiamerebbe «libri legione». E proprio un libro d’oggi che si tirerà dietro chi sa quanti altri libri: e niente di meglio potevamo augurarci della discussione su questo importantissimo argomento. Che esso sia stato anche apprezzato come tale lo dimostra il fatto che in 14 giorni si rese necessaria una seconda edizione. A.D. 