In 80 sono entrati al Parlamento i deputati socialisti e la loro massa si allarga su diversi settori della camera. Che cosa sono mai in loro confronto i piccoli gruppi delle nazionalità minori? Quattro noci in un sacco che si distruggono a vicenda. Ma la falange invece del socialismo internazionale, piantata sulle larghe spalle del popolo, colle vive energie di un sistema scientifico e di una propaganda democratica, coll’occhio intento ad un radioso avvenire, quella rappresenta una forza irresistibile. Sgomineremo, avevano gridato i candidati socialisti, le file dei capitalisti e degli agrari, trionferemo dei nemici del proletariato e costringeremo i retrogradi ad inaugurare una politica di progresso e giustizia sociale. Così la diminuzione delle imposte, la riforma tributaria in senso democratico, le pensioni operaie, e tutti i soliti postulati del programma minimo socialista si affacciavano già sull’orizzonte. Perché finora non s’era fatta tutta questa bella roba? Perché i socialisti erano troppo deboli. Ma aspetta un poco: ora entrano al parlamento in 80 e divengono un partito fortissimo. Li vedremo alla prova. Ebbene, che cosa è accaduto? Non diciamolo colle parole nostre, lasciamolo dire ai socialisti, ai socialisti autentici e coscienti, ai fiduciari anzi del partito socialista convocati al recente congresso generale in Vienna . In altro articolo abbiamo rilevato il lagno generale sollevatosi al congresso; oggi da tanti discorsi, riportati stenograficamente dall’organo centrale socialista, prendiamo a caso questi due brani. È il fiduciario socialista del Vorarlberg, Leibfried, che parla e noi traduciamo: «Nel nostro piccolo paese la repugnanza contro il Parlamento si fa sempre più grande, tanto che i nostri compagni le nostre compagne hanno quasi perduto la speranza in questo Parlamento, la quale pure era così grande; ci speravamo da questo Parlamento grandi progressi in linea politico-sociale, che sono mancati totalmente; nel nostro club abbiamo molti teoretici, ma troppo pochi pratici, il club fa troppo il diplomatico, e dovrebbe invece fare una politica che possa comprendere anche il semplice lavoratore». Un altro fiduciario di Knittenfeld, certo Reger, discute le ragioni per cui le masse si vanno staccando dai deputati socialisti e conclude: «Quello che ci ha allontanato le masse fu il cumulo di speranze che vennero fatte balenare innanzi al proletariato nella lotta per il suffragio universale, le quali per riguardo al Parlamento, non si sono realizzate nemmeno da lontano; le classi popolari vogliono aver qualche cosa di pratico dal Parlamento ed invece non vedono niente se non una tribuna rettorica, dalla quale i nostri deputati tengono dei discorsi belli ed energici, ma che viceversa al popolo non giovano niente; oggi è scossa la fiducia non solo nel Parlamento, ma anche nel partito». Questi sono due esempi soltanto delle molte espressioni simili, uscite di bocca socialista, durante la discussione, tanto che dovettero correre ai ripari tutti i caporioni da Vittorio Adler a Pernerstorfer . Delle giustificazioni del primo abbiamo toccato nel nostro articolo sull’ostruzionismo. Ma chi disse più netta e più cruda la verità fu il presidente on. Pernerstorfer, nel suo discorso di chiusura. Leggete questi periodi che traduciamo dalla relazione dell’Arbeiterzeitung: «Quando noi siamo entrati nel Parlamento in numero sufficiente, e ne approfittammo come di pubblica e libera tribuna per il proletariato, è accaduto lo strano fenomeno che il proletariato austriaco avesse di mira dei successi immediati. Invero i nostri oratori e la nostra stampa non hanno mancato di spiegare in migliaia di discorsi e di articoli che noi non siamo un partito di riforme. Noi avremmo potuto fare come i partiti borghesi, e come sembra che qualcuno anche se l’abbia augurato. Avremo potuto fare cioè dei buoni affari. Forse questo ci sarebbe riuscito, se ci fossimo risolti ad essere un partito borghese riformista, un partito radicale dei lavoratori, com’è esistito per lungo tempo in Inghilterra e vi esiste ancora, il quale in sostanza tende a raggiungere dei risultati immediati, ma non è penetrato dal grande sogno del socialismo. La nostra meta invece è di non ottenere questa o quella legge, ma il sovvertimento dell’odierno ordine sociale e capitalistico. Noi portiamo in noi il carattere dell’inconciliabilità che pone il nostro partito in contrasto con tutti gli altri partiti». Di fronte ai lavoratori dunque che domandano miglioramenti e riforme, nuove protezioni dalla legge e nuovi benefici dallo Stato, il presidente del congresso socialista vi dice chiaro: Noi non siamo dei riformisti ma dei socialisti. La nostra tattica tende quindi non a raggiungere veramente qualche cosa di pratico per voi, ma a provocare la grande rivoluzione sociale. Noi non possiamo fare affari, cioè venire a ragionevoli compromessi cogli altri partiti, per cavarne un progresso reale; sono cose effimere e noi cogli altri partiti non possiamo trattare. Lo spirito rivoluzionario socialista ci separa da loro con un abisso. Ma e allora? obiettano gli ingenui. Perché avete un programma minimo? Perché avete fatte tante promesse nella propaganda elettorale? Perché al Parlamento sembrate talvolta concentrare i vostri sforzi nel raggiungere una votazione? – Eh sì. Qui sta appunto l’imbroglio. Tutta la tattica socialista tende a questo risultato negativo: di dimostrare che gli altri partiti borghesi non sono favorevoli ai postulati operai. Sta bene, e fino ad oggi il popolo lavoratore non se n’era accorto. Ma oggi incomincia a brontolare. I borghesi sono canaglie, non vogliono far nulla per noi, lo sappiamo, ce l’avete detto tante volte. Ma voi, deputati socialisti, voi partito degli ottanta, oltre dei discorsi, che cosa avete fatto, che cosa avete raggiunto voi? 