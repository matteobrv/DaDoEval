Nella seduta di ieri della Camera ungherese dei deputati si portarono delle interpellanze sovra un caso occorso nella faccenda della visita dell’arciduca Francesco Ferdinando alla Corte russa, caso che è bene conoscere, perché è una prova della presunzione insieme e prepotenza e della partigianeria e grettezza del governo liberale ungherese. È da premettere, che ufficialmente il viaggio dell’arciduca non doveva essere né apparire, che un atto di personale cortesia. Perciò, quando si trattò della scelta del seguito la curò l’arciduca stesso, nominando a suoi compagni di viaggio due gentiluomini, il principe Carlo Windischgraetz austriaco ed il conte Giovanni Zichy ungherese, cameriere di Corte; ne partecipò la scelta ai due cavalieri, che accettarono ed all’Imperatore ed al conte Golouchowski , ministro degli esteri, che non ebbero nulla da eccepire. Ma ecco tutto ad un tratto giungere da Budapest terribile un voto che sconvolgeva tutto l’ordine già stabilito, rendeva vani i passi fatti dall’arciduca e pretenziosamente dettava ordini in un affare personale dell’Erede del Trono e contro disposizioni già prese ed approvate dal Sovrano stesso e dal ministero degli esteri. Era il governo ungherese, che non appena seppe della scelta del conte Zichy, irato perché l’arciduca non avesse scelto un cavaliere de’ suoi devoti, una delle sue creature, ma invece il conte Zichy, cattolico tutto d’un pezzo, mise in moto tutte le sue influenze e si rivolse allo stesso Imperatore, rappresentandogli come cosa sconveniente e sgraditissima al governo ungherese, che l’arciduca venisse accompagnato da uno dei capi dell’opposizione parlamentare. L’Imperatore, sempre buono, fece presente questa difficoltà all’arciduca, che per deferenza verso il Capo della casa regnante rinunciò all’accompagnamento del conte Zichy, col quale si scusò in un’udienza privata, alla quale l’aveva egli stesso invitato; ma per mostrare il suo malcontento ed il suo biasimo per questo procedere del governo ungherese non volle accettare per compagno di viaggio nessun cavaliere ungherese, ed andò a Pietroburgo col solo principe Windischgraetz. Non è chi non vegga a colpo d’occhio la piccineria, la grettezza e la villania dei governanti liberali ungheresi; ma insieme è opportuno notare quanta partigianeria, e quanta prepotenza traspiri da questo contegno della cricca liberale ungherese, la quale pretende escludere da un servizio d’onore alla Corte ogni cavaliere che abbia idee differenti dalle proprie, – autorizzato a prestarlo dallo stesso erede del Trono, e pretende infeudare le cariche di corte e gli onori di corte ad una cricca politica, ed asservire la corte stessa ad un partito. Il ministro Szell può dare quante spiegazioni vuole dell’affare, può anche farsi applaudire dai suoi fedeli, può anche pagare dei giornali, perché parlino di «complotti orditi dai clericali», come si disse quando l’arciduca Francesco Ferdinando assunse il protettorato della Società scolastica cattolica «complotti che il ministro Szell seppe sventare» (Neue Freje Presse), può dir quello che vuole, ma non potrà mutare d’un etto la chiara sostanza delle cose, né distruggere od attenuare presso ogni uomo imparziale e di buon senso l’impressione prodotta dal suo contegno niente cavalleresco, niente nobile, ed anche condotto con poca avvedutezza e troppa precipitazione. 