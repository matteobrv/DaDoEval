El senor Canalejas non dev’essere troppo contento del gesto col quale qualche giorno fa, alla Camera, il deputato Iglesias ha strappato alla tomba la spoglia sanguinosa del fucilatore di Montjuic e l’ha agitata come Antonio fece della toga crivellata di Cesare. Nel suo conflitto non col Vaticano soltanto, ma con tutta la coscienza religiosa della Spagna Canalejas si era ingegnato di scivolare attraverso le difficoltà come una anguilla sapiente. L’anguilla, come si sa, ha del serpente e ha del verme: si snoda e guizza quando sa di poter sfuggire; quando no, si cela nel limo del fondo. Ora, tutto il lavorio di questo periodo ingrato e pericoloso, tutto il programma di questa trasformazione dell’anima «ufficiale» spagnuola, che si andava saturando di iniezioni tossiche di anticlericalismo a dosi intermittenti, ma sempre maggiori erano appunto ispirati a una ipocrisia di governo che voleva colpire – e colpiva – senza parere, nascondendo il coltello omicida sotto il largo mantello di Catone. Di fronte all’agitarsi di tutto un popolo credente, di fronte alla parola sdegnosa e solenne dei pastori di questo popolo, Canalejas non aveva avuto il coraggio di gettare apertamente l’ultimo velo che poteva nascondere il nemico religioso e aveva parlato di coscienza cristiana e di rispetto alle leggi. L’anguilla si destreggiava, ora sgusciando tra le dita che volevano stringerla, ora confondendosi con la fanghiglia. Egli non parlava ancora della Spagna laica: il linguaggio dei cugini di Francia gli pareva precoce e pericoloso. Troppo forte, troppo tenace, troppo viva era la fede cattolica, nel popolo di Spagna, perché egli potesse d’un tratto avventare una parola imprudente che venisse a urtare, come una catapulta, contro un edificio saldo e possente che i secoli avevano costruito, a cui le ossa dei morti avevano dato le radici e che tutta una gente custodiva, con le braccia e col cuore. Bisognava distruggere, ma con accortezza; bisognava rovesciare, ma con abilità. La dinamite è spiccia, ma fa troppo rumore, e, quel ch’è più, rischia – se adoperata male – di far saltare in aria chi se ne serve. Il trapano è più lento ma più sicuro. A furia di buchi, l’edificio d’un tratto non ha più resistenza, e la mano d’un muratore basta a dargli il crollo. Ora Canalejas era per il trapano. Lo aveva, anzi, fasciato come meglio poteva, con tutti gli stracci che gli era riuscito di pescare in fondo ai suoi rispostigli, perché facesse meno rumore, così come fanno i ladri che penetrano nelle case da svaligiare. E d’un tratto ecco che qualcuno riesce a guastargli il piano, ecco che una parola imprudente è pronunziata, ecco che in questo programma di ipocrisie e di destreggiamenti, – il programma del mantello che copre l’arma e dello straccio che fascia il trapano – c’è un avventato che manda in aria il mantello e fa esplodere la sua brava cartuccia di nitro-glicerina. Nessuno aveva ancora scoperto il giuoco: toccava a un impetuoso tribuno il compito di farlo. E la povera anguilla s’è trovata acciecata per la storditaggine e la violenza di sua cugina la seppia che ha intorbidate le acque com’è suo costume. Francisco Ferrer. Era necessario che questo nome suonasse, in questi giorni, che questo fantasma tinto di sangue – e non del sangue suo – riapparisse nell’ora della lotta. La Spagna che serba i suoi diritti era una visione troppo serena, per essere sincera; occorreva qualche cosa di più netto, di più reciso: la Spagna laica. Il deputato Iglesias ha gridato un nome, perché questo concetto si chiarisse, e ha finito col rivelare quel che è la visione, che si prepara: la Spagna ribelle. La menzogna di un Governo rigido ma non intollerante, non persecutore, questa menzogna che si era finora tentato di far reggere sul suo fragile piedistallo, è crollata dinnanzi alla rievocazione della giornata di Barcellona. Iglesias – il celato compagno di fede – ha fatto opera involontaria di nemico: ha buttato giù quel piedistallo e ha mostrato lo spettro della rivoluzione, che vi era appiattato dietro. E lo spettro è sorto, e si è levato in piedi, ed ha tese le braccia scarne, le dita adunche dalle quali gocciava il sangue ed ha scrollata la tragica chioma fatta di serpi. E nel suo vitreo sguardo di Gorgona ha lampeggiata la promessa di domani, la terribile realtà che il suo gesto andava additando, all’orizzonte fosco ancora di nebbie. Ed ecco i conventi ardere, nella rossa furia delle fiamme, e bruciare, in essi, nella inesorabile cerchia delle mura roventi che gli assassini circondano, i corpi viventi delle pie suore, dei vecchi frati, stretti intorno al crocifisso. Ed ecco le chiese sventrate, e gli altari infranti, e gli ori e gli argenti, che la pietà offerse alla fede, diventar bottino e spartirsi fra le mani omicide e sacrileghe, in una lotta di bestie inferocite che si dividono la preda palpitante. Ed ecco la guerra civile, e le case dei cittadini assalite, e il furto che diventa il diritto dei vincitori, e le caserme che si trasformano in pozze di sangue che inalberano il vessillo della rivolta. Ecco la Spagna di domani, quella che verrà, quella che essi vogliono, e che preparano spezzando i legami che avvincono la patria a Cristo, esiliando il prete dalle scuole, mettendo una barriera tra la Croce e la Reggia... È stato come se si fossero saltate via, senza badarci, delle pagine di un libro. Da un racconto tranquillo, sotto il quale la furberia del romanziere nascondeva con arte lo svolgimento finale, si è passati alla catastrofe. Il lettore ha saputo prima del tempo, e ha sentito un brivido. E si è detto: – Leggerò io, queste pagine, ora che mi è nota la fine? Non è meglio, forse, che io chiuda il libro? E questo brivido sarà passato attraverso l’animo di tutta la nazione e, forse, avrà picchiato ai vetri di un gran palazzo in cui una giovinezza vigila alle sorti del popolo suo. Sarebbe tempo che quella giovinezza reale pensasse che oltre l’oggi v’è anche un domani. Intanto al figlioccio di Leone XIII e al marito di una inglese Battenberg si sono fatte correre delle voci che potrebbero essere delle leggende ma potrebbero anche essere degli indici per comprendere la situazione. Alfonso XIII diverrà il re «democratico»? La storia gli dovrebbe ricordare chi fu e come finì un Filippo Egalité. 