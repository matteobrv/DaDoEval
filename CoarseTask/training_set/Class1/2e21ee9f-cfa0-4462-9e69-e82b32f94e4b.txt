I. Ricordi Ero scolaro della settima ginnasiale e vivevo ad occhi chiusi nel regno della «tollerenza», della transigenza, di quella moderazione «santa» che secondo certi consiglieri ci avrebbe fatto andare avanti lontani e sani, piano piano, comodi, comodi senza urtare né a destra né a sinistra. Guardavo a quei quattro sciamanati di studenti cattolici (uh! che nomaccio ostico) come a chi ti passa accanto sur una motocicletta, volando all’impazzata come un dannato. Veramente ero punto anche un po’ dall’invidia: sulla motocicletta ci sarei montato anch’io, se non fosse stata quella «santa» prudenza... E poi, cattolici! – si fossero detti almeno cristiani!, passi, coi turchi non ci tenevo a stare in pace! Del convegno di Cles mi erano arrivate poche notizie, o punto. Ma il Congresso di Pergine minacciava di far troppo rumore, perché io non andassi almeno a vedere. Ci andai, e fu agli 8 agosto 1899. Avevo il fermo proposito di far parte a me stesso e starmene ad osservare. Già, potevano aver ragione, ragionissima loro, ma la giusta via di mezzo, quella d’oro che mi vedevo davanti io, i cattolici non l’avevano infilata di sicuro. Sto a sentire: il presidente prof. Poli parla della missione storica del Trentino cattolico, giù giù dalla riforma in poi. Belle parole, e dentro di me gli davo ragione, ma le mani le tengo ferme in saccoccia. Perché, cos’ho da dire di me stesso, se mi lascio trascinare di botto? Calma soprattutto, figlio mio, mi sussurrava mamma «prudenza». Poi sale alla tribuna il Lanzerotti. Vederlo e classificarlo è tutt’uno: rubrica dei «radicali» incurabili. Parla di Volta , della fede e della scienza. Per bacco, commentava il mio io in platea, sono più moderni di quello che credessi questi cattolici, i quali incominciano con un inno alla pila elettrica. Ad un tratto passa come un uragano di battimani sopra l’uditorio. I rappresentanti delle associazioni universitarie italiane, con i loro berretti, invadono la scena. Tutto il mio sistema di classificare mi va in rotoli, perché classificarli come portava l’uso, come «fanatici» mi sembrava poco e mi manca la rubrica dei «superfanatici». Ma quelli lì sono indemoniati addirittura! Il ragionamento sapeva oramai di autoironia e d’autocritica. Quando Paolo Arcari , portò il saluto di Davide Albertario «che è l’affermazione delle grandi idee, che vive di una perpetua gioventù, immedesimandosi e marciando alla testa dei nuovi movimenti di idee e di azione», e tutta l’assemblea scattò in piedi fra un uragano di applausi, mi trovai senza saperlo con la sinistra nella destra, calde una più dell’altra per i grandi battimani che ci avevo fatti. Mannaggia la fretta! Non mi si lasciò il tempo di pentirmene. Dopo l’Arcari parlò il Necchi , il Molteni , il Paolazzi, l’Andreatti, Don Degasperi , il d.r Micheli e non so più quanti altri. Era fatta. Tutta quella gente là mi pareva avessero alterato tutti i connotati, come se fossero allora allora usciti dal salon d’un parrucchiere. Il bello è che mi pareva di averli mutati anch’io. Quando l’Arcari disse: «E noi qui siamo; sì quella primavera, non solo nella giocondità dei nostri vent’anni, ma nella grandezza della nostra fede che dà al vegliardo del Vaticano non la mestizia del dicembre, ma il profumo e la gagliardia del maggio, ma calda, animosa, fatidica gioventù di mente e di cuore», se allora dico qualcuno, fosse stato anche il primo amico, avesse espresso il minimo, minimissimo dubbio ch’io con quel noi e con quella primavera non ci avevo a che fare, gli avrei ricacciato in gola l’audace menzogna. L’indomani del Congresso, la Voce Cattolica che mi ero affrettato a comprare, scriveva: «Il convegno di Pergine, lo scriviamo con convinzione e non per fare della rettorica, apre un nuovo periodo nella storia della nostra patria, è l’alba di un’epoca nuova, è il preludio della conversione del laicato studioso alla professione integra e cosciente del principio cattolico». Intanto colla mia conversione non aveva da fare solo il cuore. Smaltito l’entusiasmo, ci avevo fatto sopra i miei bravi ragionamenti da figliuolo per bene. Lo stud. Armani aveva dichiarato ad Innsbruck «guerra all’etica delle classi dominanti, alla morale moderna del patriottismo, della famiglia». (Avvenire del Lavoratore). Il D.r Rissoli e il Pasini parlavano ai socialisti, che s’erano messi già a capofitto nella propaganda marxista, si discutevano teorie, si tenevano adunanze, tutto il Trentino era messo a rumore. I soci fondatori dell’«Unione di Vienna» erano stati accusati di derubare le vedove ed i pupilli, nientemeno; s’accentuavano le lotte dei principi... Quando uno studente socialista scrisse all’Avvenire del Lavoratore queste parole: «Io sento maggior stima per voi che per quegli altri, sedicenti liberali, che non appartengono a nessun partito, perché essi sono superiori ai partiti. Voi avete un ideale e lo difendete apertamente e lealmente; noi siamo costretti a stimarvi». Allora, dico, la mia mente s’era associata al cuore, allora la famosa strada d’oro, per la quale a dir vero avevo avuto più rassegnazione che simpatia, s’era fatta tutta di spine, ma tant’è si chiamava la via del dovere. D’allora in poi i ricordi sono troppo vicini a noi per rimetterli alla luce quotidiana. I nostri rappresentanti avevano rinnovato i serbatoi dell’entusiasmo (maledetta la tecnica!) al congresso catt. universitario di Como e a quello internazionale di Roma; nel congresso di Mezocorona l’amico Grandi parlava della missione sociale della gioventù (ahi! perché non risorgi?), un altro oratore, mio intimo, della cultura presente e di una necessaria riscossa cristiana; e a queste idee corrispondevano in pratica la partecipazione degli studenti alla propaganda democratica cristiana e la fondazione della Rivista tridentina. Cominciavamo a far breccia davvero! Nel congresso della Società degli Studenti Tridentini a Rovereto (1901) il quale segnò apertamente il passaggio della società nel campo anticlericale, il Marzani ebbe a dire: «l’associazione universitaria cattolica non ci dà ora verun pensiero; ma col tempo lasciandola crescere indisturbata potrebbe divenire un nemico pericoloso della nostra». La rude campagna anticlericale, fatta sulla stampa e sulle piazze venne a crescere quel «pericolo» di cui temeva il Marzani, perché si andava formando l’ambiente di lotta e le nebbie della confusione, mantenute a posta da chi ci trovava il tornaconto, andavano mano mano diradandosi. La situazione nel 1902 venne descritta dall’oratore del nostro V congresso, il quale incominciava il suo discorso-programma così: «Oggi nel campo studentesco le cose sono a questo: la maggior parte degli studenti, chiusi in una società, di cui l’esistenza solo basta a testimoniare il relativismo della fiacca “intelligenza trentina”; gli altri pochi raggruppati intorno ad una bandiera, issata di recente fra applausi scarsi, ma con intendimenti ben determinati. I primi quando cessarono di essere tutto e tutti, non trovarono nel loro programma un solo concetto direttivo che positivamente li distinguesse dai nuovi venuti, e per conservar l’armonia degli intenti, finirono per dichiarare di non essere qualchecosa e si chiamarono i non clericali, i secondi staccatisi in prima dagli altri per un problema privato di coscienza, maturando le idee ed i tempi vennero successivamente a schierarsi con coloro che si dicono “cattolici” in senso più stretto, perché non staccano la vita domestica dalla pubblica, ma vogliono che l’uomo intero segua i cenni della Chiesa nella quale crede». (Continua) 