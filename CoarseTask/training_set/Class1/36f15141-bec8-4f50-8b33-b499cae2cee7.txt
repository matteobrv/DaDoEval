Il nostro paese avrebbe bisogno di un periodo di raccoglimento e il nostro popolo reclama una politica di lavoro per risorgere e farsi forte. In moltissimi, anzi nei più s’è diffusa la convinzione che le stesse lotte di partito debbano attenuarsi perché sia più agevole il collaborare assieme per la difesa e l’accrescimento dei nostri beni morali e nazionali e sopratutto per il nostro progresso economico. Ma il piccolo paese che abitiamo ha la sventura di albergare troppi elementi distruttivi. C’è troppa gente che per interesse o per temperamento lavora ad impedire che altri lavorino o a distruggere quello che altri hanno fatto. Bisogna quindi guardare in faccia alla realtà e convincersi che nessun’opera sociale, nessun risultato politico ci darà il premio d’una tregua nella vita pubblica. A noi toccherà sempre di lavorare come l’antico costruttore del vallo in vista del nemico, nell’una mano il martello e nell’altra la spada. E poiché oramai per disgrazia del Trentino, la realtà è questa, noi vorremmo che nella mente di tutti i nostri amici la visione di essa si facesse ancora più chiara e più precisa, affinché tutti sentano la necessità irrefutabile di mantenere immutata la tensione del loro sforzo sociale. Nei prossimi mesi la campagna si farà aspra e vivissima. La decisione del partito liberale di fare ostruzione alla Dieta più che per se stessa è importante come sintomo . Vuol dire che il radicalismo sta rompendo tutte le dighe della tolleranza e della moderazione, e che contro di noi si andrà all’assalto su tutta la linea. La campagna violenta e sleale contro le nostre istituzioni, contro il partito e contro le persone, contro il contegno dei nostri deputati e perfino contro le loro intenzioni non è stata e non è che il prodromo della guerra che verrà combattuta senza quartiere e senza scrupoli. Le elezioni dietali, che coincideranno forse colle municipali di Trento, supereranno in violenza quelle parlamentari del 1907. Noi lo vediamo, lo sentiamo, lo sappiamo; e ci prepariamo a fare ai nostri avversari quell’accoglienza che merita il loro attacco rabbioso e sleale. Bisogna però che questo nostro fermo proposito sia non solo di noi, ma di tutti i nostri amici. Ed ecco il primo lavoro che dobbiamo fare assieme. S’è constatato in tutte le elezioni che l’artiglieria pesante e d’azione decisiva è la stampa quotidiana. Ebbene, rafforziamo la nostra artiglieria. Diffondiamo il Trentino! Potremmo mandare agli amici nostri ed ai fiduciari una circolare, un eccitamento privato. Diciamolo subito: non ne abbiamo il tempo. Il tempo di guerra non è tempo di cerimonie, e noi preferiamo dirigervi pubblico appello da queste colonne. Nei prossimi giorni concentrate la vostra attenzione su questi due quesiti: si può istituire nel nostro paese una rivendita del Trentino e, in secondo luogo, quanti potrebbero essere gli abbonati straordinari? Risposto al primo quesito affermativamente, avvisate subito l’amministrazione. Le pratiche per il permesso occuperanno tutto il tempo che rimane fino a capod’anno. Per il secondo siamo in debito di una spiegazione. Col primo dicembre apriamo un abbonamento trimestrale di favore al prezzo di sole Cor. 3 invece che di Cor. 5.50. Il favore è straordinario: la nostra perdita di fronte all’amministrazione di 2.50 per abbonato. L’anno scorso ha coperto metà dell’ammanco che ne risultò la Direzione del Comitato Diocesano. Quest’anno non possiamo pretenderlo. Eppure lo sforzo va rinnovato. Abbiamo deciso di rivolgerci agli amici più facoltosi (sono pochi purtroppo!) per chiedere loro un contributo per coprire le deficienze, che calcoleremo ad abbonamento chiuso. Le condizioni sono quelle dell’anno scorso. Chi manda alla nostra amministrazione Cor. 3 riceve il Trentino dal 1 dicembre 1913 fino al 1 marzo 1914. Ultimo termine per questo abbonamento è il giorno 8 dicembre. Chi non ha spedito i danari entro questa data non viene più accettato. Oltre a ciò l’amministrazione si riserva di respingere la domanda di chi, potendo pagare l’abbonamento ordinario, ricorre a quello di favore. Non abbiamo bisogno d’osservare che costui dimostrerebbe di voler danneggiare invece che sostenere la nostra stampa. Ed ora, amici, al lavoro. Siate apostoli ferventi ed instancabili della nostra stampa. È la preparazione migliore, il pegno più sicuro della vittoria. Il Trentino manterrà la parola. I colpi degli avversari non rimarranno mai senza risposta e farà rimbombare la sua voce per la verità e per la giustizia, finché venga il giorno in cui proclamerà una nuova vittoria del popolo trentino, raggiunta sotto le nostre bandiere. Abbonamento eccezionale di propaganda 1 dicembre-1 marzo 1914 