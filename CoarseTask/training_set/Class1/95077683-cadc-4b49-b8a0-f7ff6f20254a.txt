L’Alto Adige di sabato tenta l’impossibile. Vuole cioè metter d’accordo i suoi attacchi violenti ed iniqui contro chi accetta la combinazione Egna- Predazzo e Lavis-Cembra col fatto inconfutabile che il deputato nazionale liberale Pinalli propose egli stesso nel febbraio 1912 tale combinazione ed i deputati Bertolini, Bellat, Raile, A. Stefenelli l’accettarono. Ed ecco come l’Alto Adige tenta di Cavarsela. Scrive: «La proposta affacciata dall’on. Pinalli nel corso delle trattative, allorquando nel febbraio 1912 alla Dieta di Innsbruck si trattavano i problemi ferroviari e i tedeschi avevano gettato finalmente la maschera calpestando il compromesso, non ebbe mai il valore di una proposta formale; tanto è vero che non venne mai sottoposta agli interessati. Essa aveva unicamente la portata di una momentanea tattica di opposizione; non era che una mossa per dimostrare fino a qual punto giungesse l’intransigenza dei tedeschi; tendeva unicamente a rigettare sui partiti tedeschi la responsabilità dell’ostruzione che si stava per iniziare. Questo sapevano e sanno i popolari, come essi – assieme ai loro colleghi liberali – sapevano ancor prima di enunciarla che quella proposta non sarebbe stata accettata dai tedeschi. Ciò che infatti avvenne. Il “Trentino” col farsi forte di questo episodio delle trattative dietali è in aperta malafede. Come spiega il “Trentino” la esclusione voluta da parte dei suoi dei deputati liberali dalle ulteriori trattative, se esso è convinto che questi fossero favorevoli alla Lavis-Cembra? La verità è, che, scoppiata l’ostruzione alla Dieta d’Innsbruck, la deputazione italiana per bocca dell’on. Conci si dichiara sciolta da ogni e qualsiasi impegno di fronte ai tedeschi e riprese la sua piena libertà di azione nella questione fiemmese. Con che anche la famosa proposta Pinalli, anche se fosse stata avanzata sul serio, perdeva ogni e qualsiasi valore». E qui ognuno, cui non difetti il senso comune dovrebbe subito dire: ma signori, pezo ’l tacon del buso. Pezo ’l tacon Ammettiamo per un momento che la proposta Pinalli sia stata fatta per finta, come mossa tattica, come dice l’Alto Adige. Ma questo equivale a dare ai vostri deputati dei gonzi e degli ignoranti. Un contadino che alla fiera vuol vendere la sua bestia a Cor. 500, non gli viene in testa di domandare Corone 300. E se i vostri deputati volevano arrivare assolutamente almeno fino alla Lavis-Grumes; bella mossa avrebbero fatto col proporre di accettare la Lavis-Cembra!! Ma voi fate torto al buonsenso ed all’intelligenza dei vostri deputati collo stampare che si trattava di una mossa tattica. Come andarono le cose No, si tratta di una proposta formale, impegnativa e decisiva. Ed ecco come andarono le cose. Nella nota seduta del febbraio 1912 l’on. Pinalli in seno alla conferenza plenaria dei deputati trentini propose di accettare – visto che tutte le altre soluzioni erano state respinte – la combinazione Egna-Predazzo, Lavis-Cembra. Messa ai voti la proposta, dei liberali aderirono Bertolini, Raile, Bellat, A. Stefenelli, cioè tutti, meno l’on. Viesi. L’on. d.r Conci fu incaricato di estendere la dichiarazione che il Ministero delle ferrovie avrebbe dovuto mandare alla Dieta in conformità alla proposta Pinalli, affinché gl’italiani potessero poi votare in Dieta i contributi provinciali per le due linee accennate. L’on. d.r Conci, estese la formula per tale dichiarazione, la consegnò al Luogotenente d’allora, Barone Spiegelfeld il quale si impegnò di trasmetterla al Ministero e di ottenere dallo stesso la risposta nel più breve tempo possibile. Nella trasmissione però il Luogotenente modificò la formula nel senso che la Comunità generale di Fiemme non sarebbe stata l’unica ed esclusiva concessionaria della linea Egna-Predazzo, come avevano deciso i deputati italiani; ma la concessione avrebbe potuto essere estesa anche ad altri. Il Ministero rispose con una nota che, in tale riguardo corrispondeva non ai postulati degl’italiani, ma alla variante del Luogotenente, il quale ne diede tosto comunicazione all’on. Gentili che, pur riservandosi di sentire il parere di tutti i colleghi italiani, si espresse nel senso che la nota non sarebbe stata trovata soddisfacente per prendere con cuore tranquillo una deliberazione in seno alla Dieta, non essendo assicurato il contegno che poi avrebbe tenuto il Ministero. Osservò ancora che la seconda parte della nota ministeriale, riguardante la linea Lavis-Cembra, aveva subito tali modificazioni da parte del Ministero ed era così enigmatica, da non dare nessun affidamento, e finì esprimendo il parere che meglio sarebbe non comunicare tale nota alla Dieta e continuare invece le trattative per ottenere possibilmente un migliore risultato. Convocati i deputati italiani e data loro la partecipazione della nota ministeriale, essi furono del medesimo parere dell’on. D.r Gentili il quale si affrettò a darne partecipazione alla Luogotenenza. Questi però consegnò ugualmente la nota ministeriale ai capiclubs tedeschi, i quali in tal modo facendosi forti della posizione sfavorevole degli italiani presa dal Ministero, si ostinarono sempre più nel negare le volute concessioni, per il che la Dieta fu chiusa e la questione restò arenata. Il D.r. Conci nell’ultima seduta dei capiclubs dichiarò che gli italiani con ciò erano sciolti da ogni impegno verso i tedeschi e viceversa i tedeschi di fronte agl’italiani. È evidente per lo stesso tenore della dichiarazione che ciò era una mossa tattica rispetto ai tedeschi per procurarsi una posizione più forte nelle ulteriori trattative, ma non significava e non poteva significare un mutato apprezzamento sul modo come potesse venire risolta la questione, né i deputati popolari ebbero alcuna ragione di credere che i colleghi liberali della Dieta avessero mutato in tale riguardo il loro parere, non avendo mai avuto alcuna comunicazione in proposito. Stando le cose in questi termini, l’on. d.r Conci quale deputato della Valle di Cembra, convocò un’adunanza dei Capi comune della Valle, nella quale espose lo stato delle cose, chiedendo il loro parere sulla combinazione Egna-Predazzo e Lavis-Cembra, e tale parere fu favorevole. Gli on. Degasperi e Trettel esposero pure le questioni in due adunanze a Predazzo e a Tesero, ottenendo l’approvazione delle stesse, e l’on. Degasperi tenne poi a Cavalese, ai 13 febbraio il noto comizio in cui l’avv. Rizzoli dichiarò il contegno dei popolari superiore ad ogni elogio. Subito dopo i popolari ripresero le trattative a Vienna per ottenere dapprima il compromesso a tappe e giungere almeno fino a Grumes; e non potendo ottenere questo tanto, insistettero infine sulla Egna-Predazzo e Lavis-Cembra, colle note clausole richieste. Delle trattative col Ministero fu spesso informato il podestà di Trento che si rivolse anche a qualcuno dei deputati popolari per avere udienza presso il Ministro delle ferrovie nella dibattuta questione; per cui fu colla più alta meraviglia che i deputati popolari ebbero poi a conoscere l’ordine del giorno votato ai 9 agosto 1912 da deputati liberali, ordine del giorno il cui tenore lasciava adito a credere che i deputati popolari avessero condotto le trattative col Ministero sopra una base ripudiata e non anzi proposta formalmente da uno dei loro e da essi stessi approvata né mai fino allora ritirata. CONCLUSIONE. LA PROPOSTA PINALLI PER LA EGNA-PREDAZZO, LAVIS-CEM- BRA ERA FORMALE ED IMPEGNATIVA DI FRONTE AI TEDESCHI ED AL GOVERNO ALLA DIETA I CONTRIBUTI PROVINCIALI PER LA EGNA-PREDAZZO E LA LAVIS- CEMBRA. MA I TEDESCHI PRETESERO D’IMPEDIRE ANCHE LA «FUTURA» CONTINUA- ZIONE DELLA LAVIS-CEMBRA; DI QUI L’OSTRUZIONE E LA CHIUSURA DELLA DIETA. OGGI INVECE ABBIAMO OTTENUTO CHE LA FUTURA CONTINUAZIONE DELLA LAVIS-CEMBRA NON SIA PREGIUDICATA. I POPOLARI QUINDI NEL 1913 SONO SULLA PRECISA BASE PROPOSTA DALL’ON. PINALLI ED ACCETTATA DAI LI- BERALI NEL 1912. 