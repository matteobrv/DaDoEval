Il movimento di cultura. – Società operaie e circoli. – Le società economiche. – Loro funzione morale e il clero. – Le cause della stasi. – Studio positivo. – Seminaristi e universitari. – Programma sociale trentino. – Convegni distrettuali. – La nostra meta. Amico mio, Nella prima lettera ti ho esposto francamente il mio pensiero sul passato della nostra azione, e la fuggevole rivista ebbe per noi una conclusione confortante. A ragione però mi potresti accusare di poca sincerità o di paura se non affrontassi anche la domanda: come stiamo oggi e come ci si presenta l’indomani? Siamo anzitutto d’accordo che questo esame di coscienza non si estende all’azione puramente politica della quale negli ultimissimi tempi abbiamo dovuto occuparci di avvantaggio. No, vediamo un po’ l’azione sociale, suddivisa questa in due movimenti che spesso si toccano e si completano a vicenda, ma di fatto sono distinti: il movimento di cultura e il movimento economico. Il primo venne creato colla fondazione delle società agricole-operaie o semplicemente operaie o associazioni affini, le quali ebbero il compito generale di educare socialmente il popolo e lo scopo locale di farsi centro di iniziative popolari. La federazione centrale doveva dirigere ed animare alla prima meta. Le società operaie sorsero prima con slancio meraviglioso e benché il nostro movimento si fosse fatto relativamente tardi arrivammo presto in prima fila coi cristiano-sociali degli altri paesi. Conferenze, diffusione di opuscoli, convegni, locali sociali, eretti con enormi sacrifici, furono i mezzi per educare socialmente il popolo. Anche le iniziative locali non mancarono: fondazione di società economiche, organizzazione dello smercio e dell’assicurazione, costruzione di case operaie. E sopra questo lavoro ricorderai, amico, quanto entusiasmo, quanto spirito combattivo! Le bandiere erano proprio vessilli di battaglia, i soci avevano del soldato, cantavano il nostro inno, inneggiavano il grande leone. Ed ora? Ora te lo dirò io. Per questioni di quattrini abbiamo dovuto lasciar cadere la federazione che doveva essere un centro necessario; poi s’è incominciato a dire che le società agricole-operaie erano troppo combattive, ch’era meglio fondare dei circoli di lettura. Bada bene, amico, io non sono avversario dei circoli, ma tutto sta a vedere che spirito v’ha da regnare. Circolo o società, quando lo spirito sia buono, fa lo stesso. Ma se si fonda il circolo perché più comodo, perché deve stare alla società operaia come la vita contemplativa a quella attiva, allora dì loro in faccia a codesti Nicodemi dell’azione sociale, che è meglio si rimettano nell’antico quietismo conservatore, quando regnava la prudenza e la pace col signor podestà, col signor farmacista e con tutti i piccoli don Rodrigo dei nostri paeselli. Anche nel circolo, amico mio, deve entrare lo spirito sociale, che vuol dire democratico, moderno e d’azione. Ma ritorniamo un po’ indietro. Le società di cultura, caduta la federazione, ebbero il loro centro nel comitato diocesano. Per disavventura ciò accadde quando il comitato, addossatosi delle gravi e indispensabili imprese economiche che erano la base di istituzioni morali – pensa soltanto alla stampa – dovette esaurirsi in quelle. Le nostre associazioni di cultura rimasero senza centro vivificatore e non vennero chiamate alla ribalta che per qualche scena di coreografia o di parata. Abbandonate a se stesse, vissero o languirono a seconda dello spirito e del buon volere e dell’assistente ecclesiastico secondo il grado di paura verso i socialisti – perché per qualcuno le società nostre rimasero solo società di reazione al socialismo e niente più. Eccoti disegnata brevemente la parabola, amico mio, la quale ha il suo parallelo nel movimento economico. Qui non si può parlare certo di decadenza in misura o in forza. Se lo facesse non si mostrerebbe trionfalmente la tabella statistica delle cooperative, delle casse rurali, dei bilanci della Banca e così via; io però avrei la sfacciataggine di chiedere mi favorissero anche la tabella del bilancio morale. Le organizzazioni economiche sono sorte e dovevano svilupparsi in coordinazione a tutto il movimento sociale e in coordinazione alla meta segnata all’azione quale quella di elevare moralmente il popolo, aiutandolo a risorgere materialmente e di dimostrare coi fatti la modernità e la progressività dei principi sociali del cattolicismo. Ma converrai anche tu che questa funzione superiore delle società economiche non succede automaticamente: conviene che gli uomini che le dirigono siano informati dello spirito che le deve muovere. Il giorno che le botteghe saranno botteghe e le banche banche sic et simpliciter, oh! allora, amico, ci domanderemo se proprio metteva conto sostenere la lotta per la confessionalità ed eccitare il clero a questa missione. È innegabile che anche il movimento economico nostro risente della decadenza di quello di cultura. Una delle cause ritengo sia il ritiro parziale del clero dalla partecipazione diretta alle società economiche. Il fatto risale formalmente a una interpretazione voluta dare a certe parole autorevoli, le quali, di fronte a certe esagerazioni punto comuni, non miravano né più né meno che ad eccitare il clero ad occuparsi delle società economiche solo in quanto lo comporti la loro funzione morale. Il che, di regola, è anche possibile. Ma il cadere nell’esagerazione contraria è errore ancora più fatale. Amico mio, il giorno in cui il clero non s’occupasse in nessun modo né in misura alcuna del movimento economico, il nostro edificio sociale crolla. Ed allora tu mi chiedi insistentemente: Hai tu esaminato le cause di codesta stasi morale che tu deplori? Sì, e profondamente. Ma non aspettare che te le spiattelli tutte in una lettera aperta. In un paese così piccolo, quale è il nostro, una simile esposizione corre il rischio d’essere piena di reticenze ovvero d’asserzioni che potrebbero essere interpretate come punture a sinistra o a destra, e questo non lo voglio, prima perché, oggettivamente, le persone si potrebbero rimproverare di poco assai, per non dire affatto, poi perché scrivo non per acribia, ma per giovare. Ad una delle cause però ho già accennato nell’altra mia, ed è secondo me la principale. «Le acque vengono dalle vette dei monti. Le iniziative, le energie, le idee che maturano i fatti vengono dallo studio sui libri, sugli uomini e sulle cose». Le nostre fonti sono essicate, ecco tutto. I cattolici germanici hanno il Volksverein, che è una fucina di idee, un centro di iniziative, quello che fornisce il lievito il quale fermenta le opere buone. Senza il «Volksverein» non vivrebbero le società operaie e le unioni professionali, perché mancherebbero di propagandisti, non frutterebbe la legislazione sociale perché mancherebbe il concorso del popolo, non sarebbe possibile nemmeno la politica economica del centro, perché, mancando l’idea sociale comune, gli interessi delle classi talvolta apparentemente contradditori, non troverebbero nel popolo il terreno per un compromesso. Pensaci un poco, amico, e poi vedrai che, mutate le dimensioni, l’analogia con le cose nostre è perfetta, solo che ci manca... il «Volksverein»! Crearlo, costituirlo? No, per mille ragioni evidenti ma sostituirlo in via di fatto, ecco la nostra via. Primo noi giovani dobbiamo studiare e ristudiare i problemi sociali e non solo i principi, ma anche i fatti di altre regioni e società. Questo studio non deve però essere semplicemente generico: dobbiamo studiare in relazione alla situazione nostra. Studiamo meno il marxismo e più il socialismo trentino nelle sue idee e nella sua diffusione, meno il liberalismo teoretico e più il liberalismo nostro nel suo stato morale ed economico, più le condizioni agrarie ed industriali del Trentino che della società in genere, più le leggi sociali austriache che quelle germaniche. Da questo studio dei principi e della vita reale scaturisce quello spirito che ci dà gli entusiasmi e i propositi logici. Con questo studio noi formiamo il programma sociale trentino e i propagandisti per il popolo nostro. Difficilmente avverrà poi che cadano entusiasmi fatui, che si inneggi ad una democrazia cristiana che non si conosce o che esiste lontana da noi, o che un assistente ecclesiastico delle società operaie abbia a risponderti: «Ma io non so che diavolo d’argomenti trattare!», perché ha già tenuto un discorso sul socialismo teoretico e un altro sull’enciclica «Rerum Novarum». Ma dove s’ha da fare questo studio? – mi chiedi. La risposta è facile; poichè è compito precipuo dei giovani, laddove i giovani si preparano all’avvenire. Faccio voti che il nuovo palazzo del seminario, che mi si descrive tanto bello, accolga in sé una «palestra sociale» che ci fornisca bravi propagandisti, animosi direttori o fondatori di società di cultura, attenti vigili delle istituzioni economiche, preti come ci vogliono per il nostro povero paese, come ne abbiamo e ne abbiamo avuto. E anche voi, amici universitari, non dimenticate il più bel compito d’uno giovane cattolico. Siate democratici nelle azioni e nelle idee, studiate e preparatevi. D’altri studenti dovete distinguervi, non solo per le convinzioni personali, ma anche per il sentimento d’una forte missione. Dio vi guardi dall’ideologia vacua, dalle frasi fatte che il popolo nostro non capisce più, da un’accademia nelle parole e nelle ossa che – ne abbia gloria Iddio – non è più nell’evoluzione d’oggi. Alla ristorazione degli studi aggiungiamo la ricostruzione dell’organizzazione. Consigliabili sono i convegni distrettuali, i quali dovrebbero constare di due parti: un’adunanza privata in cui siano rappresentati tutti i paesi e tutte le società e dove si discuta sul da farsi e un comizio pubblico, dove si rifaccia l’entusiasmo alla gente. Il Comitato diocesano, liberato dai più grandi impicci suonerà ancora «Comitato per l’azione cattolica», dirigendola, ispirandola. E poi terremo anche noi la nostra Settimana sociale e un congresso generale. Più che decadenza e stasi, più che sonno è dormiveglia la nostra. A proposito, amico, ti potrei riferire dei fatti recenti consolanti, ma il tempo stringe e poi il bene si vede da sé. Io concludo anche questa lettera come la prima: c’è ragione di sperare. Io sono anzi certo che ci rincammineremo col proposito di non sostare più fino alla meta. Oh! La nostra meta com’è luminosa, quant’è degna di sacrifizi e di sforzi uniti! I cattolici trentini hanno colpito nel segno: il Trentino economicamente forte, se il risorgimento economico avviene con intenti morali, vuol dire che il Trentino è forte d’idealismo religioso e nazionale. E sia! A.D. 