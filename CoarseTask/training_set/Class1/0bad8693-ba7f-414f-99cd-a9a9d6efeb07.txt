Il Popolo di ieri stampa che i clericali italiani sono favorevoli al dazio sul grano, quindi, come dappertutto, affamatori. Per il contrario, bisognerà ammettere che i socialisti sono ovunque e sempre dei semplicisti pagliacceschi, che nelle illazioni di una logica strabiliante cercano la conferma non di un dato indirizzo favorevole agli interessi popolari, ma una nuova prova della minore irragionevolezza del loro feroce anticlericalismo. A buoni conti, i deputati che vengono detti cattolici, o parecchi di loro, hanno presentato la seguente proposta, che è proprio il contrario di quanto bugiardamente asserisce il foglio socialista. «La Camera, convinta che la soppressione temporanea del dazio d’entrata sul grano non apporterebbe sensibile diminuzione all’elevato prezzo del pane: e convinta d’altra parte, che le attuali condizioni dell’agricoltura e le necessità eccezionali del bilancio dello Stato, non consentono l’abolizione immediata del dazio stesso: invita il Governo a coordinare l’interesse dei consumatori, dell’agricoltura e delle finanze, riducendo progressivamente il dazio ed integrando il bilancio dello Stato con una riforma democratica dei tributi. – f.ti Nava , Cameroni , Coris , Tovini , Longinotti, Pecoraro , Roberti ». Ma lasciamo la posizione particolare dei deputati cattolici, i quali non v’ha dubbio, sapranno spiegare e giustificare il loro punto di vista che è evidentemente quello della conciliazione degli interessi popolari, e vediamo pure, oggettivamente considerando e discutendo, se anche gli avversari dell’abolizione abbiano delle ragioni, su cui si possa passare senz’altro all’ordine del giorno con quel semplicismo da comizio, tanto comodo ai facili sragionamenti dei demagoghi. I fautori del dazio pongono la questione così: Coloro che vogliono l’abolizione del dazio di L. 7,50 per ogni quintale di grano importato, non riusciranno ad abbassare il prezzo delle farine e del pane. I fatti hanno dimostrato che l’abolizione di tasse a larga base mentre ha danneggiato gravemente il bilancio, non ha prodotto un beneficio sensibile ai contribuenti. Basti ricordare l’abolizione della tassa del macinato e del dazio sulle farine: la riduzione del dazio sul grano avrebbe un effetto simile. A stento si avrebbe la diminuzione di un centesimo o due al chilogrammo sul prezzo del pane, e questa diminuzione non arrecherebbe alcun miglioramento sensibile al bilancio familiare anche dei meno abbienti. La causa dell’aumento del prezzo del pane non è locale, ma generale. Il raccolto del grano fu cattivo quasi ovunque nel 1907, e nel 1908 non fu migliore. Di qui un rialzo dei prezzi, che molto probabilmente continuerà ancora per qualche tempo; sino a che, cioè qualche buon raccolto non venga a ristabilire l’equilibrio nel mercato granario. Non conviene però, a questo proposito, farsi molte illusioni. È ben difficile che il prezzo del grano in avvenire possa scendere di molto, e ciò per molte cause d’indole agricola ed economica che non è necessario enumerare ed indagare. Già gli Stati Uniti, per l’accresciuta popolazione, cominciano ad esportare una quantità molto minore di grano che nel passato. Altrettanto avverrà nella Russia sia per l’aumento della popolazione, sia per le migliorate condizioni economiche della popolazione stessa, che non si accontenterà più di mangiare pane di segala, ma vorrà nutrirsi anch’essa del bianco pane di frumento. E ancora: la riduzione temporanea è stata dimostrata dai fatti non solo inutile ma dannosa. Nel 1898, con decreto del 23 gennaio, fu ridotto il dazio sul grano da L. 7.50 a 5 lire e quello delle farine da L. 12.30 a 8 lire. Quale fu l’effetto? Zero doppio! tanto che con altro decreto dell’11 maggio si credette di salvare la patria, sospendendo addirittura il dazio sul grano e sulle farine. Quale fu l’effetto? Molto semplice. Dopo la sospensione, ossia dopo aver soppresso le 7.50 di dazio sul grano e le 12 sulle farine, il prezzo del grano scese di una lira e soltanto alla fine di giugno, sotto le previsioni del nuovo raccolto e quando doveva cessare la sospensione, il prezzo scese da L. 30 a 27.50! La morale fu questa: che si perdettero parecchi milioni, a profitto della speculazione, dei mugnai e dei fornai e senza un minimo benefizio per la popolazione. Altri fautori del dazio intendono propugnare anzitutto gli interessi agrari. Gli operai delle industrie non devono dimenticare che i loro fratelli, operai della terra, sentono come essi il bisogno di migliorare le proprie condizioni economiche. Gli operai si fanno aumentare i salari; i contadini aumentano i propri salari facendo pagare di più i generi che essi producono. Così tutti si aggirano in un circolo vizioso di miglioramenti fittizi. L’unico vero miglioramento economico che torna utile a tutti, ai lavoratori delle officine e ai lavoratori della terra è quello che è dato da una più intensa produzione agricola. Tutti gli altri rimedi che si vanno affannosamente cercando per curare il malessere economico che tormenta le masse, non sono che gingilli di economisti parolai e di arruffapopoli disonesti. Mettiamo di fronte un contadino e un operaio impiegato in cotonificio. Quest’ultimo dirà al contadino: «Il pane costa troppo: bisogna abolire il dazio sul grano». Il contadino potrà facilmente rispondere: «Si abolisca pure il dazio sul grano: ma siccome io pago troppo cari gli abiti di cotone che porto, voglio che sia abolito anche il dazio sui tessuti di cotone esteri, perché io possa vestirmi a più buon mercato». Protesterà l’operaio che ciò non si può fare, perché l’industria cotoneria sarebbe rovinata, e i padroni dovrebbero o chiudere le fabbriche o diminuire i salari. E il contadino a sua volta gli ricorderà che anch’egli ha bisogno, almeno per ora, di essere protetto, se non vuol lavorare in perdita o con un profitto meschinissimo. È evidente, adunque, che vi è qui un antagonismo molto grave tra l’agricoltura e l’industria, fra la campagna e la città. A ciò si aggiungano ancora altre considerazioni d’indole regionale che in Italia non hanno poco valore. Se si abolirà il dazio sul grano l’antagonismo fra il Nord e il Sud si acuirà sempre più. Se infatti l’Italia settentrionale, che ha una produzione media di frumento per ettaro abbastanza elevata, potrà facilmente sopportare, grazie al basso costo di produzione dovuto all’alto rendimento, la concorrenza estera, altrettanto non potrà fare l’Italia meridionale. Ecco qualche cifra: la media produzione di frumento per ettaro nel quinquennio 1901-1905 fu di 16 ettolitri nella Lombardia, di circa 15 nel Piemonte, di 15.6 nell’Emilia, di 13.6 nel Veneto; mentre nella Sicilia fu di 10,2; nella meridionale adriatica di 9.8, nella meridionale tirrenica di 9.9 e nella Sardegna di 8.9. Queste cifre dimostrano che la produzione di un ettolitro di frumento, anche tenendo conto di tutti i fattori, costa di più nell’Italia meridionale e nelle Isole che nell’Italia settentrionale, e che quindi il frumento dell’Italia meridionale non potrà in alcun modo sostenere la concorrenza del grano estero, quando non sia protetto da un conveniente dazio. Queste in riassunto le principali obiezioni che si muovono ai fautori dell’abolizione. I quali d’altro canto oppongono altri ragionamenti, irti anche quelli di cifre e sorretti da statistiche e da calcoli. Non è affar nostro l’intrupparci con l’una o con l’altra schiera dei contendenti, quando il dibattito non ci interessa per il momento e direttamente, quantunque la futura piega della politica doganale italiana non possa fare a meno di toccare anche gli interessi della nostra regione. I lettori potranno del resto dedurre anche dalla relazione della discussione parlamentare quanto torto abbiano gli estremisti di ingaggiare una battaglia politica su di una complessa questione finanziaria. Quattro sono le proposte formulate per la discussione: abolizione totale e permanente del dazio; diminuzione permanente; totale abolizione provvisoria; diminuzione provvisoria. L’abolizione totale e permanente è sostenuta da deputati di estrema sinistra socialisti; la diminuzione permanente da deputati cattolici; la diminuzione provvisoria dagli agrari di varie parti della Camera, l’abolizione provvisoria da deputati repubblicani. La tesi del Governo è contraria all’abolizione ed alla riduzione. L’abolizione ridurrebbe il bilancio di 75 milioni annui. Mi votate nuove imposte? chiede di rimbalzo l’onorevole Giolitti! 