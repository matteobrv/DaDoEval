Tratto tratto si sente che non può più durare a lungo. In codesta casa benedetta il muratore, il falegname e il carpentiere si attaccano come le mignatte. Oggi una crepa che si allarga, domani un buco che si riapre. Rattoppato questo, le bufere riscoprono il tetto e, rimesse le tegole, è l’impalcatura che scricchiola. È una disperazione! Ma il peggio viene di sotto. Gli inquilini sono sempre in guerra l’uno con l’altro. Uno si lagna del predominio e dell’arbitrio di chi sta di sopra, l’altro delle angherie del casiliano, il quale deve condividere con lui la sala o la cantina. La sproporzione è troppo evidente. I più devono starsene in vere topaie, eppure bisogna che paghino come certi favoriti, i quali signoreggiano nei vasti quartieri di lusso. No, non può andare così. Talvolta i rassegnati o gli indolenti prevalgono sui riformatori fiduciosi, e si ha per il momento un po’ di quiete. Ma basta un piccolo incidente per rinfocolare la discordia. Gli inquilini si prendono a cazzotti sulle scale, nei corridoi... se pure non è addirittura un colpo di pistola che rintrona per tutta la casa, risvegliando tutti i rancori vecchi, risuscitando tutte le opposizioni eterne. Allora l’idea che così non può andare appare sì luminosa che mette in fuga ogni dubbio; più che comprendere, si sente che è impossibile continuare. Bisogna cambiare, ci vuole una riforma, ma come? Si è provato a rabberciare, a riaggiustare; non è giovato nulla. Si conclude che il difetto è radicale, che bisogna incominciare dalle fondamenta. La cosa si fa grossa, il pericolo che la restauratio ab imis non riesca fatale alla consistenza dell’edificio si presenta minaccioso... e si conclude col tener fermo all’antico per paura del nuovo. L’Austria è una casa fatta a questo modo, e tale è la sua storia. Quanti tentativi di riforma, se limitiamo il pensiero anche alla sola era costituzionale! Quanti ricorsi in sessant’anni, quante rabberciature, quanti lagni e quante rassegnazioni, fino che una zuffa feroce d’odio nazionale o un delitto politico riconfermano l’urgenza di una riforma ab imis fundamentis. Così oggi, dopo il colpo di pistola di Leopoli viene a proposito un libro 1), il quale rappresenta una nuova raccolta di progetti di riforma interna ed esterna della casa. È uno scrittore il quale rivolge alcune domande riguardo la struttura di una nuova Austria, ove fossero eliminate le lotte nazionali. Si può e si deve ritornare all’idea del vecchio parlamento di Kremsier , alla rottura cioè delle compagini storiche e alla formazione di provincie nazionali? Si deve attenersi in tale rinnovazione al principio territoriale, o, seguendo l’esempio della Moravia, al catasto nazionale? Le 80 risposte sono caratteristiche. Anzitutto non se ne trovano 5 che almeno nelle questioni essenziali siano congruenti. Ogni architetto ha il suo progetto. Gli stessi membri d’un medesimo partito sono in contraddizione patente: ed è un brutto segno, poichè ciò vuol dire che il problema non ha trovato ancora una soluzione di evidente praticità. Anche i socialisti sono in perfetta contraddizione, documentando un’altra volta che il programma autonomistico di Brünn non è che un programma di parata. Infatti, mentre il d.r Renner si dichiara entusiasta del suo principio autonomistico, svolto nelle sue opere, i socialisti Heyn e Nemec tengono fermo alla provincia storica, al regno di Boemia. Il Dzieduszyeky è per il mantenimento delle provincie storiche, concede tuttavia un’autonomia in questioni scolastiche ed in genere di cultura; il croato Perie vuole il regno di Croazia, e la federazione dei paesi della Corona. Fra i tedeschi non regna minore disarmonia. Il d.r Steinwonder è per il principio storico; i suoi colleghi di club Hoffman, Wellenhof e Winter sono d’opinione perfettamente contraria. Interessanti per noi riescono le risposte a due deputati, che scrivono con riguardo alle condizioni nazionali della provincia del Tirolo. Il deputato cristiano-sociale, generale de Guggenberg, dice: «mentre ritengo necessario che non si distrugga l’attuale compagine provinciale, sono però del parere che dentro questi territori amministrativi si conceda alle varie nazionalità in riguardo nazionale culturale e ove sia necessario anche in sguardo economico, una posizione speciale anche a che venga concesso il costo nazionale. Solo in riguardo politico, militare, deve mantenersi l’unità. Una delle sistemizzazioni dei reciproci rapporti offrirebbe ad ogni parte spazio sufficiente per il suo libero sviluppo ed un’autonoma attività, senza rompere il nesso assolutamente necessario». Il d.r Enrico Conci ha dato la seguente risposta: «Le condizioni nazionali presenti richiedono urgentemente una riforma; oggidì è impossibile che una maggioranza nazionale eserciti un illimitato dominio sulla nazionale minoranza, ed è semplicemente una necessità storica, che venga concessa alle minoranze nazionali l’autonomia e con ciò la possibilità di svilupparsi indipendentemente. L’intesa nazionale sulla base di un criterio generale e valevole per tutti incontra ostacoli di natura oggettiva e subbiettiva. La molteplice varietà delle condizioni di fatto nei seguenti paesi della Corona, la circostanza che in alcuni di essi le nazionalità sono divise nettamente l’una dall’altra secondo il territorio, mentre in altre sono mescolate tra loro, fanno apparire come piuttosto difficile una soluzione unitaria del problema nazionale; d’altro canto, le maggioranze che finora hanno stretto le redini del potere, non sono punto disposte a cederle e per tenerle si attaccano ai noti diritti storici dei vari paesi, come se non fosse evidente, che le antiche costituzioni non vanno considerate quale monumento storico intangibile che convenga assolutamente conservare, ma che vanno invece adattate ai nuovi bisogni ed alle nuove concezioni. L’impossibilità che le attuali condizioni perdurino è anche reso evidente da una serie di manifestazioni critiche che si possono constatare negli attuali corpi legislativi, percui parecchi di essi sono arenati, e le quali invero sintomizzano malattie, che reclamano un rimedio. L’intesa nazionale renderà possibile che il consiglio dell’impero svolga un’attività più regolare che per lo passato, e verrà facilitato un accordo nelle questioni che riguardano tutto lo stato. Mediante le rappresentanze nazionali si evitano gli attriti nazionali e gli interessi di cultura possono venir promossi con maggior energia. La questione «se divisione territoriale o puramente nazionale» non sarebbe da risolversi unitariamente, ma a seconda delle particolari condizioni dei singoli paesi; ove le nazionalità fossero fortemente mescolate si dovrebbe introdurre il catasto nazionale, negli altri casi la divisione territoriale. Alle diete nazionali converrebbe concordare in questioni nazionali di cultura perfetta autonomia: ciò riuscirebbe di benedizione alle singole stirpi come allo stato intero». Così varia, molteplice, complicata si presenta l’architettura dell’Austria nuova. Siamo nel regno dell’utopia? Sarà proprio vero che continueranno i ricorsi e la vicenda fatale di acquiescenze e di ribellioni, di rassegnazioni e tentativi di riforma, senza fine? Non è da ritenersi. Il suffragio universale ha già di molto facilitata la via. Il pensiero nazionale ha trovato nella democrazia l’alleata dell’avvenire. Questi alleati se uniti al concetto cristiano dell’equiparazione e della giustizia, formeranno una triplice che finirà per vincere. Certo che i secoli sono per le nazioni i giorni degli individui. Intanto a noi basterebbe che si tentasse di raggiustare il nuovo quartierino. E se la parete maestra del d.r Conci trovasse troppe opposizioni, via ci accontenteremo anche della leggera divisione parietale che pare ci voglia concedere un generale tirolese! 1) Das neue Oesterreich. Eine politische Rundfrage, von Karl M. Danzer, Wiener, Verlag Konegen. 