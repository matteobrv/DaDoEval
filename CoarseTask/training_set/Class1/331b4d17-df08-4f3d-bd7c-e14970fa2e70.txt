Domani nel consiglio municipale è all’ordine del giorno l’approvazione del preventivo comunale della città di Trento per il 1910. Non sarà quindi inopportuno di riassumere le proposte della Giunta che formeranno la base della discussione. La Giunta propone di approvare il bilancio preventivo con un’uscita totale di Cor. 2.524,230, di cui 1.372,971 per l’amministrazione ordinaria pubblica, 115,259 per le contabilità speciali (riserva per le obbligazioni, Campo Santo, Cucina e bagni popolari, ufficio comunale del lavoro) e 1.036,000 per i servizi municipalizzati (Elettricità, gas, acquedotto). Nelle entrate la posta che attira subito la nostra attenzione è quella delle sovrimposte e tasse. Nel 1909 esse ebbero un gettito di cor. 731,270, nel 1910 invece secondo la proposta della Giunta, dovrebbero dare cor. 904,220 con un aumento di corone 172,950. Ognuno comprende che tale aumento non è prevedibile col solito crescendo del gettito delle imposte. Infatti la Giunta medita di elevare le imposte già esistenti e di introdurne una nuova. Si propone l’aumento dell’addizionale sull’imposta fondiaria dal 250 al 300 per cento, portandone il gettito da cor. 30,800 a Cor. 36,000, l’aumento dell’addizionale sull’imposte industria dal 250 al 300 per cento, portandone il gettito da 63,000 a 76,000, l’aumento della sovrimposta sulle imprese soggette a pubblica resa di conto dal 250 al 300 per cento ottenendo invece che 100,000 (1909) 125,000, l’aumento dell’imposta sui redditi più elevati dal 200 al 250 per cento con un gettito maggiore di corone 2,600. Rimarrebbe invece al 90% l’addizionale sull’imposta casatico la quale però secondo le previsioni della giunta dovrebbe dare in quest’anno 22,000 cor. in più dell’anno scorso, cioè 157,000 cor. Con ciò le case non rimangono esenti dai nuovi aggravi, poiché invece che aumentare il casatico, la Giunta propone d’introdurre una nuova tassa comunale indipendente, cioè la tassa sul valore locativo. Questa tassa viene imposta non al proprietario della casa, ma al pigionale stesso, e chi possiede casa propria deve pagare in proporzione di quello che dovrebbe pagare se avesse la propria abitazione a pigione. Secondo la proposta della giunta il pigionale dovrebbe pagare in forza della nuova tassa il 3% sul prezzo di pigione se questa non sorpassa le 300 corone annue ed il 5% della pigione, se essa supera 300 corone. Esenti totalmente sarebbero i quartieri minimi pei quali non si paghi più di 200 corone e che vengono abitati da operai obbligati alla cassa ammalati o negozi e botteghe per le quali non si paghi più di 200 cor. annue d’affitto. Con questa nuova tassa la Giunta spera di poter incassare almeno 70,000 cor. annue. Le altre sovrimposte e tasse restano invariate con un gettito però aumentato del presumibile crescendo annuo. Il dazio consumo vino darà 25,400 corone, la tassa sul pane 215,000 corone (5000 in più), sulle paste dolci 9,750 cor., sulle carni 72,000 cor., sulla birra 50,000 cor., sulle bevande spiritose 3,500 ecc.ecc.ecc. Perché è necessario o conveniente ricorrere alle nuove e gravi imposizioni? La Giunta, richiamandosi al conchiuso già preso nel settembre dal Consiglio comunale, fa presente che è indispensabile sanare la situazione creata dalla nuova centrale elettrica, coprendone il deficit che è preventivato per il 1910 in cor. 58,000 e creandovi delle riserve ed inoltre di tener conto di nuove imprese, votate o ideate dall’attuale amministrazione. Su questo punto la commissione del bilancio non fu unanime, cosicché al Consiglio verranno presentate domani due proposte diverse, l’una dalla maggioranza della commissione, la quale ritiene, con qualche eccezione, necessari i nuovi aggravi, l’altra della minoranza D.r Cappelletti ed on. Paolazzi che è del parere contrario. 