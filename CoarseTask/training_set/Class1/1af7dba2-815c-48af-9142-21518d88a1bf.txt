«L’Alto Adige» ripete infinite volte di non combattere la religione ma il clericalismo. Ciò non gli impedì di applaudire a suo tempo la persecuzione e l’espulsione dei religiosi in Francia, la laicizzazione completa dello stato e della scuola ai tempi di Combes e Briand, le improntitudini e le prepotenze cesariste del Canalejas; e non gli tolse nemmeno di farsi eco della sozza campagna dei protestanti e degli ebrei contro l’Encliclica di Pio X su S. Carlo Borromeo, enciclica che ebbe dall’Alto Adige il reverente titolo di «sciagurata» . Ora siamo dinanzi ad un altro fatto, compiutosi negli ultimi giorni. Un prete, ribellatosi alla chiesa, cui tutto doveva e che lo trattò con paterna indulgenza e longanimità; un prete che, ripudiata la dottrina cattolica, si gettò a capofitto nel modernismo, sintesi di tutte le eresie; un prete eletto a deputato coi voti dei socialisti e che, colla parola e cogli scritti, stuzzica lo Stato a dar la caccia agli ordini religiosi e alla Chiesa; un prete che non esita a prestarsi per cicli di conferenze in cui figura il nome del bestemmiatore pornografo Podrecca; un prete, scomunicato nominalmente dal Pontefice e dichiarato vitando, viene invitato a tener una conferenza a Rovereto e una a Trento e la stampa liberale – Alto Adige ed Eco del Baldo – lo precede suonando la tromba. Qui non è neppur di lontano, questione politica. È semplice e mera questione religiosa. Murri cadde nella scomunica, perché eretico e ribelle, e chi gli inflisse la scomunica e lo dichiarò vitando è un Pontefice di animo mitissimo, che, a detta degli stessi avversari, è tutto e solo intento alla restaurazione religiosa. Murri l’ha rotta colla Chiesa cattolica, l’ha rotta col cristianesimo, predica il modernismo, ultimo e novissimo rampollo del protestantesimo degenerato in pieno agnosticismo, soggettivismo e sentimentalismo. Ha o non ha ricevuto la Chiesa da Cristo suo fondatore l’autorità di scindere dalla sua compagine gli eretici e di vietare ai suoi figli di ascoltarli e tenere relazione con essi? Nessun cristiano può mettere in dubbio tale autorità spirituale ricevuta da Cristo. E allora che razza di cristiani sono coloro che invitano a parlare pubblicamente uno scomunicato vitando, che ne annunziano la conferenza sui giornali, che eccitano il pubblico ad accorrervi, che battono il tamburo al conferenziere prima e dopo la comparsa? Si cerchi pure di distinguere fra clericalismo e religione; qui, ad ogni modo, il clericalismo non si può far entrare e la questione religiosa domina manifesta, esclusiva, incontrastata. Basta sentire quel che dice il Murri stesso. La Chiesa, secondo lui, si oppose e si oppone alla rinnovazione delle coscienze, al ritorno del puro cristianesimo. La Chiesa colpisce e condanna chi osa proclamare la necessità della restaurazione religiosa. La Chiesa è un istituto degenerato in una gerarchia oligarchica che abbatte e rovina il cristianesimo e la religione. Si tratta qui di questioni politiche o religiose? E sono o non sono, le affermazioni del Murri, altrettante sentenze ereticali, che ricordano troppo bene le calunnie gianseniste dell’oscuramenteo della Chiesa, che, pel contrario, fu costituita da Cristo depositaria infallibile della fede e della morale, luce e salvezza dei popoli? Il Murri, dichiarando fallite le sue speranze nella Chiesa, si attacca come ad ancora di salvezza ai «lavoratori socialisti», nel cui movimento gli pare «che stia l’avvenire» e spera che «sentano la responsabilità che loro incombe di non trascurare l’importanza dei problemi dello spirito» . Sicuro! La Chiesa, a detta del prete scomunicato, ha perduta la verità e l’indefettibilità conferitale dal suo divino Fondatore; ma in luogo suo, per buona fortuna, si è inalberato il vessillo rosso e si canta: «Su fratelli, su compagni – Su venite in fitta schiera; – Sulla libera bandiera – Splende il sol dell’avvenir». Comunione di beni, solubilità e magari promiscuità di matrimoni, incertezza di figli, stato e scuola laica; ah, che bella base, che lusinghiera speranza per la cura dei problemi dello spirito, per il rinnovamento delle coscienze, per la ristorazione religiosa, per il ritorno del puro cristianesimo! È veramente a compiangere che un prete abbia finito coll’intrupparsi in tale compagnia; ma la cecità e l’avvilimento sono la vendetta della superbia e della ribellione. Intanto però torna la domanda: È o non è questa una pura e lampante questione religiosa? È o non è un eretico e un ribelle chi predica tali enormità? È o non è a ragione escluso dalla chiesa? È o non è egli da scansare e da fuggire? I sacerdoti preposti alla cura d’anime, con linguaggio semplice, chiaro, misurato, mettono sull’avviso i fedeli del dovere di evitare chi dal Pontefice è dichiarato vitando e di non ascoltare l’apostolo dell’errore. Molti cattolici, compreso grande numero di signore, protestano contro l’ignobile disegno di far parlare in paese cattolico quel povero disgraziato. E la stampa liberale – non già la «religione», ma il «clericalismo» – che fa? Chiama esilarante la scomunica del papa (Eco del Baldo, n. 27 del 9 marzo 1911); chiama «semigrottesco e inquisitorio» lo zelo di chi mette in guardia contro il misero prete scomunicato (Alto Adige 10-11 marzo 1911); lo designa come «una provocazione»; si congratula del numeroso intervento alla conferenza; gongola del «gran fiasco» (Alto Adige 10-11 marzo 1911) dei «clericali». E dubitate ancora che la stampa liberale del nostro paese sia cristiana? Non prestate ancora fede alle sue dichiarazioni – specialmente in tempo elettorale – ch’essa non combatte la «religione» e il «cristianesimo», ma il «clericalismo»? Voi credete che essere cattolici o modernisti sia una questione religiosa. Poveri ingenui! È una questione clericale. Voi credete che la scomunica sia una terribile punizione; che il Pontefice abbia da Cristo l’autorità di dichiarare scomunicato vitando un prete eretico ribelle; voi credete che ogni fedele cristiano sia obbligato in coscienza a osservare il divieto del Pontefice e tenersi lontano da un tal prete; voi credete che i curatori d’anime siano obbligati ad avvertire del loro dovere e del loro pericolo i fedeli, voi credete che agisca pessimamente chi chiama un siffatto conferenziere, chi in qualsiasi modo lo favorisce, lo appoggia, gli raccoglie attorno la gente; voi credete che sia cosa di coscienza e di religione. No, no; è «clericalismo». Così almeno si dovrebbe credere, stando alle affermazioni della stampa liberale che aggiunge all’impudenza lo scherno, accusando i curatori d’anime che, adempiendo il loro dovere, fecero la reclame al Murri. In tal modo si vorrebbero ridurre i pastori di Cristo ad essere «cani muti». No! no! Essi hanno l’obbligo di parlare; e chi non ne ascolta la voce o ne prende occasione per fare il contrario, è già un cattivo cristiano che occhieggia e tresca coi nemici della religione e non ha che da dare a se stesso la colpa delle sue azioni. In mezzo a tanta perfidia e ipocrisia, vi è peraltro un bene. Quando i socialisti e loro pedissequi invitano un Murri a parlare di religione; quando la stampa liberale si presta al triste giuoco; quando un pubblico numeroso – ed anche donne – accorre a udire la parola dell’ex prete colpito dalla più grave delle condanne, la maschera è gettata e, per quanto altri cerchi di accomodarsela ancora sul viso, è fatica sprecata. La stampa liberale e socialista si è mostrata per quello che è: anticristiana! Essa ha scoperto le sue armi e ha dimostrato a che tende: ad addormentare le coscienze e minarle nelle convinzioni cristiane. Questo è il termine del mutuo soccorso e dell’ibrido connubio liberosocialista. Sta bene notarlo. Tutti coloro cui cale dei progressi veri e del vero amore di patria, sanno che è giunto il momento di stringersi più compatti che mai a difesa contro «la coalizione anticlericale». 