La direzione del Tiroler Volksbund credette necessario di spedire al Ministero dell’interno la seguente proposta: «Eccelso i.r. Ministero dell’Interno! In un telegramma del deputato Avancini all’i.r. Ministero dell’interno in Vienna si dice che la Luogotenenza d’Innsbruck permise una gita dimostrativa e agitatoria del Tiroler Volksbund organizzata dal pantedesco Meyer nel nostro territorio. Contro questa insinuazione noi protestiamo energicamente in tutta forma, perché il Tiroler Volksbund non partecipò in nessun modo, sia direttamente sia indirettamente, a indire, preparare e fare la gita che chiuse il quinto congresso dei ginnasti tedeschi. Noi protestiamo anche contro l’idea che vi sia una qualche parte del Tirolo, che i deputati, partecipi alla spedizione del telegramma, possano designare come territorio loro proprio. Innsbruck, 2 aprile 1907. Per il Tiroler Volksbund Il Presidente Prof. D.r Wackernell Il cassiere Il segretario Eccardo de Schumacher Giuseppe de Rossi». Non occorrono molte parole, per rilevare il veleno della chiusa, che in sostanza nega l’esistenza di un territorio nettamente italiano. Ma già si conoscono le teorie dei Volksbundisti e le loro mire. L’importante però si è che dal documento riportato risulta chiaro, come al Volksbund comincia a scottare il terreno sotto i piedi. Esso prende occasione dal fatto che la gita non fu indetta formalmente da lui, per rigettare da sé l’odiosità di quell’atto provocatorio e inconsulto. Vana fatica! Lo sappiamo che il Tiroler Volksbund ci tiene a non compromettersi in modis et formis e che, come fece di recente l’on. Erler al Parlamento, quando viene accusato di invasioni e mire germaniste, si appella al suo statuto, che ne stabilisce come scopo la difesa dell’unità della provincia e delle cosiddette basi tedesche. Ma la lettera viene spiegata e commentata dai fatti. E i fatti ci dicono, come rilevò ottimamente a più riprese ed anche lo scorso venerdì il Vaterland di Vienna, giornale cattolico conservatore, i fatti ci dicono che il Volksbund tende a germanizzare il Trentino. Il Volksbund vuole rendere tedeschi quei pochi paeselli, dove non si parla tedesco, ma uno slambrot, un linguaggio maccheronico misto di tedesco e italiano. Il Volksbund, vuole rendere tedesco qualche altro paese dove l’italiano è la lingua usata da tutti in famiglia, in chiesa e nella scuola. Il Volksbund, col pretesto di aiutare gli operai emigranti, tenta di fondare in paesi italiani – come San Sebastiano, Caldonazzo ecc. – scuole tedesche, di cui ognuno capisce lo scopo. Il Volksbund, nella sua agitazione, si serve sopratutto del Meyer, suddito austriaco una volta, e ora suddito germanico, uno dei più fanatici pantedeschi, che pretende essere i trentini – fatte poche eccezioni – tedeschi che parlano italiano e che devonsi rigenerare al tedeschismo e conquistare alla Germania. Il Volksbund lascia che il Meyer, anche nella sua recente gita provocatoria , faccia propaganda impudente per nuovi gruppi della società, sfruttando la confusione a bell’arte alimentata tra i contadini costretti ad emigrare, che austriaco sia lo stesso che tedesco e italiano lo stesso che irredentista. Il Volksbund coll’azione sua ha rincrudite le ostilità nazionali, ha cresciuto l’ardire e aguzzato l’appetito dei pantedeschi, e mettendosi di fatto sotto la loro egida e la loro guida, ha preparata e aperta la via anche all’ultima gita, sul cui carattere provocante dissero gravi parole i giornali tedeschi più imparziali. Con tutto ciò ce n’è d’avanzo, per giustificare il severo giudizio del Vaterland da noi riassunto nel numero di sabato, e sarebbe ora e tempo che i più assennati fra i tedeschi intimassero un energico basta! a coloro che credettero di fare un grande atto di politica, accettando l’idea del Volksbund, partita dal Rohmeder, e facendola propria con grave danno della pace nazionale, della giustizia e degli stessi interessi della provincia. Si convincano pure il Wackernell e soci: colle rettifiche e colle proteste non faranno nulla. Anche i socialisti protestano che le loro società di mestiere sono neutre, ma nessuno ci crede, perché la lettera dello statuto è troppo bene spiegata dai fatti. Così è del Volksbund, il quale, oltre al resto, provoca anche gravi danni religiosi nei paesi nostri, ove si annidò e aizzò parte del popolo contro l’altra parte e contro il clero di cura d’anime, contrario per ragioni di difesa e di giusta difesa nazionale e per motivi superiori, alla novella invasione, condotta da uomini che sono tutt’altro che in odore di «cattolicismo». Che dicono di ciò i cattolici tedeschi che si sono messi a disposizione del Meyer e compagnia? Fatica vana del Volksbund, fatica vana dei socialisti! I quali in primo luogo, dopo l’intervento dell’Avancini a Pergine, credettero anch’essi necessaria una dichiarazione, e questa avvenne in forma di una lettera del deputato di Trento alla Neue Freie Presse, nella quale, come riferimmo sabato, l’on. Avancini accentuava di essersi recato a Pergine unicamente per metter pace e aggiungeva di essere contrario a ogni fanatismo nazionale, anche nel presente caso in cui ne vedeva gli eccessi da ambo le parti. L’Alto Adige che se la prendeva col d.r Gentili perché questi preferisce l’educazione del popolo a cert’altri metodi, non disse ancora verbo sul contenuto della lettera dell’on. Avancini, e in modo speciale sulla frase, pur ora da noi sottolineata e che è un’aperta condanna dell’eletto dai radicali alla politica nazionale da questi amata, esaltata e praticata. Non contenti della lettera dell’Avancini, riprodotta anche nell’organo maggiore dei socialisti austriaci, l’Arbeiter Zeitung di Vienna, i socialisti continuano a lavarsi le mani come Pilato e a negare ogni loro partecipazione ai fatti di Pergine e di Calliano. A tale scopo scende in campo con un articolo la Volkszeitung, organo dei compagni innsbruchesi, e l’Arbeiter Zeitung è pronta di nuovo a dar luogo alle ripetute scuse. Premesso che la gita fu annunziata con modi provocanti per gli italiani, la Volks-Zeitung aggiunge che non c’era da temere pericolo alcuno da due folle di gitanti, chiama «pazzi» i nazionali italiani e i nazionali tedeschi, asserisce che nessun socialista prese parte ai fatti di Pergine e in modo speciale a quelli di Calliano, e si affanna a gridare che il Popolo di Trento non si prestò ad inscenare alcuna dimostrazione, mentre di ciò si fecero rei i due fogli irredentisti Alto Adige e Trentino. Queste menzogne, la Volks-Zeitung di Innsbruck e l’Arbeiter Zeitung di Vienna, possono raccontarle precisamente... a Innsbruck e a Vienna! Chi ci sia stato allo scontro di Pergine e a quello di Calliano, si vedrà; che cosa abbia detto e stampato il Popolo si sa, e anche si sa come si contennero l’Alto Adige da una parte e il Trentino dall’altra. Così pure è a tutti noto che il Trentino difende la nazionalità con modi fermi ma dignitosi, senza trascendere né all’irredentismo né ad eccessi, come calunniano la Volkszeitung e dietro di lei la Arbeiter-Zeitung: come è noto che il Popolo e il suo direttore, quanto a irredentismo, diedero spesso dei punti all’Alto Adige: e se il d.r Battisti ci tiene al suo garibaldismo dovrebbe dare un’energica lezione ai compagni di là fuori, come l’Alto Adige, così geloso che i suoi metodi non siano criticati o posposti ad altri, dovrebbe levare la voce contro il deputato di Trento , eletto coi voti dei liberali. Ma queste son cose che se le sbrigheranno tra loro i rossi internazionali, i rossi garibaldini e i radicali di Trento: noi intanto constatiamo che tutto questo arrabattarsi dei socialisti per cavarsela e per gettare addosso ad altri le responsabilità, oltre che esser un segno di tristi condizioni interne e di forte impaccio, è fatica gettata, specialmente quando cercano di sostituire il Trentino al Popolo che, in occasione dei recenti fatti, accusava i «clericali» di essere antinazionali e i loro deputati di non essere comparsi a Calliano a quietare... gli altri. Egregi compagni, mettetevi d’accordo! La politica a faccia doppia non va, e a Trento si leggono anche i fogli socialisti di Innsbruck e di Vienna. Ma i compagni tedeschi leggono il Popolo di Trento? 