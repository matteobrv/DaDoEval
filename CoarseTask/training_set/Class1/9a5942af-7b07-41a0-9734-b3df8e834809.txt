Fu antica usanza dei liberali o astenersi dalla Dieta oppure ostruirla per proposito deliberato. Gridava il popolo, gridavano i maestri che si provvedesse alle strade, alle arginazioni, all’agricoltura, alla scuola; ma i liberali rispondevano che la causa del paese va sopra tutto e che essa richiedeva di impedire ogni lavoro alla Dieta. Questo vecchio e disastroso spettacolo si ripetè nel mese di febbraio. D’accordo fra i capiclubs ed anche col consenso del presidente del club liberale on. d.r Bertolini, si era combinato un programma di lavoro; ma il club liberale lasciò in asso il suo presidente e decise di ostruire quel programma. Esso conteneva l’erezione di un istituto di maternità a Trento, istituto che avrebbe servito a un sentito bisogno di tutto il Trentino e che avrebbe costato circa un milione. Ebbene, che fecero i liberali? Lo ostruirono, e per tutto compenso ora lo mettono nel programma per le elezioni. Bel metodo, non è vero? Prima impedire la cosa, quando si può averla; poi prometterla. Per l’avvenire. È il caso analogo a quello dei privilegi elettorali: prima si pretendono e si pigliano i privilegi, poi si promette, durante le elezioni, di abolirli . Il programma di lavoro della Dieta conteneva anche l’aumento del fondo per le strade comunali a 300.000 corone all’anno. Che cosa fecero i liberali? Impedirono anche questa votazione. Così il fondo resta come prima. Il programma di lavoro della Dieta conteneva inoltre l’aumento del fondo per la costruzione di acquedotti di acqua potabile. Esso doveva venir elevato a 150.000 cor. all’anno. Che cosa fecero i liberali? Impedirono anche questa votazione. Il programma di lavoro della Dieta conteneva la creazione d’un fondo annuo di Cor. 48.000 per sovvenzioni ai caseifici. Che cosa fecero i liberali? Impedirono anche questo sì necessario ed utile sussidio. Come impedirono tutto ciò? Colle famose 94 proposte d’urgenza, fra cui una per la conservazione dell’orso e l’altra per la caccia colla civetta. Il popolo trentino può andar grato ai liberali di questi benefizi che essi gli recarono alla fine del sessennio dietale. Ed ora i liberali – per esempio nel collegio di Mezolombardo, Lavis, Cembra – mettono propri candidati, il d.r Sette e il d.r Vielmetti che con tutta disinvoltura, tacciono le benemerenze del loro partito e criticano i popolari; e dove non pongono propri candidati aiutano i leghisti e i socialisti. Questa cooperativa di mutuo soccorso non è molto eloquente? Non indica forse che di tutti e tre questi partiti – liberali, socialisti e leghisti – non si può e non si deve fidarsi? E che dire dei leghisti, che si atteggiano ai più sviscerati amici dei contadini, ma coprono con un manto pietoso i danni recati al nostro popolo dall’ostruzione con cui i liberali ammazzarono in febbraio la Dieta? 