«Il signor Alcide Degasperi, studente dell’Università viennese, trovò cosa sana e divertente fare una gitarella in questi paraggi, onde ingannare il tempo delle vacanze che scorre sì monotono, in provincia». In questa maniera il corrispondente del Popolo di Hohenems esordisce un temetto di quinta ginnasiale (magari del Collegio Vescovile, nevvero signor Dalmonego?) mandato al giornale per rassicurare i compagni trentini, casomai temessero qualche... conversione!– Gli amici mi perdonino se io stesso vengo a riparlare della «giterella» in argomento, non certo per dire del gran divertirmi che ho fatto o dei bei risultati igienici (qualcuno ne sa qualche cosa!), ma per mettere in carte parecchie osservazioni che vengono, credo, a proposito . Gli italiani emigrati nel Vorarlberg rappresentano uno dei tanti risultati del bel governo della Provincia e della nostra borghesia . Spinti all’emigrazione dalla fame, hanno cercato una seconda patria in un paese ove fiorisce la grande industria. Venuti là quando in patria mancava il necessario, hanno accolto a braccia aperte l’offerta dell’industriale, ed anche oggi ne vivono relativamente contenti. È per questo che una propria organizzazione di resistenza manca ancora, e, data la crisi industriale odierna, è probabile non sorga nemmeno in un prossimo avvenire. La stessa organizzazione socialista non è in fin dei conti che una società per la diffusione di teorie; almeno nessuno nel Vorarlberg si è accorto che sia divenuta qualche cosa di più. Di fronte a questi pochi organizzati (li chiamo così, benché alle società del Vorarlberg si possa applicare la definizione che dava del suo circolo Dino Rondani) sta la maggioranza che nel campo delle idee religiose è con noi, ma in quanto ad organizzazione ha assistito attonita al rapido sviluppo del nostro movimento, senza capirne le finalità e le ragioni intime. In questa massa non regna l’atonia morale, dolorosa caratteristica delle classi proletarie trentine, ma un’atonia sociale, avanzo forse ancora della sfiducia in ogni sforzo collettivo, che infuse la vita pubblica del nostro paese. Conveniva scuotere ed eccitare; ed è quello che si è tentato ora. Sembra che l’esito non sia stato troppo addietro alle speranze. In quasi ogni conferenza vi fu contraddittorio e le ragioni portate dai socialisti, se non sempre il loro contegno, furono tali da spingere dalla nostra i riottosi, da confermare e rassodare chi già era per noi. Così a Wolfurt-Kennelbach, a Dornbirn, a Hohenems e a Bludenz, vanno ora nascendo le nostre società, che per il numero dei soci aderenti si lascieranno addietro di gran lunga le unioni socialiste. Entreranno nelle file della democrazia cristiana nuove forze, e gli operai dell’industria fraternizzeranno cogli operai della terra. Le società operaie del Vorarlberg hanno come scopo primo l’istruzione, l’educazione dei soci e il mutuo soccorso. Gli italiani stanno di fronte a una popolazione di cultura soda, dalle convinzioni religiose radicate. Se talvolta i poveri emigrati devono sorbirsi il titolo di «dumme Welschen», è colpa della patria che li ha condannati alla vita randagia e a mendicare il pane presso un’altra nazione. È colpa della nostra borghesia, che fece la così detta politica nazionale rivolgendo le sue mire precipue verso Sud, senza avvertire i bisogni delle classi meno abbienti che dovevano tendere, in rapporto inverso dell’egoistico indirizzo borghese, verso Nord. Ma un po’ di colpa l’hanno anche gli emigrati stessi, che rimasero per lungo tempo allo stato d’incoscienza assoluta. Potè accadere così, che mentre nel nostro paese il popolo organizzato tentò e riuscì spesso a rompere le catene del liberalismo borghese, nel Vorarlberg, ove la lotta fra il liberalismo e la democrazia cristiana è quasi definitivamente chiusa a favore di quest’ultima, gli italiani accorsero col loro voto incosciente a puntellare l’edificio crollante dei liberali, dei fratelli cioè dei loro avversari più accaniti in patria. Questo stato di cose deve cessare. Gli operai emigrati stanno ora organizzandosi, o amici, ma abbisognano di tutto il nostro aiuto. Conviene anzitutto formare una biblioteca: e questa dev’essere senz’altro un regalo che i democratici cristiani trentini presentano agli emigrati. Io spero che ad un appello eventuale della Federazione delle Società operaie cattoliche verrà risposto con largo appoggio da tutte le società, da tutti gli amici. Sarà anche una delle poche opere veramente nazionali fra le tante che è in voga oggi chiamare così. Ma dobbiamo aggiungervi la propaganda orale, e qui mi rivolgo specialmente ai giovani amici, invitandoli con tutto il calore a intraprendere tratto tratto delle «gitarelle» di propaganda. V’impareranno anche per proprio conto, quanto sia necessario lo studio delle idee democratiche cristiane e lo spirito di sacrifizio per propagarle, vogliano o non vogliano certi signori, che chiamano il nostro lavoro aberrazioni o fanatismi giovanili per ridursi poi a fare in Germania in ritardo su questo mondaccio che ha avuto il torto di non accomodarsi da sé all’alchimia delle loro idee. Concludiamo dunque: il corrispondente di Hohenems, l’unico che s’è fatto vivo, scrive sul Popolo che colle conferenze si è voluto provare il taglio del prato. Ebbene, sì; e abbiamo trovato che si avvicina la mietitura. Essa sarà una nuova festa della democrazia cristiana trentina, che ha allungato le braccia lontano lontano, ed ha stretto la mano a tanti amici, a tanti fratelli che credeva di non ritrovare mai più. a.d. 