Vienna, 7. Questa settimana la commissione del bilancio vide un mutamento di scena che poco tempo fa si sarebbe ritenuto impossibile. L’on. d.r Bugatto chiese anzitutto se, dopo sei mesi di studio, il sottocomitato per la Facoltà giuridica italiana potesse dar prova dei suoi progressi. Uno dei membri, presente all’interpellanza, scoppia in una risata. Il presidente, l’on. Rosner, pure presente, nota che il sottocomitato è monco. Il rappresentante degli Sloveni, nominato a far parte delle delegazioni, depose il mandato nella commissione del bilancio e, per conseguenza, nel sottocomitato per la Facoltà. Bisogna dunque coprire il posto vacante: ciò fatto, egli indirà una seduta e riferirà. L’on. d.r Bugatto, non contento di tali dichiarazioni, fa proposta formale che entro il novembre il sottocomitato debba corrispondere all’incarico affidatogli; caso contrario, la questione della Facoltà giuridica viene rivocata alla commissione del bilancio. Sua Ecc. l’on. Korytowski, presidente della commissione, risponde che alla fine della seduta metterà ai voti questa proposta. Nei corridoi, durante la giornata, in mezzo ai discorsi sulla guerra balcanica e sulle delegazioni si trova tempo di almanaccare intorno alla proposta Bugatto. Riuscirà o sarà bocciata? Fu un colpo felice o sbagliò centro e bersaglio? Si arriva alla fine della seduta, si vota: nessuno si oppose. Il sottocomitato dovrà svegliarsi; altrimenti sarà condannato al sonno eterno e dalla sua morta gora la Facoltà rientrerà da sé nell’agone del bilancio. Come si spiega questa sorpresa? Mah! la guerra libica è finita; la Triplice sente il bisogno di stringere a sé maggiormente l’Italia; i tedeschi dell’Austria vedono con angoscia crescere l’influsso slavo per le vittorie degli alleati balcanici contro il turco e vanno spiando coll’occhio errante se possono trovare qualche appoggio contro la montante marea. In questo momento si ricordano di nuovo che vi è un blocco romano; quel blocco di cui l’on. Erler parlava sempre con tanto sprezzo. A proposito, colla scomparsa dei turchi dalla Libia è scomparso anche l’on. Erler dalla commissione bilancio. Forse non gli dava il cuore di vedere risorta la questione della Facoltà. Intanto procedono pure le trattative per le cattedre all’Accademia Revoltella . Al Ministero dell’istruzione si annunzia un nuovo passo avanti. Immaginatevi che a un professore, credo di diritto commerciale, andato in pensione se n’è già sostituito un altro. E poi gl’italiani si lamentano! Anche il decreto per le cattedre nuove dev’essere in corso. Veramente, la scorsa estate si diceva ch’era già spedito e il Luogotenente di Trieste negava d’averlo ricevuto, faceva poca buona figura, per quanto sembri che certe posizioni non portino con sé la consuetudine di dire la verità. Del resto il «principe rosso» non fa mistero della sua poca benevolenza per quel decreto... Farà di tutto per poter dire che non è arrivato: e quando non potesse negarlo, farà di tutto per non doverlo eseguire. Tanta avversione per sì poca cosa! E che non si debba dire col poeta spagnuolo: «Molto fracasso per nulla»! 