Per informazioni sicure, sapevamo già da qualche tempo che l’on. Pinalli, il cui nome fu tanto ripetuto nella questione di Fiemme, avrebbe parlato ai suoi consenzienti ed amici di Rovereto . Veramente si vocifera che quest’adunanza avrebbe avuto lo scopo precipuo di informare esattamente gli interessati circa la riforma elettorale della provincia, e si capisce facilmente il perché. La riforma non andò a fagiuolo all’Alto Adige che criticò aspramente i deputati liberali e li accusò di essersi lasciati gabbare dai popolari. Ricorderete, in proposito che due deputati liberali del mezzogiorno replicarono a quelle critiche e a quelle accuse, esponendo lo status rerum e dimostrando che i collegi e il partito da loro rappresentato avevano ottenuto ciò che ragionevolmente potevano chiedere ed aspettarsi. Gli accusati in appello Ma l’Alto Adige non menò buoni i loro argomenti. Pubblicando quegli articoli, la prima e la seconda volta vi fece eseguire delle chiose che avevano qualche sapore canzonatorio; la terza poi, perdute le staffe, intersecò le sue chiose piccanti e le sue staffilate fra un periodo e l’altro dell’onorevole prosa, facendola letteralmente in brani. Fu una fortuna per i deputati liberali alla Dieta che la riforma elettorale dovette esser subito votata giusta il compromesso faticosamente raggiunto fra i vari partiti. Se fosse stata sospesa e rimessa ad altra tornata dietale, avrebbero pigliata dai padroni dell’Alto Adige una lavata di cuffia come un ragazzo colto in flagrante dall’iracondo pedagogo e per salvarsi la pelle, avrebbero dovuto rimangiarsi le loro decisioni, precisamente come nella questione di Fiemme. Che edificante spettacolo sarebbe stato vederli un’altra volta dichiarare indiscutibili, dannose alla causa nazionale, esiziali al popolo e al paese le proposte da loro stessi fatte od accettate! Ma l’avverso fato non volle concedere al Trentino questo raro esempio di abnegazione e soggezione dei rappresentanti della coltura e del censo sotto la scuola dei novelli pascià; e quella parte del pubblico che, invece di ammirare ed apprendere, osserva e ride, dovette contentarsi dell’esilarante spettacolo dei deputati del mezzogiorno pigliati dall’Alto Adige per le orecchie e del biasimo inflitto abbastanza chiaramente da quel foglio alla deputazione liberale, dichiarata rea di non affiatarsi col partito, o, ciò che sarebbe stato più giusto, colla sublime porta di via Dordi. Era chiaro perciò che gli accusati cercassero di giustificarsi, non presso il giudice che ormai aveva pronunciato ex catedra la loro condanna, ma presso il tribunale degli elettori che non fossero disposti a riconoscere l’infallibilità dell’Alto Adige. Infatti sembra che anche nel campo liberale vi siano degli indisciplinati e dei ribelli che non riconoscono al giornale di Trento il diritto di ultima e inappellabile istanza con quell’altro, annesso e connesso, di rompere la verga addosso agli eletti del paese e di mandar loro in busta aperta il laccio d’oro per farsi quella tal funzione. L’eclissi di un deputato Ma la conferma dell’on. Pinalli, assumeva ai nostri occhi un’importanza maggiore per un altro motivo. Nell’adunanza dell’Associazione nazionale liberale, tenuta ai 16 novembre nella sala del Municipio di Trento , per prendere delle decisioni nella questione di Fiemme, aveva preso la parola anche lui, per rispondere a «certi attacchi». Quello però che riferì l’Alto Adige, fu cosa sì magra che ci acuì il desiderio di sentire un pochino di più, e, in attesa, ci fece sospendere gli apprezzamenti e la risposta, finché l’on. Pinalli avesse sciolta la voce nell’adunanza di Rovereto, dove avrebbe dominato esclusivamente il campo e avrebbe avuto maggior agio di spiegare il suo volo. Lo diciamo subito: restammo amaramente delusi. Benché l’on. Pinalli sia noto dalla Marmolada alle onde del Garda, come colui che mise sul tappeto la formale proposta della Egna-Predazzo e della Lavis-Cembra, né a Trento né a Rovereto disse verbo della sua persona, che anzi si eclissò modestamente e si nascose dietro i «deputati liberali» e i «deputati italiani». Buono per l’on. Pinalli che vi sono troppi testimoni del suo atto storico, e buono che lui stesso, durante l’ultima tornata dietale, chiamato ad limina dell’Alto Adige, riconobbe la paternità della celebre proposta, per quanto, anche allora, cercasse di diminuire la gloria, riducendola a una «mossa tattica». Se ci mancassero sì validi argomenti, vi sarebbe pericolo che di qui a mille anni gli storici del paese, incaricati di eternare e canonizzare gli uomini celebri, lo spogliassero di un’aureola che nessuno gli può contestare. Intanto, per il nostro rispetto alla verità e per la cura gelosa che abbiamo di tributare il suo onore a ciascuno, anche agli uomini di altro partito, eccoci costretti a mettere in luce tutto il valore della proposta Pinalli. È un’opera di riparazione – di riabilitazione, direbbesi con voce elegante – di cui sentiamo il dovere, anche se non avessimo a raccoglierne gratitudine. «La proposta Pinalli» E per cominciare assodiamo il fatto che la proposta Egna-Predazzo e Lavis-Cembra si può dire bensì una proposta dei «deputati italiani» e dei «deputati liberali», perché questi la accettarono; ma non cessa perciò di essere la «proposta Pinalli», perché fu lui che formalmente la presentò e come tale fu messa ai voti e approvata. Ma fu una «mossa tattica», soggiunge il proponente. Una «mossa tattica»? La modestia e l’umiltà stanno bene e sono due grandi virtù; ma per essere tali non devono contrastare colla verità né intaccare l’onore, sia pur quello di chi ama rimpicciolirsi e scomparire. Ora il Trentino espose già largamente durante la sessione dietale che la proposta Pinalli non era una «mossa tattica», ma una proposta molto seria e se fosse stata accettata nel modo voluto dagli italiani avrebbe avuto anche da essi il voto nella tornata dietale del 1912. Tanto vero che l’on. d.r Conci fu incaricato di estendere la formola della dichiarazione che, in proposito, i deputati italiani chiederanno al Governo centrale; e questa formola fu consegnata al Luogotenente bar. Spiegelfeld perché la trasmettesse al Ministero; e se il bar. Spiegelfeld, contrariamente all’impegno preso, non l’avesse modificata, sopprimendo la condizione che i tedeschi fossero esclusi dalla concessione della Egna-Predazzo, se il Governo centrale non avesse per di più ridotta a un enigma egiziano la parte riguardante la Lavis-Cembra, se infine i tedeschi – messi a cognizione dal Luogotenente stesso di questa sfavorevole risposta – non ne avessero preso coraggio a esagerare le loro pretese; se tutto questo non fosse avvenuto, gli italiani non potevano correttamente e onestamente far altro che votare ciò che essi stessi avevano domandato, e a nessuno di essi passò nemmeno per testa di avere semplicemente giocato o di mancare alla correttezza e all’onestà. La proposta della cosiddetta «mossa tattica» Del resto il gioco o la «mossa tattica» sarebbero stati in se stessi altamente riprovevoli per chiunque avesse ritenuto che la proposta Pinalli fosse intrinsecamente cattiva e dannosa agli interessi del paese. Ammettiamo per un momento che la Egna-Predazzo e la Lavis-Cembra siano quel mostro, quella sciagura, quel tradimento che da più di un anno va dicendo l’Alto Adige. Si può, sia pure per «mossa tattica», proporre ai colleghi di deputazione la macchia, la vergogna, la dedizione del proprio paese? Peggio ancora: si può manifestare e proporre tanta iniquità agli stessi avversari, ai tedeschi? Che nome meriterebbe tale azione? Non basta: si può incaricare un collega di mettere in carta l’obbrobriosa proposta, di consegnarla al governatore della provincia, di farla arrivare al Ministero, prolungando intanto le trattative con i partiti e tenendo aperta la Dieta, in attesa della risposta? Qual’è quella persona normale, seria, coscienziosa che si prenderebbe la libertà di fare tali cose per gioco, per una «mossa tattica»? Ma intanto i tedeschi, il Governatore, il Ministero pigliano le cose molto sul serio. E se tutti questi fattori avessero tosto accettata la proposta Pinalli, votata dagli italiani, raccomandata al Luogotenente se, tedeschi, Luogotenente e Ministero avessero accettata la proposta Pinalli, con che coraggio il proponente e gli altri deputati italiani avrebbero risposto: «Scusate; non fu che una commedia: volevamo soltanto vedere fin dove giunge la vostra intransigenza; ma giacchè vi dimostrate arrendevoli, dobbiamo dirvi che la proposta da noi presentata, sostenuta e caldeggiata è un disonore, un disastro, un tradimento del Trentino e vi rigettiamo in faccia la vostra accettazione!» Simili uomini potrebbero più trattare con altri partiti o col Governo? Sarebbero nemmeno più accettati, quando battessero alla porta? E avrebbero l’ardire di battervi? Si può essere pochi, deboli e bisognosi; ma ad una cosa ci tiene un rappresentante politico: alla sincerità e alla serietà, che sono il suo precipuo capitale. Per la verità e la sincerità politica Ci rincresce dover dire tali cose; ma è ora che cessi l’indegno spettacolo al quale il Trentino assiste da troppo tempo. È ora che cessi questa «tattica» di svisare o negare i fatti per liberarsi dalle responsabilità assunte, per riversarle esclusivamente su altri ed esporre questi come carne da macello ai morsi d’una banda idrofoba. Si dica la verità. I liberali si rimangiarono la proposta Pinalli, bollandola col marchio d’infamia. Con ciò bollarono se stessi, perché una proposta vituperosa ed esiziale non si può fare né per tattica né sul serio. Nessun deputato può offrire neanche in ischerzo la dedizione e prostituzione della patria: come nessun figlio può contrattare la prostituzione della madre e cavarsela dicendo che era una «mossa tattica». La mossa era vagliata, ponderata, positiva, impegnativa. Le ragioni determinanti furono queste: che i trentini non erano capaci di costruire con i propri danari l’avisiana; che governo e tedeschi liberali a nessun patto concedevano nemmeno la Lavis-Grumes; che i fiemmazzi volevano la Egna-Predazzo e che vi era pericolo di perderli politicamente e di esporli alle insidie dei germanizzatori, se si fosse impedita la ferrovia da loro voluta. Quest’ultime sono le «gravi conseguenze nazionali» cui alluse l’on. Pinalli a Trento e a Rovereto. Di fronte a tali ragioni, l’on. Pinalli propose e la deputazione italiana accettò la soluzione Egna-Predazzo e Lavis-Cembra. I radicali di Trento non ne furono contenti. Essi lavorarono finché la deputazione liberale humiliter se subiicit et opus reprobant. È affar loro. Ma diventa affar nostro, se i liberali tentano di negare o voltare in gioco quanto proposero, decisero e fecero; se, di ciò non contenti, i loro tirannelli e i loro adepti vogliono rigettare sui popolari anche le loro responsabilità; se, per combattere la proposta Pinalli, si attacca l’onestà dei nostri uomini e si perseguitano le nostre istituzioni in cui sono raccolti tanti interessi di agricoltori e famiglie trentine; se non si rifugge da alcun’arte per danneggiarle e, se fosse possibile, abbatterle; se si entra in lega con ogni filibustiere; se si combatte a sangue una lotta fratricida, degna delle sette più accanite e obbrobriose. Non si creda di intimidirci con tali sistemi. Dio non paga il sabato, ma paga. Già da molte persone, estranee al nostro partito, udimmo esprimere la nausea per sì triste campagna, e non è la prima volta che i liberali, con i loro sistemi, feriscono se stessi e si preparano il proprio danno. Intanto noi, per parte nostra, non ci stancheremo di mostrare al pubblico con che arti si attacca il nostro partito e si cerca d’impedire che i deputati dei comuni rurali corrispondano ai desideri, ai bisogni, alla volontà dei loro elettori e dei loro collegi. Al momento opportuno, anche questi faranno sentire la loro voce, e non sarà colpa nostra se, dopo la campagna spietata condotta pur contro di loro, daranno la meritata risposta a chi, sotto pretesto di difendere la patria, la dilania e la conduce alla rovina colla politica più partigiana e coll’eterno gioco delle false accuse, delle proscrizioni e del nullismo. 