Ho avuto solo oggi occasione di leggere quanto scrissero corrispondenti e redazione dell’Alto Adige a proposito della mia propaganda e della mia candidatura. Un corrispondente, ripetendo la menzogna stampata nel 1907, afferma che l’on. Paolazzi venne candidato quattr’anni fa per «riscaldare lo stallo al D.r Degasperi non ancora trentenne» e che oggi è avvenuta la sostituzione in seguito all’invadenza del D.r Degasperi, il quael viceversa non vorrebbe assumersi le responsabilità che spettano al suo partito. Tutto questo e altre cose ancora vengono espresse dal sullodato corrispondente in uno stile da becero. Gli risponderò con meno villanie, ma con più chiarezza. Ho accentuato in parecchie adunanze i meriti dell’on. Paolazzi in specie riguardo al problema tramviario, e di fronte all’attività sua ho detto che la mia non potrà essere che opera di collaborazione o di continuità. Quando nel 1907 venne proclamata la candidatura Paolazzi, nessuno pensava a sostituzioni e nessuna ragione riguardante l’attività dell’on. Paolazzi la poteva consigliare oggi. Io personalmente insistetti sulla candidatura Paolazzi fino all’ultimo momento, e ne possono far fede i membri di direzione dell’Unione popolare e parecchi fiduciari di Fiemme ai quali scrissi in questo senso... Solo un formale rifiuto dell’amico Paolazzi, mandato per iscritto alla direzione pose fine alle mie insistenze. Dopo tale rifiuto per lungo tempo rimase incerto chi dovesse candidare in sua vece. Gli amici sanno che la mia candidatura venne decisa appena nell’ultima sessione dell’Unione popolare , dopo che io stesso feci presenti tutte le difficoltà. Tale e siffatta fu la mia invadenza. In quanto alle responsabilità del Partito popolare in Fiemme io le assumo tutte. Non mi pento di aver lasciata libertà di discussione al partito vicinale durante la lotta . Niente affatto; anzi me ne vanto, perché solo la libera discussione può avvicinarci alla realtà. L’attività conciliatrice dell’on. Paolazzi in tale riguardo è lodevolissima. Il deputato non si è mai gettato a corpo perduto in una fazione o nell’altra, ma ha concentrati i suoi sforzi per riuscire ad un compromesso. Se riesco deputato (ciancino quel che vogliono gli eterni maldicenti) farò lo stesso. È chiaro? Chi non è d’accordo con tale indirizzo dia pure il suo voto al fiemmazzo puro sangue. Io non chiedo voti con quattro frasi inconcludenti sulla questione della Comunità, come fa il candidato liberale, il quale, tanto per non mettersi né fra i comunisti né fra i vicini, parla di un problema ch’è molto concreto, come la questione di Oga-Magoga . E veniamo alla tramvia. Concordia e compattezza ci vuole in Fiemme, tutti lo vedono. Ma, oggidì la concordia è possibile solamente sulla base del compromesso. Chi lo combatte o gli mina il terreno, chiamandolo un errore gravissimo, come fece l’Alto Adige, fa in Fiemme opera negativa e deleteria. A tale contegno della stampa liberale non accennai nelle prime adunanze. Ma quando l’Alto Adige mi mosse la ridicola accusa di non conoscere le questioni di Fiemme, colsi l’occasione a Predazzo per dire: Sentiremo la competenza del candidato liberale nella questione tramviaria. Starà coll’Alto Adige o con la Comunità, sarà per il compromesso o contro il grave errore? Il mio dubbio era fondato. Ieri infatti nel programma del signor Vanzetta pubblicato dall’Alto Adige è detto che il deputato di Fiemme deve insistere perché al compromesso sia data piena e sollecita esecuzione. Dunque il signor Vanzetta non condivide il parere dell’Alto Adige che il compromesso sia un grave errore; vi vuole anzi insistere. Tanto meglio; ma non pretenda l’Alto Adige che non si rilevi la contraddizione. La contraddizione c’è, e patente. Un’ultima osservazione. L’Alto Adige si è compiaciuto di accusarmi – me insieme ad altri – di metodi incivili, di attacchi rabbiosi contro i liberali. Avverto i colleghi che la fantasia sovreccitata gioca loro un brutto tiro. Alla maggior parte delle mie conferenze sono assistiti anche liberali. E questi dovranno dir loro che non solo non ho mai mosso un attacco personale contro chicchessia, ma che dei partiti avversari mi sono occupato solo in tanto in quanto pareva consigliabile una difesa o una confutazione. Parola di galantuomo, non m’hanno saputo distrarre da tale tattica nemmeno le corrispondenze fiemmesi dell’Alto Adige. E questo è molto. ad 