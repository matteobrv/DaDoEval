Ascoltate! Non vi giunge all’orecchio un cigolio, uno stridore come di ruote che incominciano faticosamente il giro loro sulle rotaie? È l’irruginita macchina dell’anticlericalismo ateo e giacobino che accenna a riprendere la corsa e presto «un orribile mostro si sferra, corre l’oceano, corre la terra». Abbiamo avuto quest’illusione acustica ieri, leggendo il seguente trafiletto del Popolo : «C’è una macchina di dietro, ed è la nostra. È la nostra, quella del proletariato, quella dei lavoratori che, se non possono partecipare con pienezza di diritti alla vita comunale, son capaci di mettersi in coda e spingere avanti il treno e costringerlo a procedere. Dormano pure i liberali, facciano resistenza i neri: ci penseremo noi a metterli in moto. Macchina di dietro e... avanti!». Vengono loro dunque a dar fuoco alla macchina. Vengono loro gli odiatori eterni dello spirito cristiano. Non è cosa nuova, o macchinisti del treno anticlericale, vi abbiamo sempre riconosciuti per quello che siete, anche quando stavate su al vostro posto, con l’abito rosso coperto da altri paludamenti d’occasione, dalle tinte umanitarie liberali, o nazionali. Il treno dell’anticlericalismo è sempre stato spinto o diretto anche a Trento dai tribuni socialisti e nell’interesse di quel partito che considera la religione uno strumento di umana schiavitù. Non crediate quindi di metterci paura. Non è rivelazione codesta per noi, è invece la conferma di quanto abbiamo sempre asserito. Voi volete spingere la borghesia liberale sulla via dell’anticlericalismo militante, perché su questa via i battistrada sarete sempre voi. Il treno infine verrà guidato nella rimessa socialista, dopo aver buttato fuori ad ogni stazione quei liberali che non si lasceranno trascinare a capriccio dai macchinisti rossi. In base all’assioma che i meno tirano i più, i socialisti invitano i liberali a salire sul treno anticlericale. Il Popolo, ora con le buone, ora con minacce e ora con spintoni, s’arrovella perché facciano presto, montino su, che la locomotiva è già pronta, sbuffa, si muove. Ma l’Avvenire del Lavoratore, che fa il fuochista, per i suoi malvezzi da monellaccio e perché ha troppa furia di sferrare il mostro, dal tender lancia sul muso dei passeggeri epiteti così poco incoraggianti, di tali villanie e lazzi, che c’è da temere comprometta tutta la corsa. E prima capitano ansanti i redattori dell’«Alto Adige» con una gran voglia in corpo di lanciarsi sulla macchina per coadiuvare il macchinista rosso e poter dare anche loro una buona strappata ai manubri degli stantuffi. Per amore di questa ambita cooperazione, per affinità di anticlericalismo, l’«Alto Adige» s’è ingoiata in silenzio recentemente una serqua d’ingiurie, scagliategli dall’organo del partito socialista. Ma quel monellaccio ha proprio perso il senso d’ogni prudenza, ogni pudore! Sentite cosa stampa l’Avvenire nel suo ultimissimo numero: «Oh! no, no! Noi in alleanza con gli smidollati sforbiciatori del giornale di via Dordi? Mai più. Appunto perché non abbiamo peli sulla lingua... italiana, non risparmieremo una sola pedata tutte le volte che ci verranno a tiro... i sedicenti divulgatori delle sgrammaticature nell’idioma patrio» (Avvenire del Lavoratore n. 14, 8-4-1909) . A tale risciacquata d’ingiurie i redattori dell’«Alto Adige» restano alquanto perplessi. Salire in un carrozzone qualunque, magari in coda, pur di esserci, o invece, in nome della dignità, rinunciare alla prospettiva dei calci... più o meno italiani degli amiconi? L’indecisione dell’«Alto Adige» è aumentata dalla indecisione dei municipali consiglieri i quali non si trovarono mai come questa volta tanto scarsi di consiglio. Figuratevi che quel rompicollo di Avvenire, sghignazza loro in viso: Arlecchini! Leggere per credere: «I consiglieri furono muti ed il loro silenzio fu vergognoso, in quel momento forse sarà apparso nella mente, come visione cinematografica, piccole viltà, le grandi incoerenze dalle quali è intessuta la vita democratica cittadina. La maschera Arlecchino in molti luoghi è tramontata, qui è nel suo rifiorire» (Avvenire del Lavoratore, 8 aprile). Il Popolo si scalmana per coprire la voce stridula dell’imprudentaccio e grida a squarciagola: avanti borghesi, avanti! Il treno parte! Parte, per dove parte? Piano, intendiamoci; contro il clericalismo sì, ma dove ci conduce infine? E i borghesi discutono, esitano, muovono un passo innanzi e uno indietro, e tra mezzo a quell’urlo, a quel tramestio, si distinguono le parole: rivoluzione sociale e internazionalismo. Si discute specialmente di quest’ultimo. I socialisti non sono patriottici, afferma un notissimo consigliere municipale a voce altissima, ed eccovi qua un’altra prova! E tira fuori, liberandolo da un pulviscolo farinaceo, l’ultimo numero dell’Avvenire del Lavoratore, leggendo là dove il segretario della Camera del Lavoro ha scritto: «Se la Patria è un concetto superato nel mondo dell’intelligenza e dell’economia capitalista, perché non deve esserlo per il mondo del lavoro, per le relazioni politiche fra nazione e nazione? Ecco perché io chiamo morbus sacer il vostro nazionalismo trippaio, il vostro patriottismo claudicante e bolso come la vostra eloquenza, le vostre parate ideologiche che mal celano l’arrivismo e l’affare. Noi rinneghiamo la patria, la “vostra” patria, perché non conosciamo confini» (Avvenire del Lavoratore, 8 aprile, 2ª pag. 2ª colonna) . E noi? Noi stiamo ad osservare. È inutile che il popolo giochi un po’ al martirio, non abbiamo nessunissima voglia d’impedirvi il vostro comizio, né ci inquietiamo punto per le firme che andate raccattando da tutti, dai bambini dell’asilo in su. Ci vuol altro! Non vi abbiamo noi proposto il referendum fra le madri e i padri di famiglia? Figuratevi se ci mettete soggezione! No, no, partenza, partenza, avanti, o treno dell’anticlericalismo! Noi stiamo ad osservare, come si riconfermi sempre più la verità che il socialismo è l’organizzazione dell’irreligione, come le parole «libertà» e «diritto comune» sono frasi per illudere i citrulli, gl’incoscienti della vita pubblica. Anche l’ultimo Avvenire del Lavoratore venne sequestrato per insulti alla religione. In un articolo si studia la «formazione di una nuova morale, laica e religiosa non solo, ma socialista», in un altro si mette in ridicolo l’esistenza del paradiso, ed in un altro ancora si insulta al Ss. Sacramento dell’altare. Oh! Sappiamo dove vuole arrivare il vostro treno e dove volete condurre i passeggeri. Partite pure! Sulla linea troverete una folla che farà saltare le vostre rotaie e le vostre macchine. Questa folla si chiama il popolo trentino, che giudicherà anche sull’incoscienza dei più tirati dai meno. 