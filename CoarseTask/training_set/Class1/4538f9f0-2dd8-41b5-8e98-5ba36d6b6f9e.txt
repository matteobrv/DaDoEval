Il Popolo di ieri tenta di fare adepti collo spauracchio del clericalismo, cianciando di nostre candidature per la città di Trento. Le dicerie non hanno nessun fondamento, né per quello che riguarda la cosa in sé né, conseguentemente, per quanto venne stampato circa i nomi e le persone . Il coraggio poi che il Popolo vede in noi così deficiente, è tutto dei rossi, i quali lasciano cadere a Trento il loro deputato parlamentare per la tema che gli «odiati» borghesi abbiano patito circa quel che non ha fatto e quel che ha fatto l’on. Avancini forti delusioni; il coraggio è tutto di loro, che dopo aver messo a soqquadro i collegi meridionali riparano clamorosamente con un avvocato roveretano in Fiemme o tra i nonesi . Noi siamo più modesti, e stiamo a vedere. E che? – egoisti – non vorreste lasciarci gustare le comode noie della platea anche a noi? Dopo la votazione dei 14 maggio, i socialisti scrissero d’aver dato il colpo di grazia a quell’inetto liberalismo nazionale che fino a ieri ritenevasi il dispotico padrone della capitale del Trentino (Avvenire del lavoratore, 17 maggio) e proclamavano l’esito delle urne a Trento come la fine del policantismo patriottardo (idem) e Todeschini scriveva su Verona del Popolo: «L’irredentismo è sepolto. L’offa per i succhioni è infranto. Evviva l’Internazionale!». Anche noi e a 15 e ai 23 commentammo la vittoria socialista in questo senso, aggiungendo che la votazione era un suicidio liberale per vendetta poiché gran parte dei liberali avevano piantato in asso il loro campione, meditando – come scriveva l’Eco del Baldo – nell’ombra il tradimento. E ai 23, nella certa previsione dell’esito del ballottaggio, scrivevamo: «Qualcuno profetizza che i socialisti questa sera “improvviseranno” una dimostrazione. Si dice che vi porteranno una bara. Sarà la bara del “politicantismo patriottardo”, dell’“inetto nazionalismo liberale”, del partito dei succhioni come scrisse il Todeschini e... i radicali porteranno le torce. E fanno bene, ed è destino così. – I socialisti – scrisse l’Avanti a proposito delle elezioni di Trieste – vanno verso l’avvenire calcando le rovine della politica borghese – poiché è destino che i figli debbano passare sulle ossa dei padri!». Fummo facili profeti allora. Solo l’Alto Adige non voleva ammettere il significato integrale della votazione di Trento capitale e parlava di anticlericalismo puramente. Vennero più tardi le elezioni comunali. Si risvegliò allora d’un tratto tra i liberali lo spirito patriottico e l’Alto Adige notava – dopo l’atto elettorale – con gioia che nessun trentino potrà mai dar quartiere alle idee sindacaliste ed internazionaliste. Al che l’Avvenire del Lavoratore, rispondeva (n. 49): «Ah! Signori dell’Alto Adige, decisamente i trentini disobbediscono alle vostre encicliche e cominciano a trovare che gli interessi collettivi si difendono solo seguendo le idee internazionaliste della Camera del Lavoro e certo domani quando ci fosse il suffragio universale saprebbero anche in base a tali idee darvi il buon servito dal comune, come internazionalmente l’hanno fornito lo scorso 14 maggio al vostro candidato politico». «Provateci il contrario se vi basta l’animo!». E una delle prove verrà fatta venerdì. Benché il voto sia ristretto, la cittadinanza è pur chiamata in numero rilevante a decidere. Vedremo se la Camera ha tanto influsso contro o su la Lega, se quei medesimi che hanno respinto i rossi dal comune affideranno loro la rappresentanza alla Dieta. Sarà forse così venuto il momento, in cui la nostra profezia dei 23 ha una nuova conferma. In quanto a noi, estranei alla lotta che si combatte tra i due partiti anticlericali, non c’inquietiamo gran che. I socialisti sono i più acerrimi nemici dei neri, ha scritto l’Alto Adige; ed è vero. Ma noi li abbiamo affrontati sempre né ci fa tema la prospettiva di un deputato rosso o meno. A programma noi opponiamo programma, ad idee radicali un pensiero chiaro e preciso che non tocca solo la questione nazionale; ma anche i problemi morali-religiosi, la vita civile e l’evoluzione economica. Contro questa nostra fortezza s’infrangerà anche il socialismo trentino. Abbiamo anzi constatato che più alto rampica la scimmia, più le si vede la coda. Certi capoccia che nei comitati brillarono come salvatori dimostrarono più che qualunque argomento avversario l’inettitudine del partito socialista nella pratica del lavoro serio e responsabile di riforma sociale. 