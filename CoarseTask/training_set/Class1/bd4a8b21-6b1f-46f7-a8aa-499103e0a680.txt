Discussione e approvazione del preventivo comunale per l’anno 1910 [...] Ha quindi la parola il Cons. Degasperi. Se noi, Consiglieri della minoranza, egli dice, fossimo venuti qui, semplicemente coi preconcetti e col programma di partito, ci potremmo oggi accontentare di esporre le linee di un nuovo sistema tributario e di un complesso di riforme, che otterrebbero certamente il plauso dei contribuenti, lasciando alla maggioranza il compito di attuarle: è questo il naturale e riconosciuto diritto di ogni opposizione e nessuno potrebbe negarlo proprio a noi, che siamo qui in numero così esiguo da poter appena parlare in plurale e che d’altro canto siamo sopraggiunti in un momento in cui un altro programma ha fatto tanto cammino, da determinare per un certo tempo ancora lo stato e lo sviluppo finanziario del comune. Ma da una parte la tristezza della nostra vita pubblica ci ha educati ad un realismo che è lontano non solo da ogni utopia, ma anche da dottrine e da sistemi a troppo lunga scadenza, dall’altra il fatto che le finanze comunali non sono autonome e lo stato attuale finanziario in cui giace l’amministrazione municipale ci persuadono a limitarci alle considerazioni prossime e ad eventuali proposte di attuazione immediata. Lasciamo quindi a tempi migliori le disquisizioni sulle imposte personali progressive, le riforme delle addizionali sulle imposte sull’industria, delle addizionali alla tassa di successione e di trasferimento, dell’imposta sul plus valore e della riduzione delle tasse di consumo e di tutti gli altri capisaldi di riforma democratica. Ci sia permesso piuttosto di riassumere anzitutto alcune osservazioni sullo stato attuale delle finanze comunali. Spogliando il preventivo della Giunta dalle formole tecniche e dal gergo convenzionale, si ottiene che è prevista un’uscita di circa due milioni e mezzo di Corone, di cui 750.000 Corone sono necessarie in piccola parte per la manutenzione del patrimonio e in gran parte per pagare interessi ed ammortamento di circa 14 milioni di debiti, 644.000 approssimativamente per l’esercizio delle industrie municipali, 155.000 per l’amministrazione, rimanendo per l’istruzione pubblica Cor. 244.000, per la beneficenza Cor. 172.000, per il servizio sanitario, veterinario, funebre, incendi, illuminazione 170.000, e per le così dette opere sociali (Cucina e Ufficio del lavoro) Cor. 46.000. Se facciamo il confronto colle entrate e teniamo conto che buona parte dei debiti vennero fatti per l’attività industriale del Comune, risalta subito che questa, anziché portar utile alle casse comunali o almeno star in piedi da sé, poggia e grava sulle altre attività ordinarie del comune. Il gas dopo tanti anni di vita, dà – se i bilanci della Giunta sono finanziariamente sinceri – Cor. 2500 di utile: un’inezia; l’acquedotto chiude a pareggio, l’impianto elettrico chiude secondo un preventivo con 60.000 e secondo un altro, mandatoci a casa stamattina, con 112.000 Cor. di deficit . Qui viene spontanea la domanda come ciò possa accadere, mentre altre moltissime municipalizzazioni danno risultati ottimi. Accenna qui al confronto con Bolzano e Merano e colla città d’Innsbruck, la quale ha incassato quest’anno per il gas cor. 104.870 nette e cor. 154.181 dagli impianti elettrici . Per l’impianto elettrico di Trento si opporrà che siamo nel periodo dello sviluppo, ed è giustissimo, ma per l’officina del gas? Non crede di mancare alla logica concludendo che si sono fatti degli errori d’investizione e d’amministrazione. Non vuole riandare la questione della vecchia centrale, che non avrebbe se non un interesse storico e nemmeno la lunga vertenza dei due progetti Avisio e Sarca in lotta . Ma quest’ultimo impianto che era aspettato come irradiatore di luce fisica e doveva essere faro ed esempio per chi volesse navigare il mare delle coraggiose iniziative, proietta invece un’ombra sull’amministrazione cittadina . Trento ha costruito uno degli impianti idraulici più cari che esistano. Potrebbe qui ricorrere ai dati dei manuali, ma qualcuno potrebbe accusarlo di ricorrere ad una facile scienza, quantunque più che si va innanzi nella vita, ci si accorga che il numero di coloro che passano per specialisti ed invece ricorrono ai manuali ed alle enciclopedie è di gran lunga superiore alle previsioni. Ma facciamo pure i confronti con gli esperimenti di fatto. Ogni Kw. fornito a Trento dalle sue centrali richiede un investimento di 3000 Corone. Questa cifra è enorme in confronto della spesa di altre costruzioni. Degli altri impianti nel Trentino si può dire aggirarsi sulle 1200 Cor. La spesa specifica delle centrali di Trento risulta quindi più che doppia del normale. La centrale di Merano e Bolzano costa appena 1000 Corone, e la nuova centrale che si medita di costruire da questa città della Val Venosta, costerebbe un importo molto inferiore alle 1000 corone. Agli stessi risultati arriviamo se chiamiamo a confronto le centrali di Innsbruck e perfino l’esperimento parallelo di Rovereto non riesce in favore nostro. Sulle cause di tale risultato l’oratore non dice il proprio parere personale, perché tecnicamente incompetente, ed ammette che anche le opinioni dei tecnici sono disparate. Ma parecchi di essi assicurano che le cause vanno in parte ricercate nel fatto che l’azienda elettrica venne messa in balia ai più disparati elementi e nell’aver lasciata troppa influenza alle ditte costruttrici, le quali non hanno nessun tornaconto di favorire l’economia della costruzione. Si spese senza dubbio una grande somma in apparati accessori ed in costruzioni elettriche ed edilizie che hanno carattere di lusso. Si può dire che i quadri della Centrale e delle sottostazioni ed il fabbricato relativo abbiano portato una spesa superiore a quanto sarebbe stato necessario per l’esercizio di una Centrale della potenza di quella sul Sarca. Senza toccare qui che varie sono anche le opinioni dei tecnici sulla necessità della sottostazione di Padergnone, che richiese un investimento assai forte. Ma forse si potrà di nuovo opporre che almeno il monopolio comunale è servito, se non a portar utili diretti, almeno a regolare i prezzi favorevolmente? Ma si potrebbe supporre che una centrale privata vendesse a prezzi superiori a quelli della officina municipale? Accenna ai lagni presentati a proposito della tariffa da consumatori interessati ed ai confronti fatti in proposito con Riva e Rovereto. Nota che anche l’illuminazione pubblica riesce a Trento relativamente cara e cita in argomento le cifre di Bolzano e di Innsbruck. Ammette però che vi sono altre città, ove le tariffe sono relativamente più alte, ma si deve tener conto anche del fatto che le imposte e tasse sono qui assai elevate. Viene qui a parlare del sistema tributario comunale ed osserva anzitutto che negli ultimi anni esso ha assorbito in media della ricchezza o meglio della non ricchezza cittadina un crescendo di 20.000 Cor. all’anno. Esaminando alcuni dati della statistica finanziaria delle 33 città autonome dell’Austria otteniamo i seguenti risultati: Linz ha il 50% di addizionali alle imposte governative, Salisburgo il 54%, Graz il 23 rispettivamente il 50, Klagenfurt il 20 e 25, Lubiana il 25, Gorizia il 57 ed il 67, Rovigno il 155, Praga il 16 sulla fondiaria, il 15 sulle pigioni, il 30 sull’industria, sulle imprese soggette a pubblica resa di conto e sui redditi, a Czernowitz il 21, a Trieste il 23 sulle pigioni ed il 60 sul resto e, venendo alla provincia nostra, Innsbruck il 60 sulla fondiaria, il 45 e 55 sulla industria, il 60 sulle imprese, il 45 sui redditi, Bolzano il 120, Rovereto il 240, e finalmente Trento il 250. Trento vanta quindi il triste primato su tutte ed è la città che ha le addizionali più alte . La Giunta propone un ulteriore aumento del 50 per cento, cosicché arriviamo ad una altezza che dà le vertigini. Solo con tale aumento si viene a tassare la ricchezza o meglio la povertà cittadina di ulteriori 67.000 cor. all’anno. L’oratore si domanda se si possano votare a cuor leggero simili aumenti, anche non tenendo conto della modificazione del bilancio, proposta dalla minoranza. Si chiede se la fondiaria dovrà venir aumentata forse per il diminuito reddito della campagna e la crisi vinicola. Perché i contadini di Campo Trentino e di Bolgher dovranno pagare la luce che sfolgora intorno al Sass? Riguardo all’aumento dell’addizionale industria, si rimette ai consiglieri che sono presenti, perché dicano quali progressi l’industria ed il commercio abbiano fatto per giustificare un aumento delle tasse. Forse si potrebbe accogliere più facilmente un aggravio sulle imprese soggette a pubblica resa di conto? Qualcuno penserà alla tassazione del capitalismo, ma in Trento si vengono a colpire anche quelle poche imprese che rappresentano una iniziativa industriale con gravi conseguenze anche per il commercio e per l’industria. Non dice esagerazioni. Un istituto del quale fa parte ha discusso sul serio se non convenga trasportare le proprie sedi altrove, per non aver gli utili diminuiti dalle imposte. Ricorda in proposito l’esempio di Zurigo e di Ginevra e i traslochi avvenuti da Milano ai borghi vicini. Ma la minaccia più grave è senza dubbio la tassa sul valore locativo . Essa inacerbisce il rincaro delle pigioni, prima causa del rincaro della vita. E viene tanto più inopportuna, poiché rappresenta un aggravio sul pigionale proprio mentre questo sta lottando contro i continui aumenti degli affitti. Siamo in crisi e nella crisi il municipio interviene a peggiorare le condizioni dei pigionali. Questo intervento è tanto più grave perché segue ai lavori dell’acquedotto. La vendita dell’acqua si è risolta in una tassazione progressiva a rovescio dei cittadini. I poveri sono proporzionalmente aggravati di più. Una piccola eccezione si è solo fatta nell’ultima seduta del Consiglio colla diminuita tariffa per i quartieri minimi. In proposito osserva che ai servizi municipalizzati si trova che le spese generali salgono a 80.000 cor. Come si può ritenere che, come prevede il bilancio, 40.000 cor. vadano a gravare sugli impianti elettrici, 20.000 sul gas e 20.000 sull’acquedotto? Quando si è votata la tariffa per l’acqua nella seduta 25 novembre 1908, il Podestà dichiarò, rispondendo a chi trovava la tariffa e la tassa troppo alta, che si sarebbe tenuto un bilancio separato per l’acquedotto, in modo che i cittadini potrebbero controllare, se l’acqua viene venduta cara e se in realtà il municipio fa guadagni. Com’è possibile tale controllo, se si grava l’acquedotto con siffatte cifre di spese generali? Ritorna a parlare del problema delle abitazioni e dice che sarà necessario di tener conto dello sviluppo di Trento e dell’urbanismo che si manifesterà anche in seguito all’aumento della rete tramviaria. Si nota oramai una stagnazione dello sviluppo edilizio. Conviene prevenire e prevedere, per non trovarsi poi nella strettezza di quartieri che angustia altre città. Propone quindi che il Consiglio voti una risoluzione nel senso che s’incarica la Giunta di avviare un’inchiesta sullo stato presente del problema delle abitazioni e sui provvedimenti che il Comune potrebbe prendere per promuovere lo sviluppo edilizio. Viene infine ad un’ultima considerazione. Il Consiglio è in procinto di deliberare intorno a gravi pesi che dovrebbero essere imposti ai cittadini. Ora va ricordato che nel 1907 andarono alle urne solo 736 votanti, che l’anno scorso su 2.200 elettori votarono nel III corpo 400 elettori comprese 180 procure; nel II corpo su 540 votarono 72, comprese 30 procure, e nel primo 27 su 60 . Domandiamo: sentono i Consiglieri di avere il mandato di rappresentare la maggioranza della popolazione sulla quale si riverseranno le imposte? Eccettua subito sé ed i suoi amici, i quali non hanno mandato diretto dai propri elettori, ma sanno però di aver dietro di sé buona parte della popolazione. Ma si domanda se non sia giunto il tempo di ricordarci che abbiamo un sistema elettorale che risale al 1888 e che la riforma proposta nel 1903 è venuta invecchiando perché limita troppo il numero degli eligendi del 4 corpo (a metà degli altri). Mantiene le procure femminili cogli abusi notissimi ed esclude il principio che le minoranze siano rappresentate. Ricorda qui la campagna per la rappresentanza proporzionale ed il fatto che anche i liberali ed i socialisti si sono dichiarati d’accordo per principio. L’anno scorso si opponeva solo che si avrebbe ritardata la riforma, ma dopoché l’on. Stefenelli stesso dichiarò quale relatore alla Dieta che prima della prossima sessione dietale i municipi di Trento e Rovereto delibererebbero intorno alla riforma elettorale, è quindi tempo di occuparsene ed egli fa la seguente proposta formale: «Il Consiglio delibera di passare subito dopo l’approvazione del preventivo all’elezione di un comitato di sette membri scelti dal suo seno, coll’incarico di preparare un progetto di riforma elettorale coi criteri della rappresentanza proporzionale». Non si creda che tale insistenza venga, come fu stampato, da spirito di dominio o di conquista di un partito. Ma è ferma convinzione dei suoi consenzienti che se Trento ha da riprendere il suo cammino ascensionale, è necessario che cessino intorno al Municipio le lotte di partito, per sostituirvi la collaborazione di tutti qui dentro. L’intreccio ed il nesso dei nuovi interessi che va formandosi colle vallate esigono che qui siano rappresentati tutti questi interessi, perché non ne nascano conflitti, ma se ne tragga la risultante, che determinerà il progresso di Trento. Non si avranno a lamentare allora, come adesso, delle lotte come quella recente relativa alla elettrovia delle Giudicarie . Un’altra convinzione ancora ci muove, e riguarda tutto il paese. Il volksbundismo è in buona parte un fenomeno economico. Solo se riusciremo ad opporre ai progressi di Bolzano ed Innsbruck, ai quali guardano i volksbundisti, lo sviluppo ed i progressi delle nostre città e soprattutto di Trento, la lotta per l’integrità della nostra esistenza nazionale sarà definitivamente vinta. Richiamandosi a tali ragioni ed ideali prega i colleghi di appoggiare la sua proposta. [...] A. Spese effettive Rubrica I. Oneri patrimoniali [...] Il D.r Degasperi ricorda in proposito la discussione avvenuta nel Consiglio comunale di Rovereto, dove l’avv. Piscel proponeva la riduzione della posta a 10.000 corone, mentre l’on. Raile , assai pessimista, lo voleva portare a 40.000 cor. e il Podestà Malfatti , cui non si vorrà negare una certa competenza, insistette invece sulla proposta che non si debba e che non sia necessario di aumentare il fondo di rinnovamento oltre le 20.000 corone. [...] Rubrica II. Amministrazione centrale [...] Alla posta 31 b il Cons. Degasperi domanda con quale criterio si sovvenziona coi denari pubblici la Camera del lavoro. Si potrebbe avere il criterio della giustizia distributiva, ma allora vanno sovvenzionate anche altre associazioni con simili scopi ed il Comune colle sue finanze miserabili si espone al pericolo di sovvenzionare tutte le altre società, o di attirarsi l’accusa di odiosa partigianeria. Osserva inoltre che tali denari non vanno infine nemmeno a beneficio degli operai trentini, perché il segretario della Camera del lavoro, Barni , nella sua relazione all’ultimo congresso socialista ha notato che gli operai trentini hanno pagato alle casse centrali di Vienna Cor. 40.000 all’anno, ricevendone di ritorno sole 10.000. La Gewerksschaftskommission paga 20 corone al mese e la cassa centrale del partito socialista 60 corone al mese all’ufficio di Trento. I danari della città vanno in realtà quindi a beneficio delle casse centrali del partito internazionale. Propone perciò, come ha già fatto la minoranza della Commissione, la cancellazione del contributo di Cor. 500. [...] Il Dr. Degasperi fa notare come seguendo tali criteri il Comune dovrà sovvenzionare anche altre istituzioni, quando abbiano scopi analoghi. [...] Continuato il giorno 20 aprile 1910 ad ore 21 Rubrica IV. Istruzione pubblica [...] Il Dr Degasperi domanda da quanto tempo venga pagato tale importo, che in ogni modo gli sembra assai esagerato . [...] Il D.r Degasperi non è molto addentro nelle cose della civica Biblioteca, ma gli pare assolutamente impossibile che con un uomo così distinto com’è il prof. Oberziner vi siano tali disordini. Si oppone che si voti un ordine del giorno che sarebbe implicitamente biasimo al bibliotecario, senza averlo sentito. Ci dovrebbe essere una risposta del d.r Oberziner in merito agli appunti fattigli, risposta che non fu mai letta al Consiglio comunale . Fa proposta che prima di prendere una deliberazione si dia campo al bibliotecario di presentare le sue contro osservazioni. [...] Il Dr. Degasperi insiste sulla necessità di portare tutti i lagni a congnizione del Bibliotecario, perché egli possa fare le sue contro-osservazioni. Qualora però la Giunta tenga conto delle sue osservazioni, egli non fa una proposta formale. [...] 