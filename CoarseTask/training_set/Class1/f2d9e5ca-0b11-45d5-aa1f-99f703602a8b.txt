Terra! Terra! Gridarono i marinai di Colombo appena scorto da lungi il punto nero: il cuore battè forte in petto a quei generosi, si aprì alla speranza; i loro volti s’irraggiarono d’un giocondo sorriso! Troppo avevano trepidato, sofferto nel viaggio verso l’ignoto. Ora s’affacciavano nuovi orizzonti, era raggiunto lo scopo. Vittoria!... Vittoria! Vittoria! Grida chi dopo che trafelato e ansante s’inerpicò di masso in masso per i gioghi ripidi e scoscesi, guadagna la superba vetta scintillante al sole. Vittoria!... Vittoria! Sogna il soldato sul campo di battaglia. Vittoria! Sogna l’esercito proletario nelle quotidiane lotte col capitale... Vittoria! Vittoria! Gridarono la scorsa settimana i segantini di Fiemme: da sette lunghe settimane la sognavano, da sette lunghe settimane lottavano per crearsi una posizione decorosa, umana! Furono settimane di trepidazione, d’incertezza: alla fine suonò la fatidica parola, alla fine scorsero il punto nero... Vittoria! Dopo infiniti sforzi, dopo una lunga e tenace attesa, dopo speranze spinte fino all’assurdo, spinte fino all’idea di prendere per fame i combattenti, fino all’esaurimento delle patate, il colosso padronale dovette arrendersi! Dovette arrendersi e portarsi a firmare il... contratto di resa in sede del nemico, in sede di quella società cui sette settimane prima si voleva negare il diritto all’esistenza, non si voleva riconoscere. I segantini non abusarono della loro potenza, furono magnanimi coi vinti, cedettero su qualche punto di minima importanza, ribassando di 10 centesimi le richieste per Nuova Italiana ed Egenthal. Ecco il frutto dell’organizzazione professionale. Questo il premio dello spirito di sacrificio, d’unione, di solidarietà. Ai costanti la vittoria! Non s’arrestino qui i segantini. Proseguano nel lavoro d’organizzazione come se fossero alla vigilia d’un’agitazione. Guai a loro se fatti temerari dalla meritata vittoria si culleranno in placido sonno. Guai a loro, se fidenti troppo nelle loro forze, trascurassero l’Unione professionale, la leva potente. Il nemico li disperderà: si avrà la rivincita. Tengano sempre le polveri asciutte. Imitino il soldato che anche dopo la vittoria tiene le armi pronte, si esercita alle stesse: che anche dopo la vittoria sta in vedetta; pronto ad ogni nuovo assalto. State certi: non è perchè non siano finite le patate che i principali, abbassate le visiere, sono passati nel vostro campo per firmare la capitolazione, bensì perchè videro che eravate uniti, concordi come un sol uomo. ... Dei pesciolini erano continuamente molestati nella loro lotta per la vita da un grosso pesce. Giornalmente la falange di questi esseri deboli era decimata. Un bel giorno si consultarono l’un l’altro sul da farsi: unitisi in compatta falange decisero di muovere collettivamente contro il prepotente signore delle acque... La dimostrazione fece sì ch’egli si ritirasse in disparte e si desse per vinto. Imbaldanziti i pesciolini di questa facile vittoria, vistisi indisturbati nel loro diritto alla vita, ben presto si sbandarono... Se n’accorse il prepotente che stava in vedetta, e subito risvegliaronsi gli antichi appetiti. I poveretti, giorno per giorno, caddero vittime delle bramose canne, del vinto d’una volta... volevano riunirsi, era troppo tardi. fs. 