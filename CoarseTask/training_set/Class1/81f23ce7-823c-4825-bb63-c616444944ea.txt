È noto che una delle freddure più frequenti dei giornali anticlericali è l’accenno alla frase programmatica dell’Unione politica, la quale si propone anche di creare e di sviluppare nel popolo una coscienza nazionale positiva. Come fu altre volte esposto s’intende con ciò «la creazione di un sentimento di affetto e di attaccamento alla propria nazionalità, uno stato d’animo duraturo che non produca solo degli scatti di ribellione quando la nazionalità è evidentemente minacciata, né si limiti all’attività di forma negativa di respingere gli attacchi». La cooperazione al risorgimento economico del paese e una collaborazione integrale alla ricostituzione e all’aumento di tutti i nostri beni nazionali è il lavoro nazionalmente migliore che si possa fare. La nazionalità viene così intesa nel suo senso ampio e vero, e ne viene bandito il concetto piccino che la limita alle lotte linguistiche. Tale coscienza integrale e positiva non esiste nel nostro popolo, o in parte di esso, e ne è prova che furono detti «antinazionali» coloro che osteggiarono certe dimostrazioni politiche di valore puramente negativo, né ebbe mai plauso meritato quello spirito nazionale che, fuso con la cristiana democrazia, creò tante opere che sono ora sangue e vita alla particella trentina della nostra nazione. Tale concetto nostro della coscienza nazionale riguardava dunque la situazione etnico-sociale del Trentino né ha contatti diretti e necessari cogli atteggiamenti politici. La beffa degli avversari è evidentemente il riso degli imbecilli. Ma, da che tali scipitaggini sono apparse anche di frequente sul Messaggero , siamo lieti di constatare che questo si ricrede per bocca dell’egregio collega suo direttore, Alessandro Bottesini. Infatti se il nostro concetto della coscienza positiva avesse avuto un significato politico nel senso stretto della parola e per questo fosse stato combattuto, doveva certo collimare con le seguenti affermazioni del giornale roveretano (n. 61): «Siamo dunque alla vigilia di un’intesa fra i due popoli alleati (Austria e Italia). Il patto scritto nelle cancellerie sta per avere la sanzione del popolo. Ma per arrivare a questo ultimo passo che segnerà il trionfo di due valorosi uomini di Stato, manca un altro fattore che non può, non deve essere più oltre trascurato. Bisogna pensare agli italiani dell’Austria. I quali se hanno un vero e indistruttibile irredentismo, lo hanno nel vivo desiderio di essere redenti in cospetto della costituzione austriaca. Vogliono l’autonomia, l’intangibilità del territorio e della lingua; le ferrovie, lo sviluppo economico, e soprattutto giustizia distributiva. Vogliono cioè avere oltreché i doveri, anche tutti i diritti della sudditanza austriaca. Questo è l’irredentismo degli italiani dell’Austria, irredentismo che non può esser temuto da Aehrenthal, né dimenticato da Tittoni». Per le quali affermazioni noi non abbiamo beffe, ma applauso. Solo che di qui innanzi l’ultima invenzione non sarà la coscienza nazionale positiva dei «clericali», ma la logica nazionale sbalorditiva dei nazionalissimi. 