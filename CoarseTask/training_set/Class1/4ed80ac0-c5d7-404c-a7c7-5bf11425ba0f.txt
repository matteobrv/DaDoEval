Il Comitato Diocesano vi invita martedì prossimo alla sua adunanza generale. Dev’essere questa non una semplice rassegna dell’attività dell’associazione, ma una breve rivista di tutto il bilancio morale dell’azione cattolica, come si svolse negli ultimi anni. La nostra attività sociale è venuta, per il corso naturale delle cose, a suddividersi in vari rami che, assorbendo da soli le energie di parecchi dei nostri, facilmente li potrebbe staccare da quella concezione unitaria e universale dell’azione cattolica che la deve informare e pervadere tutta. Colgano quindi occasione tutti coloro che lavorano attorno le nostre opere sociali e si riuniscano sotto gli auspici di quella società che fu ispiratrice o moderatrice delle altre, di quell’associazione che deve fornire l’ossigeno dei principii e degli ideali a tutte le organizzazioni di programma sociale cristiano. In mezzo all’attività febbrile delle varie associazioni centrali noi sentiamo il bisogno di sottrarci un giorno al peso sempre più grave delle opere nostre, di liberarci dal complesso meccanismo che ci impone il quotidiano lavoro, per riaffermare in un’atmosfera meno agitata le supreme idealità del nostro operare e i principii immutabili che devono guidarci. Ma anche gli altri soci ed amici che s’occupano meno direttamente dell’azione cattolica sono vivamente pregati d’intervenire. Il rumore della campagna politica, l’urgenza delle opere economiche hanno forse distolto l’attenzione nostra più che non convenisse dai problemi morali dell’educazione del nostro popolo, della preparazione della classe operaia, della formazione della gioventù studiosa. L’adunanza del Comitato Diocesano e l’ordine del giorno che vi verrà trattato vengono in buon punto per ricordarci quanto immenso sia ancora il campo del nostro lavoro, quanto ci rimane ancora da fare per la propaganda delle idee, per la diffusione della coltura, per francare il popolo trentino dagli errori sociali che vengono quotidianamente sparsi e propugnati. Si ricordino gli amici: nell’età ove l’organizzazione ha riassunto un eminente valore sociale, non è lecito affidare l’apologia delle idee e il progresso della propria azione morale all’opera staccata dell’individuo. Solo l’opera associata, organizzata, ridà il suo pieno valore anche al lavoro individuale. Anche nel «far del bene» nelle opere morali ed educative è indispensabile ormai una certa economia, una direzione che garantisca l’azione concentrata di tutte le energie su un dato punto. Venite quindi tutti, o soci delle vallate, vengano specialmente i direttori, i rappresentanti delle società operaie, dei circoli di lettura. C’è bisogno di discussione, di affiatamento, di rinnovare, di restaurare. Ridiamo all’azione cattolica una di quelle giornate che la spinsero innanzi, indicando nuove vie e richiamando l’attenzione dei socialmente credenti e militanti sull’opera degli avversari o sulle tendenze che si manifestano nel momento presente della vita pubblica. E di fronte a codesti avversari, i quali sperano di scusare la propria inerzia col negare all’attività nostra l’aureola di ideali nobilmente e sinceramente sentiti, riconfermiamo solennemente il nostro comune volere di subordinare tutta la varia e molteplice attività delle numerose associazioni all’ultimo e principalissimo fine di mantenere al popolo trentino il patrimonio morale religioso degli avi nostri, usando a sua difesa e a suo incremento di tutti i mezzi che la scienza e il progresso d’oggi ci offrono. 