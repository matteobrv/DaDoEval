Introduzione Necessità di far politica Chi parla di politica agli abitanti delle valli, trova subito nell’uditorio molta diffidenza. «Politica» vuol dire per i più: chiacchiere al vento, frasi senza costrutto, ciarlatanerie. Chi si rimase sempre lontano dalla pentola non ci capisce gran che di programmi, postulati, crisi, soluzioni, ma se ne fa un’idea come di un turbinio, nel quale possono venir alimentate molte ambizioni, ma da cui non verrà fuori nulla di positivo. I tempi e anche un po’ di politica fatta da certi messeri del nostro paese, spiegano lesistenza di un simile concetto. E tuttavia che cos’è la politica? È l’arte di governare, dirigere lo Stato, gli enti pubblici. La politica si fa nei Parlamenti e nelle Diete, quando si votano i dazi, le imposte, il contingente militare, le leggi scolastiche, ecc. Dalla politica quindi dipendono gli interessi più gravi, più sentiti dell’individuo e del corpo morale. Da questo non si scappa: o la politica la si fa, o la si subisce. Finora il contadino, l’uomo delle classi meno abbienti, l’ha subita. Ha dovuto pagare e piegarsi dinanzi a quelle leggi che hanno fatto gli altri per proprio interesse e, tolte poche eccezioni, contro l’interesse dei più. Si può cambiare questo sistema? Sì, ma appunto col far politica. Parlando, in generale, il popolo può far politica, usando dell’arma del voto. Perché in Austria la maggioranza cattolica e democratica ha sempre dovuto piegarsi dinanzi alle leggi fatte da pochi? Perché i deputati che sono in Parlamento in gran parte, non rappresentano gli interessi della democrazia? Come fanno questi deputati ad arrivare in Parlamento? Essi vi arrivano perché il sistema di eleggere i deputati è fatto in modo, che non il popolo indistintamente elegge gli «onorevoli», ma alcune classi vi hanno preferenze e privilegi; perché il popolo «basso», specialmente della campagna, fino adesso non ha capito l’importanza del voto ed ha trascurato il suo dovere elettorale. Discorriamo un po’ sul sistema elettorale. Sistema elettorale In Austria i deputati parlamentari vengono eletti a questo modo. Quando venne data la costituzione, gli abitanti dello Stato vennero divisi in diverse categorie: i buoni, i bravi, i meno buoni ecc. La bontà però commisurata sul possesso e sul denaro. Così sono sorte le «curie». La prima curia è quella dei signori, i quali in 5431 eleggono nientemeno che 85 deputati. La seconda è formata dai membri delle Camere di commercio, cioè dagli industriali, negozianti, ecc. Questi nelle ultime elezioni furono 556 ed elessero 21 deputati. La terza curia è degli abitanti delle città che pagano almeno 8 corone dimposta diretta. Questi in numero di 493.084 elessero nelle ultime elezioni 118 deputati. Alla quarta curia poi appartengono i contadini e i proprietari di campagna. Essi sono 1.585.466 e mandano alla camera 129 deputati. Infine la quinta curia, ove possono votare tutti indistintamente. In questa curia nel 1901 votarono 5.004.222 elettori, i quali però, tutti assieme non poterono eleggere che 72 deputati. Considerate un po’ queste cifre. Nel 1901 per eleggere un deputato nella quinta curia ci vollero 69.500 elettori; un deputato dei comuni rurali ci vollero 12.300 elettori; un deputato delle città ci vollero 4.200 elettori; un deputato delle Camere di commercio ci vollero 26 elettori; un deputato del grande possesso ci vollero 53 elettori. Cioè, quando si tratta di andare a votare per il Parlamento tutti i cittadini austriaci hanno diritto di dare il proprio voto, vale a dire in Austria esiste il suffragio universale. Ma non tutti valgono di fronte all’urna elettorale allo stesso modo. In Austria, cioè, abbiamo il suffragio universale sì, ma non eguale, come in Germania, in Francia, in Italia ecc. È giusto questo? No. Si oppone: è ragionevole che chi più paga, abbia maggiori diritti. Piano, piano! La diversità delle curie è basata sulle imposte dirette (casatico, fondiario ecc.), ma non si tiene alcun conto delle imposte indirette (consumo, sale, tabacchi, dazi), le quali, notate bene, rappresentano più che il doppio delle entrate dello stato. Il commisurare quindi il diritto di voto sulle imposte dirette, non è giusto. Ma qualcun altro dirà: Non è però giusto che il voto di un avvocato valga tanto che quello di un illetterato, un contadino. Anche quest’obiezione vale poco. Se votare volesse dire far le leggi, allora naturalmente l’avvocato le saprebbe fare meglio, ma per votare basta avere il buon senso di saper designare la persona migliore che ci saprebbe rappresentare: e fin qui ci arrivano tutti. Sarebbe, quindi, giusto che venisse introdotto il suffragio universale eguale. Ma c’è di più. Quando si è stabilito il sistema elettorale si è detto: i contadini sono ignoranti, hanno bisogno di procuratori, e così s’è fissato per legge che i comuni rurali non eleggessero direttamente il deputato, ma designassero prima degli elettori eletti, che poi alla loro volta eleggessero nelle sedi capitanali il deputato. Si introdusse cioè per i comuni rurali il suffragio indiretto. Ne venne di conseguenza: 1) che molte volte gli elettori eletti falsarono il voto dei loro elettori, eleggendo un deputato contrario al programma dei contadini; 2) che i contadini, non avendo influenza diretta sull’elezione del deputato, si astennero spesso dall’esercitare il diritto di voto. Abbasso quindi il voto indiretto! Noi vogliamo il suffragio universale, eguale, diretto! Ma non basta: c’è della gente che non capisce l’importanza del voto. Proprio gli abitanti dei paesi si sottraggono facilmente a quello che è il loro dovere. Nelle ultime elezioni nel Trentino abbiamo avuto dei paesi in cui andarono a votare solo il 10 per cento. Ebbene, se non si vuole che il suffragio universale diventi in pratica una commedia, è necessario che lo Stato obblighi tutti, che non hanno impedimenti seri ad andare a votare. È necessaria l’introduzione del voto obbligatorio. Perciò nel nostro programma diciamo: «Noi siamo fautori del suffragio universale eguale e diretto. Nella presente riforma del sistema elettorale parlamentare esigiamo che gli italiani nella distribuzione dei mandati non vengano posposti a nessun’altra nazione. Noi siamo fautori del voto obbligatorio». Il suffragio universale, eguale e diretto, è ormai accettato da diversi partiti ed anche il Governo cerca d’attuarlo. Qual è il nostro dovere in vista del suffragio universale? Conviene organizzarsi, perché si voti coscientemente e con efficacia. Conviene organizzarsi, per poter fare la politica con un programma. Qual è il programma del partito popolare trentino? Le questioni religiose Deputati ed elettori devono essere anzitutto in chiaro sulle questioni religiose. Perciò diciamo: «Noi vogliamo che lo Stato e la vita pubblica siano informati ai principii del cristianesimo nel quale il nostro popolo trova la sua storia, la sua forza, il suo avvenire! Difenderemo perciò la Fede dei nostri padri e la libertà della Chiesa». Qualcuno dirà: le questioni religiose col Parlamento non ci hanno che fare. Non è vero, ricordatevi della proposta d’introdurre nelle legislazioni il divorzio, della interconfessionalità delle scuole ecc. Dobbiamo quindi esigere che i candidati nel tempo delle elezioni si esprimano anche su questo riguardo. La questione nazionale L’Austria è composta di vari popoli: polacchi, ruteni, sloveni, croati, tedeschi, czechi, rumeni, italiani ecc. Tutte queste nazioni sono in base alla costituzione eguali di fronte allo Stato. In realtà però i tedeschi, benché siano la maggioranza, vogliono spadroneggiare. Così nel nostro Trentino tentano di invadere il nostro territorio, intedeschizzandoci; e vogliono amministrarci, come non fossimo capaci di fare da soli. Perciò noi diciamo: «Noi vogliamo l’integrità nazionale del Trentino. Attenderemo alla difesa dei confini linguistici e ci opporremo con tutte le forze a qualunque tentativo di diminuire il nostro possesso nazionale, da qualunque parte esso venga. Noi vogliamo l’elevazione nazionale del popolo nostro e cercheremo un graduale sviluppo ed aumento dei nostri beni nazionali. In questo lavoro noi ci ispiriamo ai principii della giustizia, consapevoli dei nostri diritti, e degli altrui». Nell’opera nazionale però conviene distinguere. C’è chi grida sempre: vogliamo l’università italiana, vogliamo l’autonomia, e lo fanno in modo tale, che, quando il Governo respinge le nostre domande, possano dire: «Vedete che Governo cattivo noi abbiamo!» Costoro fanno della politica nazionale negativa. Domandano, sperando che si risponda di no. (Insegni la questione universitaria). Noi invece cerchiamo sinceramente di elevarci gradatamente per quanto riguarda lo spirito, l’educazione nazionale, i beni nazionali. «Noi vogliamo fare una politica nazionale produttiva, noi vogliamo formare nel popolo trentino una coscienza nazionale positiva!». Noi vogliamo un popolo economicamente libero e forte. La cosa principale però è il progresso economico del popolo. Se siamo economicamente forti, le altre questioni vengono da sé. «Esigiamo perciò leggi e provvedimenti che tendano a fortificare le classi meno abbienti dei contadini, dei lavoratori, dei piccoli proprietari ed industriali. Noi vogliamo quindi miglioramenti delle attuali leggi tributarie, che valgano a promuovere lo sgravio graduale dei meno abbienti, procurando che vengano alleggerite le imposte fondiarie, casatico e sulle industrie, le addizionali relative, e le imposte indirette mediante la riforma dell’imposta rendita personale e con l’introduzione dell’addizionale sulla stessa, con l’addossare in gran parte allo Stato e alla Provincia molte spese che sono ora a carico dei comuni». Una delle riforme più necessarie è quella dell’assicurazione. Non è giusto che siano assicurati solo gli operai. Anche i contadini, tutto il popolo vuole l’assicurazione. Conviene che dopo una certa età (65 anni) lo Stato provveda che ogni uomo onesto e laborioso abbia da vivere. Questo si ottiene con l’introduzione dell’assicurazione generale. Questa è introdotta, p. e., benché in forma limitata, in Germania. Anche il cessato ministero Körber presentò al Parlamento un progetto che si avvicinava molto al nostro ideale. Ma il progetto restò lettera morta, perché i deputati s’occuparono di questioni linguistiche et similia. Conviene quindi chiedere ad alta voce «l’assicurazione da parte dello Stato contro le malattie, gli infortuni e l’introduzione delle pensioni per la vecchiaia». Un altro nostro postulato è quello che ogni partito democratico ha già fatto suo. Chiediamo cioè: «la fissazione di un massimo della durata del lavoro, a seconda delle professioni, in modo che sia assicurata la salute del lavoratore e che egli possa dedicare parte del suo tempo alla sua cultura morale ed intellettuale». Per il Trentino in particolare noi esigiamo: «il risanamento delle finanze comunali, procurando che al dispendio dei comuni concorrano in maggior misura Stato e Provincia in ispecie per strade, lavori idraulici, stipendio dei medici ecc. Lo sviluppo della viabilità trascurata, e della rete ferroviaria. La regolarizzazione dell’emigrazione e la tutela dell’emigrante». Il servizio militare Non facciamo discussioni inutili sulla pace perpetua, sulla nazione armata ecc. ecc. Chiediamo il raggiungibile, la riduzione cioè del servizio militare da 3 anni a 2. Ciò è possibilissimo. Per alcune categorie è già stato introdotto in Germania, in Francia, e in altri paesi. Anche in Austria è già pronto il progetto di legge relativo: ma il Governo, se non è costretto, non lo mette in discussione, e il Parlamento, com’è ora composto, non si scalmana affatto a chiedere la discussione. Urge quindi che tutti i partiti popolari pongano la riduzione del servizio militare nel loro programma. L’Unione politica vuole ancora: «la diminuzione degli esercizi con le armi e delle manovre. La concessione da fissarsi per legge dei permessi al tempo del raccolto. Più larghe esenzioni dal servizio militare, avuto riguardo alle condizioni di famiglia. Indennizzi di via ai riservisti poveri. Energiche misure contro il maltrattamento dei soldati e contro ogni specie di coercizione al duello. Cambiamento della legge sui raggi fortificatori. Cambiamento della legge sulla tassa militare». Questi sono alcuni postulati che rappresentano il raggiungibile dell’odierna politica. Organizziamoci, lottiamo per raggiungerne l’attuazione. 