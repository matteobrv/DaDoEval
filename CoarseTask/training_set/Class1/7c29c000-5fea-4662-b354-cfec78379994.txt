A proposito dell’articolo da noi pubblicato sotto questo titolo riceviamo da un paese dell’Anaunia la seguente lettera aperta: Lettera aperta agli onorevoli dr. Ioris , dr. Pinalli , dr. de Bellat, dr. Guella e d’Anna. Egregi e onorevoli signori! Sta dunque il fatto che l’Alto Adige ha aderito di cuore alla proposta che il dr. de Grabmayr ha fatto pervenire al Governo, di distribuire cioè nel Tirolo i mandati in modo che agli abitanti delle città venga dato un deputato circa ogni 25000 abitanti ed agli abitanti dei distretti rurali invece un deputato circa ogni 50000 abitanti. L’Alto Adige nell’articolo citato dalla Voce ha non solo aderito al principio che gli elettori vengano trattati malgrado il suffragio eguale, in modo disuguale, ma s’è dichiarato d’accordo, per quanto riguarda la formazione dei collegi elettorali, con le proposte dell’on. Grabmayr, secondo il quale nell’esercizio del voto mille abitanti delle città avrebbero tanto valore quanto 2000 abitanti del contado. Ora è noto che l’Alto Adige è o passa come organo del partito liberale trentino; ad ogni modo esso sarà certo l’organo dei partiti liberali riuniti, dopo che avvenne ciò che la Voce chiama egregiamente la «Ristaurazione», alla quale, se non erro, loro, signori, in persona od in ispirito hanno aderito. D’altro canto loro, signori, sono rappresentanti politici di collegi eminentemente rurali, vale a dire di collegi, ove abitano quelle classi, delle quali si vuol abbassare di una metà il valore politico. Troveranno quindi ragionevole ch’io a nome di molti elettori di questo collegio e interpretando certo i voti di tutti gli interessati, rivolga loro una domanda: Sono daccordo loro con la posizione presa dal dr. de Grabmayr e dall’Alto Adige riguardo la distribuzione dei mandati e il rapporto di disuguaglianza, che, malgrado la proclamazione del suffragio universale, dovrebbe essere statuito fra gli abitanti delle città e quelli delle valli? Ai signori deputati è certo noto che anche col sistema elettorale vigente la sproporzione è enorme. I comuni rurali in Austria mandano in Parlamento 129 deputati, le città 118 e le camere di commercio, cioè in fin dei conti, le città di nuovo, altri 21 deputati. Ebbene nelle elezioni generali del 1901 i 129 deputati rurali vennero eletti da 1.585.466 elettori, i 118 delle città da 493.804 i 21 deputati delle camere di commercio da 556 elettori. I comuni rurali avevano dunque il triplo degli elettori, ma dieci deputati di meno delle altre due curie assieme. Ma passi, ciò avveniva col sistema delle curie, ora però che questo sistema, chiamato da socialisti e da liberali puntello dei feudi e dei preti, sta per cadere, la borghesia liberale vorrebbe perpetuarne le ingiustizie? Loro, signori, alla Dieta si sono espressi tutti, a quanto diceva l’Alto Adige, per leguaglianza del voto, e l’on. Pinalli, per esempio, in modo molto energico e risoluto. Questa eguaglianza non intendevano certo si estendesse solo fino al Buco di Vela ma comprendesse anche gli elettori da loro rappresentati. È lecito però di chiedere che in qualche modo rendano pubblico il loro parere circa la formazione dei distretti elettorali, affinché, loro, onorevoli, che pur sono liberali, non vengano confusi coi politici ed i commedianti «de ’ntor al sass?» . Aspettando una risposta, mi segno un elettore a nome di moltissimi dall’Anaunia, 23. L’Alto Adige batte la ritirata e cerca di scansare la questione. Ma è inutile ricorrere a frasi e a proverbi quando i fatti sono evidenti. L’Alto Adige non può negare che l’on. Silli si è dichiarato pubblicamente e solennemente per il suffragio eguale senza distinzioni di sorta, d’altro canto non può negare d’essersi affrettato ad aderire alle proposte dell’on. Grabmayr liberale, nonché nobile feudale e tutt’altro che amico del suffragio eguale. Mentre però il de Grabmayr ha avuto la franchezza di dire che i motivi della sua proposta sono da ricercarsi nel desiderio di salvare il partito liberale, l’Alto Adige ha la mutria di dire che aderisce alle proposte dell’on. di Merano , dal momento che le ha fatte, altrimenti in via di massima sarebbe per il suffragio eguale. Come tutti non sapessero che il Governo ora sta sondando i partiti e la pubblica opinione, aspettando col compasso in mano di poter incominciare il lavoro geometrico della distrettuazione. Resta il fatto che in questo momento le dichiarazioni dell’Alto Adige rappresentano un compromesso fra liberali tedeschi e liberali italiani, a scapito della giustizia e contro le dichiarazioni precedenti. In quanto al numero dei mandati , osserviamo all’Alto Adige che noi abbiamo lasciato la questione impregiudicata e che abbiamo voluto ricercare qual partito qui fra noi e nella Provincia sia il partito dei commedianti e favorisca le intenzioni governative di salvare i deputati liberali tedeschi. Alle altre domande rispondiamo di buon grado: la questione della «residenza» da noi finora non è stata mossa; se lo fosse stato, avremmo risposto che per noi non può servire di norma la pretesa dei cristiano-sociali tedeschi, i quali partono da motivi nazionali che anzi appunto per questi, ci dovremmo dichiarare contrari . Del resto, l’Alto Adige è male informato anche per quanto riguarda i tedeschi, giacché solo la parte borghese e agraria dei cristiano-sociali chiede la residenza di cinque o due anni, mentre il partito indipendente dei lavoratori cristiano-sociali è per la limitazione a un anno. In quanto al nostro corrispondente, influentissimo deputato ecc., possiamo rispondere all’Alto Adige che è vero che egli della divisione in distretti rurali e cittadini, o no, non fa una questione di principio, come di essa, tale e quale, non faremmo questioni neppur noi. Ma è evidente che il dr. de Grabmayr vuole mantenuta la divisione, per poter poi ridurre a piacimento il numero degli elettori per le città, e questa è la questione grossa e di principio, in proposito alla quale ecco quanto scriveva il nostro corrispondente: «Noi intendiamo che l000 abitanti dei comuni rurali devano avere l’identico diritto che 1000 abitanti di città e borgate; e le proposte Grabmayr che vorrebbero dare due deputati alla città di Innsbruck e quindi uno per ogni 20.574 abitanti e invece ai nostri comuni rurali solo un deputato ogni 55.103 abitanti ci sembrano solo una provocazione ed una canzonatura! Noi chiediamo il suffragio universale ed eguale; ma lo vogliamo veramente eguale e perciò con lo stesso trattamento a italiani e tedeschi, a popolazioni di città e delle campagne! Le proposte Grabmayr quindi, che sono in così stridente contraddizione con tali criteri, non possiamo per parte nostra che recisamente respingerle!». Come vede l’Alto Adige la contraddizione c’è, ma non fra la Voce e il suo corrispondente, ma fra i principii di equità e le brame e le capriole di quella razza di democratici che è in scena a Trento. 