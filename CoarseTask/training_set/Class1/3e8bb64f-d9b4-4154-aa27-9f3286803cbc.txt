Da lungo si assiste in Austria ad uno spettacolo desolante! Si apre e si chiude la Camera, i deputati se ne dicono di tutti i colori e si suscitano scenate tali che farebbero venire la voglia di adoperare la frusta; si cambia governo, ma si è sempre al medesimo punto: non si fa mai nulla di pratico, di utile! E si capisce. L’Austria è formata da popoli di diversa cultura e costume: un ammasso tale di differenti colori e aspirazioni che se fosse da raccoglierli tutti si potrebbe benissimo combinare un bel vestito da Arlecchino. Questi popoli hanno differenti interessi. I boemi vogliono una cosa, i croati ne vogliono un’altra, gli italiani un’altra ancora; e poi slavi, polacchi, et similia altre e altre di modo che il Governo di fronte a tutte queste aspirazioni non trova che una strada di uscita: promettere mari e monti a tutti e soddisfare nessuno e così risparmia danari che vengono buoni a gettare nelle ingorde canne del militarismo sempre esigente ed insaziabile e in questo modo si tira avanti colla baracca e i burattini, finché verrà poi il giorno che tutto farà un tremendo capitombolo... Ammettiamo, è una questione difficile accontentare i diversi popoli in questo campo, anche per il fatto che coll’accontentare uno si danneggia, senza volerlo, l’altro. Si assiste infatti ad un cozzo di interessi che mai l’eguale! Ma con un po’ di buona volontà da tutte le parti si potrebbe almeno condurre a termine qualche cosa. Ma l’egoismo?... Nazionalità! Nazionalità! E non vi sono in Austria altre questioni che possono sorpassare d’importanza questa questione e siano capaci di assorbirla e farla tacere? Che non vi sia una questione di interesse generale capace di raggruppare i diversi popoli della Babele austriaca, che possa unirli in un sol fascio e in un sol pensiero? Sì, vi è la questione sociale, sempre viva, sempre urgente e che sarà fonte di guai per quel popolo che la trascura e non sa decidersi di studiarla per risolverla! La questione sociale dovrebbe essere la molla che fa tacere e soddisfa la questione nazionale e la medicina potente per sanare il parlamentarismo austriaco dal ridicolo e dal disonore di fronte al mondo civile! Dovrebbe essere la fonte per la formazione di un partito generale che racchiuda in sé tutte le nazionalità dell’impero con l’unico programma: la riforma sociale! Cioè il miglioramento delle condizioni dei contadini, la difesa del popolo tutto nei suoi diritti e l’aiuto nei suoi bisogni. La formazione di questo grandioso partito è l’ideale dei cristiano-sociali, come è l’ideale nostro! Vediamo anche noi che rappresenta molte difficoltà: ma possibile che di fronte ai comuni interessi non si sia capaci d’intendersi e andare d’accordo? La questione sociale farebbe scomparire quella secondaria del nazionalismo; il grido della fame soffocherà quello dei nazionalisti; gli stomachi vuoti trionferanno contro le teste calde dei patriottardi! Noi siamo pienamente persuasi che il giorno in cui in Austria si incominciasse per parte di tutti il lavoro serio per la riforma sociale, i diversi popoli incomincerebbero ad intendersi, che quantunque i loro cervelli ragionino diversamente, i loro interessi economici li farebbero andar d’accordo. Quindi chi vuole che in Austria torni la pace tra i diversi popoli deve lavorare per portare in prima linea sul tappeto parlamentare la questione sociale. Prima però, è necessario far sì che tutti, e non solo i privilegiati possano prendere parte alla vita politica: è necessario che i primi colpiti dall’inazione parlamentare possano pesare sulla bilancia politica, che quelli che hanno fame, causa questa inazione possano dire: Basta per la questione nazionale, ora bisogna lavorare per la riforma sociale! Ottenuto questo accordo, la questione nazionale si scioglierebbe da sé. Questo il desiderio nostro! fs. 