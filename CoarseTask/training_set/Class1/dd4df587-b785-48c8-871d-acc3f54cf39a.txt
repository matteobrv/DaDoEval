«Gli agrari assistettero fino ad ora passivamente alla baraonda elettorale in attesa che dallo sfilare di candidati e programmi ne spuntasse qualcuno che facesse suo caposaldo la rappresentanza dell’agricoltura». «Disillusi, molti agrari del collegio elettorale di Pergine, Stenico, Trento e Vezzano si costituirono per distretti in comitati intesi a far rappresentare convenientemente e con tutta l’intensità, che essa merita nel parlamento, l’agricoltura del nostro paese». Così incomincia un appello diretto agli elettori del collegio dei distretti di Pergine, Stenico, Trento e Vezzano e firmato: i comitati agrari riuniti dei succitati distretti. E anzitutto si potrebbe domandare: Chi sono questi comitati? Quali e quante persone li compongono? Da chi e da quanti hanno ricevuto il mandato di proporre a nome dell’«agricoltura paesana» il presidente del consiglio d’agricoltura? Osserviamo che il programma venne stampato alla macchia ed è quindi naturale che sarà stato diffuso senza i dovuti permessi. Anche codesta è una prova meravigliosa di coraggio! Gli anonimi promotori della quarta candidatura affermano che gli agrari assistettero finora passivamente alla lotta elettorale! Questa è una solenne bugia, ammenochè non si voglia ammettere che gli agrari si esauriscano nei comitati agrari e in qualche impiegato del consiglio d’agricoltura che in questi giorni si comporta quale zelante galoppino del suo principale, benché la sua posizione e l’attitudine sempre lusinghiera che ha preso la nostra stampa di fronte a lui non sembrasse autorizzarlo ad agitarsi come galoppino elettorale contro di noi. Ma tolti questi pochi signori, i contadini, gli agricoltori sanno che in quasi tutti i collegi furono i rappresentanti della classe agricola in maggioranza che decisero circa le candidature del partito popolare e che anche nelle adunanze dei fiduciari del distretto di Pergine, Trento, Vezzano e Stenico furono in maggioranza agricoltori i quali votarono la proposta candidatura Tonelli. In quanto alla disillusione a tutti è noto che il programma dell’Unione politica popolare s’occupa per la maggior parte della classe agricola e del suo sollevamento e che tutti i candidati compreso il signor Tonelli, hanno affermato di voler anzitutto provvedere all’agricoltura. Non c’è quindi affatto bisogno di una candidatura specificatamente agraria. Se il manifesto degli anonimi comitati asserisce poi che in altre provincie gli agrari si muovono e formano un grosso partito a pro’ dell’agricoltura e che l’agricoltura conservativa di per sé garantisce, anche per i sentimenti religiosi del candidato, l’è una citrulleria bell’e buona. L’essere agrario non garantisce nulla. In Boemia gli agrari czechi sono radicalissimi nella lotta contro la Chiesa, gli agrari tedeschi, fatte poche eccezioni, sono liberali, in Stiria il barone Rokitanski e il suo partito agrario sono liberali e così via. Il nome di agrario viene assunto per celare spesso altre mire o qualche volta per soddisfare alle ambizioni di qualche nobile signore del grande possesso! Gli interessi agrari sono protetti e difesi a meraviglia dai cristiano-sociali che hanno la loro «lega di contadini» nell’Austria inferiore e nel Tirolo dai cattolici in genere nell’Austria superiore, Vorarlberg ed in altre provincie. Appoggiandosi per la protezione dell’agricoltura a questi partiti, i deputati nostri non hanno bisogno d’altri aiuti speciali. Ripetiamo ancora, tanto per ribattere l’anonimo manifesto che il bar. Mersi è liberale e che si è dichiarato espressamente tale. Il passato ci ha anche edotti che la nobiltà liberale, per quanto conservativa sotto certi riguardi, appoggia, sostiene sempre a qualunque costo il governo, anche quando questo vuole attaccare o decurtare la Chiesa. Infine i meriti agrari del bar. Mersi, come presidente del consiglio noi non vogliamo negarli, ma protestiamo contro le esagerazioni dei suoi adepti i quali ricordano ai contadini le sovvenzioni e i favori ottenuti ai contadini, quasi che il Mersi abbia distribuito denari di sua borsa e non piuttosto attingendo alla cassa dello stato impinguata dai denari dei contribuenti. Tutti i contadini, fedeli al programma cattolico del partito popolare e ai conchiusi dei loro fiduciari manterranno la parola data e voteranno per il candidato ispettore Albino Tonelli. 