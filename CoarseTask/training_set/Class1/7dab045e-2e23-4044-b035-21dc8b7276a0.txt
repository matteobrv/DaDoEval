Uno degli oratori del comizio in Municipio l’avv. Menestrina ha detto: «Rammentate che questo cortile vide un altro comizio, quello in cui voi respingeste una proposta di autonomia che avrebbe staccato dal Trentino la Valle di Fassa; allora per non sacrificare Fassa si sacrificò con un disdegnoso rifiuto un provvedimento vantaggioso a tutto il paese. Oggi, oltre a Fassa, si dovrebbe perdere anche Fiemme, senza l’ombra di un compenso che non sarebbe mai adeguato» . Il ricordo è fatale ed il ragionamento dell’oratore liberale non può voler significare che questo: Ricordate che allora avete commesso un gravissimo errore, oggi vi convochiamo a commetterne un altro . Se infatti si fosse accettata ed istituita allora l’autonomia amministrativa per tutto il Trentino tranne Fassa, in linea nazionale i vantaggi sarebbero stati grandissimi. Ricordiamo anzitutto la lotta linguistica. Avendo noi in mani nostre il consiglio scolastico provinciale, si sarebbe evitata tutta la violenta campagna che abbiamo dovuto sostenere e sosteniamo tutt’oggi unguibus et rostris contro il Volksbund e tutti i tentativi di germanizzazione sul terreno scolastico. I sacrifizi di denaro, di fatiche, di energie sarebbero state sostituite da semplici deliberazioni del nostro consiglio scolastico autonomo. E Fassa? Fassa in realtà sarebbe rimasta come oggi. Sarebbe stata sottoposta al consiglio scolastico misto, come oggi siamo tutti in tutto il Trentino, ma viceversa le istituzioni di difesa nazionale e tutti i buoni italiani avrebbero potuto concentrare in Fassa ed oltre la loro attività. La «rinunzia» sarebbe stata quindi semplicemente una frase. Che più? Proprio nella questione tramviaria di Fiemme, se allora avessimo accettata ed ottenuta l’autonomia amministrativa, la posizione dell’avisiana sarebbe ben stata più favorevole! Una gran parte della pressione in favore della linea di Egna, che deriva dalla maggioranza dietale tedesca non esisterebbe o sarebbe stata attutita. Vestigia cerrent. La politica d’allora fu un disastro, e noi ne soffriamo le conseguenze. Andammo di male in peggio, da Fassa venimmo ricacciati sulle difese in Folgaria e in Valsugana. Dobbiamo oggi ripetere l’errore? Per conto nostro, no risolutamente no. L’Alto Adige dice che i «clericali» non dovrebbero ritenersi «infallibili». Stia certo l’organo liberale che non l’abbiamo mai creduto e che, proprio nella questione di Fiemme, abbiamo valutate tutte le eventualità, tutto il rischio. Anche noi abbiamo avuto delle preoccupazioni e non ci siamo passati sopra a cuor leggero, anche noi abbiamo pensato, se forse non commettessimo un errore. Ma per quanto l’accettazione dell’odierna soluzione provvisoria ci potesse sembrare dura di fronte ai comuni e vecchi postulati dell’avisiana, per quanto anch’essa non sia priva di rischi per l’avvenire, di fronte alle certe conseguenze di una tattica negativa e di un’opposizione radicale, non abbiamo potuto che scegliere la accettazione. Era meglio salvare oggi la Lavis-Cembra, cioè 4 milioni dell’avisiana, colla possibilità della continuazione o perderla tutta, oggi o domani? Era meglio che in Fiemme un ente autonomo ed italiano costruisse, assieme al governo, come una volta lo stradone di Egna, così oggi la ferrovia, o lasciare che i fiemmazzi, alleati col comitato tramviario di Bolzano documentassero nella forma e nella sostanza il distacco dal Trentino? Vagliato il pro e il contro, non abbiamo potuto esitare. Sapevamo che avremmo dovuto affrontare una corrente fortissima che anche per noi sarebbe stato così dolce, così comodo assecondare, ma la coscienza della nostra responsabilità (e null’altro!) ci diede il coraggio della risoluzione. O se, all’infuor di essa, s’aggiunse qualche cosa che ci poté facilitare la decisione, fu il ricordo fatale del rifiuto e della rinunzia, a cui accennò l’avv. Menestrina, ed il rimpianto ora quasi generale nel Trentino che allora non siano insorti degli uomini coraggiosi ad affrontare a sangue freddo il vuoto dominio della frase. 