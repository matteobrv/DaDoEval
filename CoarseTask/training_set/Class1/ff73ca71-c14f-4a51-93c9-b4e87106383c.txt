La politica elettorale ci ha impedito quest’anno di commemorare con particolari pubblicazioni la data che ritorna domani. Ma sarebbe grave omissione il non ricordarla affatto, proprio nel tempo, in cui fra i cattolici stessi paiono rinascere certe opposizioni che hanno preceduta la comparsa della Rerum Novarum. I nostri amici del Trentino non vengano meno e oggi riprendano in mano la grande enciclica, vi leggano com’è fissato il concetto cristiano del giusto salario, come vi è accentuato l’elemento di giustizia naturale che precede ogni formula di contratto; come è reclamato nei rapporti fra operai e padroni l’intervento dello Stato, come è caldeggiata la necessità dell’organizzazione professionale, semplice o mista, a seconda delle opportunità e come la Chiesa richieda per se il diritto d’interloquire nella questione sociale. Sovratutto ripensino i nostri amici alla tendenza generale che inspirò l’enciclica. Essa afferma in faccia ai potenti che «un piccolissimo numero di straricchi hanno imposto all’infinita moltitudine dei proletari un giogo poco men che servile», essa reclama i diritti delle plebi per ragioni di giustizia, trae dal Vangelo il concetto dell’eguaglianza fra ricchi e poveri, rievoca, in mezzo ai più aspri conflitti l’ideale della fratellanza e carità cristiana, rivendica di fronte alle invadenze poliziesche dei poteri civili il diritto di coalizione come un diritto di natura. Con ciò l’enciclica diventa oltre che un’esposizione dottrinale sulla questione operaia un documento di grande valore per il movimento democratico in genere. Ma la Rerum Novarum, per ben comprenderla, va riletta e considerata assieme alle altre encicliche alle quali è sorella, come quella sui poteri pubblici, sulla libertà umana e sulla costituzione cristiana degli Stati. Sono questi i documenti a cui dovranno attingere i cattolici, fino che dovranno partecipare come organismo alla vita pubblica. Il nostro Vescovo ha spiegati e, diremo, concretizzati questi documenti con riguardo al nostro paese e mettendoli in relazione anche colle norme dell’attuale Pontificato. Non manca quindi ai nostri amici la guida sicura. Confidiamo per certo che il Trentino non darà il triste spettacolo di cieche reazioni o d’inconsuete aberrazioni demagogiche. Fu sempre nostro vanto quello di essere di buon senso e soprattutto di lavorare con energia e con assiduità. Rinnoviamo tali propositi anche oggi, e sarà la migliore commemorazione dell’anniversario della Rerum Novarum. Lavoriamo soprattutto per la libertà della chiesa e della sua dottrina, sia di fronte ai poteri civili, sia di fronte a quell’incubo immenso di pregiudizio e d’odio che si chiama «anticlericalismo», il quale è riuscito di fatto a ritardare i benefici effetti della scuola sociale cristiana. Lavoriamo nel campo delle associazioni, rivolgendo una cura speciale ai giovani della classe operaia, dell’artigianato, dei contadini. O c’inganniamo, o il problema dell’organizzazione giovanile, sarà quello che prossimamente s’imporrà anche nel Trentino sovra tutti gli altri. 