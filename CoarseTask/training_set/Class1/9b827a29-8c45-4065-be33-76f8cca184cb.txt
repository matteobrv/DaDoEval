Allorché la Banca Cattolica, inaugurando una nuova era per il Trentino, modificò i suoi statuti e decise con molto plauso di finanziare e costruire l’elettrovia dell’Alta Anaunia, uno fra i soci e precisamente il reverendo don Tabarelli, curato di Dro, fece la proposta che ella si occupasse altresì dell’elettrovia Trento-Riva. La Banca decise di assecondare sì giusto e bel desiderio, quando avesse compiuta la prima impresa. L’opera della Banca non ebbe però approvazione incontrastata nel passo decisivo da lei compiuto. Vi fu chi si fece a dimostrare che un istituto del suo genere non avrebbe dovuto mettersi in tali imprese e a questo scopo consumò non poca carta ed inchiostro. Ma l’opinione pubblica, anche in campi diversi dal nostro, esprimevasi ben diversamente, ed ecco che un bel dì, proprio con la cooperazione di chi aveva sollevato tutte quelle obiezioni finanziarie, ecco uscir la proposta di dar tosto mano alla Trento-Riva, o meglio ai suoi preparativi, interessandovi anche la Banca Cooperativa che con ciò avrebbe seguito il non lodato esempio della Banca Cattolica. Questa, non gelosa che altri volesse prevenirla, prese anzi parte non indifferente né inutile all’avviamento dell’opera e promise il suo appoggio finanziario, quando la Cassa di Risparmio e la Cooperativa avessero fatto altrettanto. Senonché questi istituti non corrisposero, anzi il tentativo di far concorrere la Cooperativa suscitò fra i soci, specialmente delle vallate, dispareri e contrarietà che ebbero delle ripercussioni anche nella stampa. Mancando con ciò le condizioni chieste dalla Banca Cattolica, questa si ritirò, lasciando fare agli altri, i quali però per tirare acqua al loro molino, sostenevano essere ancora valevole l’impegno dalla stessa assunto e si valevano del primitivo e condizionato suo conchiuso, per sostenere la finanziazione ideata, alla quale era venuta a mancare ogni base. Tale atteggiamento, non certo superiore ad ogni critica, provocava una chiara e dettagliata esposizione delle cose, fatta sul nostro giornale, dalla quale ognuno poteva vedere il vero stato della questione. Intanto vennero le elezioni politiche del 1907 con l’esito che tutti sanno. I deputati popolari, appena entrati in Parlamento, pensarono che si doveva dar subito mano alle faccende ferroviarie, tanto trascinate a lungo nel nostro paese, e credettero che la prima ferrovia alla quale si potesse dar mano, fosse quella delle Giudicarie, con una diramazione da Sarche per Riva. In tal senso gli onorevoli mons. Delugan e Tonelli, con l’appoggio di tutti i colleghi, presentarono ancor nel luglio dell’anno scorso una proposta di legge che poi fu passata senza prima lettura alla rispettiva commissione. Così, finalmente, la questione era posta nei veri suoi termini. Giacché, ciò che maggiormente interessa è dare alle Giudicarie una comunicazione coi centri, cioè con Trento e con Riva, mentre Trento e Riva sono già congiunte fra di loro. Con quanta serietà e quanto zelo i deputati popolari proseguissero il loro proposito, apparve nella scorsa primavera, quando con una celerità, mai conosciuta nei tempi addietro nel Trentino, essi ottennero dal ministero delle Ferrovie la dichiarazione scritta che, adempite le solite condizioni, il Governo era disposto a contribuire all’esecuzione dell’impresa con 4.000.000 corone in azioni di fondazione, giusta il piano di finanziazione, molto più vantaggioso per il paese, proposto per questa nuova ferrovia delle Giudicarie dalla deputazione popolare. Il Governo rendeva però attenti che contro il tratto Arco-Riva c’erano forti opposizioni da parte della compagnia Schwarz ed accennava altresì ad opposizioni di Riva stessa. Che quest’ultime vi siano state in qualche stadio della faccenda, risulta chiaro a chi lesse lo stesso comunicato, spedito di recente dal Podestà di Riva ai giornali, e a chi abbia letto la chiusa che l’Alto Adige giorni fa, poneva alla relazione dell’ultima seduta del Comitato Trento-lago di Garda, chiusa che espressamente ricordava le difficoltà che il Comitato dovette vincere contro quella città. Il Governo faceva intendere oltre a ciò, che fino a tanto che le cose fossero restate in mano a comitati, e comitati diversi, la conclusione si sarebbe protratta, che esso intendeva anzitutto favorire e appoggiare la congiunzione ferroviaria, affatto mancante, fra Tione e Trento, e che la sua sovvenzione non poteva venir concessa che a un’unica impresa, e che la diramazione doveva limitarsi dalle Sarche ad Arco, finché non fossero superate le difficoltà per il proseguimento fino al lago di Garda. Perciò i deputati popolari si rivolsero alla Banca Industriale, sorta sul finire dello stesso anno, per interessarla nella finanziazione di un’impresa condotta secondo questi criteri e trovarono piena corrispondenza. La Banca Industriale avviò e conchiuse anzitutto le sue trattative col Comitato Giudicariese, quindi con quello della Trento-lago di Garda, di fronte al quale, nell’interesse delle Giudicarie e dell’impresa sostenne l’unicità della stessa e chiese di avere nella finanziazione la preponderanza del capitale in azioni di fondazione come colei che, essendosi già assunto il tronco più difficile, più costoso e da sé solo non rendibile, aveva speciali interessi da salvaguardare. Il Comitato Trento-lago di Garda non volle entrare in quest’ordine d’idee ed elaborando un nuovo piano di finanziazione, criticato anche per altri riguardi, faceva assegnamento sul contributo dello Stato, benché legato all’impresa unica e su quello della provincia, ottenuto intanto dai deputati alla Dieta, ed anche esso espressamente legato a tale condizione. In altre parole il Comitato Trento-lago di Garda presentava un secondo piano, mancante di base, ossia dei quattrini che in tali cose sono il nervus rerum giacché né lo Stato, né la provincia, né i deputati erano disposti a recedere dalle condizioni messe ai pubblici contributi, e messevi non a capriccio ma per il vantaggio delle Giudicarie e della ferrovia. La Banca Industriale, vista la piega della faccenda, aveva chiesta frattanto e ottenuta la concessione di fare per conto suo gli studi del tronco Trento-Sarche-Arco. Il Comitato dichiarò che questa non era che una mossa per esercitare su di esso una pressione, mossa di cui punto si sentiva impressionata. Ma le cose erano invece più serie. I deputati interessati nella questione ferroviaria, e che erano stati sorpassati dal Comitato Trento-lago di Garda, quando aveva convocata un’adunanza dei comuni per presentare ad essi il poco fondato finanziamento testè ricordato, chiamarono anch’essi i comuni a sentire come stava davvero la questione; e la Banca Industriale, mentre rendeva pubblici in tale occasione i documenti relativi a tutte le sue trattative col Comitato giudicariese, con quello di Trento e coi deputati, dava ancor quel giorno principio ai lavori di rilievo per il tronco da Trento verso il lago di Garda. Con ciò le cose prendevano tutt’altra piega. Il Comitato di Trento si convinse alfine della realtà e con l’intervento dell’on. Conci cedette tutto il suo operato alla Banca Industriale, ché così fu esonerata dal fare nuovi studi, che avrebbero resi inutili il lavoro e le spese dei primi. Il Comitato Trento-lago di Garda, chiamando a nuova adunanza i comuni, per comunicare loro l’avvenuto, – e questa volta invitò anche i deputati – credette bene di distribuire anch’esso un opuscolo di documenti commentati. Fra essi tanto perché le cose serie abbiano anche il lato ricreativo ed esilarante – inserì una comunicazione della Giunta provinciale, con cui il barone Sternbach partecipava al signor Tomasi «quale presidente della Trento-Sarche-Tione e Sarche-Riva» che la Dieta aveva concesso allo stesso un contributo in azioni di fondazione di un milione e 200.000 corone. Si vede che l’assessore Sternbach ha firmato senza sapere o senza leggere. Né il signor Tomasi fu mai presidente di un Comitato per la Trento-Tione, né fu concesso un contributo per una linea fino a Riva, ma, per ora, fino ad Arco. Cose tutte arcinote al Comitato di Trento, che dovette fare le grasse risa di quella partecipazione, ma finse di prendere sul serio quegli strafalcioni, e li commentò con grave posa! E, per dirne un’altra, negli stessi documenti commentati si designa l’adunanza che i deputati – poco cortesemente e meno convenientemente sorpassati dal Comitato – convocarono ai 21 novembre a Vezzano per chiarire ai Capi Comune le faccende, «tutto un’astioso attacco all’azione del Comitato». Tali espressioni si condannano da sé. Nulla poi diciamo di certi articoli sguaiati ed offensivi dell’Alto Adige. Non meritano alcuna risposta, e l’onore dei deputati non può venir intaccato da chi scrive in quel modo. Ma, lasciando questi intermezzi che ormai appartengono al passato e all’oblio, noi ci rallegriamo dell’esito il quale assicura alle Giudicarie la loro congiunzione con centri importanti e ne salvaguarda i legittimi interessi, e non neghiamo nemmeno al Comitato Trento-lago di Garda la soddisfazione di aver elaborato parte del progetto complessivo, benché non ne abbia mai assicurata la finanziazione, senza la quale ogni progetto rimane di carta, ma a cui rivolsero con esito finora felice tutte le cure quei deputati e quegli istituti che l’Alto Adige con assiduo amore di patria critica e condanna con tutte le arti e con tutti i pretesti. Ed ora, chiuse le polemiche e fatto un bel passo innanzi, auguriamo sollecita attuazione all’opera. 