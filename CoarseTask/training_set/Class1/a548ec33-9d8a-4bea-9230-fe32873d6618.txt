I ginnasti pantedeschi sono penetrati in casa nostra . Non sono venuti per ammirare le bellezze della nostra natura; vengono per insultarci, per provocare la popolazione italiana che chiamano bastarda. Chi sono codesti ginnasti? Sono seguaci delle tendenze pangermaniste, discepoli ed alleati del partito irredentista tedesco, il quale fa capo a Schönerer , che inaugurò il movimento scismatico «Los von Rom» per rendere più facile l’annessione dei tedeschi dell’Austria alla Germania. Ad Innsbruck, perfino il Municipio non fece loro ricevimento ufficiale per separare le responsabilità. La festa di Innsbruck ebbe carattere spiccatamente pangermanico ed infine anche austriaco. Vi partecipò il deputato pantedesco Malik, che l’altro giorno alla Camera dichiarò che sulle nuove monete coniate per il giubileo dell’Imperatore si doveva scrivere: Finis Austriae! la fine dell’Austria. Vi prese parte e parlò l’ex deputato Stein, lo stesso che in piena Camera austriaca gridava: Viva gli Hohenzollern ed intonava l’inno germanico, vi aderì Carlo Iro, il deputato fido acate di Schönerer, il promotore del movimento scismatico «Los von Rom» e «Los von Oesterreich»! Fu magna pars del convegno infine il dott. Frank, capo-partito dei pantedeschi di Innsbruck. A tali principii s’ispirò anche apertamente il convegno. Il discorso del dr. Frank diceva che i tirolesi cent’anni fa non hanno combattuto per Roma (in nome della loro fede) ma per la coscienza tedesca, che vuole, come aveva premesso, l’Unione tedesca con la Germania. E terminò con un grido applauditissimo: Heil Alldeutschland! Evviva la Pangermania! Questa truppa però non è soltanto nemica dell’Austria, fautrice aperta della rovina di questa, ma è anzitutto seguace di quelle tendenze germanizzatrici, che vogliono rubare al nostro popolo la lingua, l’esistenza nazionale! Il dr. Frank fu il capo delle orde che ad Innsbruck demolirono la facoltà italiana , linciarono gli italiani, e gli studenti incarcerati ancora ricordano la voce robustissima del Frank e dello Stein che aizzavano la folla e mandavano il grido, che giungeva fino nelle carceri: Morte agli italiani! Orbene, in mezzo al convegno di tal gente e dei ginnasti, venuti dalle provincie austriache e germaniche, sorse anche il famigerato pittore Edgard Meyer, colui che con i denari del Volksbund ha tolta la pace a tanti nostri paesi, ingannando i valligiani sulle sue vere tendenze. E codesto emissario invitò i ginnasti ad una gita verso le oasi tedesche, e sull’altipiano di Folgaria. Dimostreremo, disse il Meyer, che quella popolazione è con noi e non è italiana. Partirono da Innsbruck ed arrivarono a Bolzano martedì in circa sessanta, la maggior parte, come annunzia la Bozner Zeitung, sudditi dell’Impero germanico (Reichsdeutsche) con le loro signore. Ebbero ufficiale ricevimento dal municipio e per iniziativa della Südmark una festa nel restaurant «Rosengarten». Il consigliere municipale di Bolzano Lun eccitò gli intervenuti a mantenere fede alla tricolore germanica. Poi parlò di nuovo il prof. Edgard Meyer che invitò i bolzanini a prendere parte all’escursione nel Südtirol. «Per venerdì, egli disse, è preveduta una festa serale sul castello di Persen , poi si andrà a Luserna, il valoroso paesello tedesco, un esempio nella lotta nazionale, e poi attraverso Vielgereut (Folgaria) nella valle del Leno, dove coronerà l’escursione la costituzione di un nuovo gruppo del Volksbund». Inni pangermanisti chiusero il trattenimento. Non abbiamo tempo di commentare. Diciamo brevemente. Il popolo trentino non può fare a meno di sentire come una provocazione la gita dei ginnasti pangermani, i quali, guidati da odiatori del Trentino, vengono per dimostrare che non siamo di razza italiana, che a loro è facile germanizzare, vengono per concretare il loro programma di prepotenza e d’invasione e sulla rocca del castello di Pergine vogliono festeggiare le conquiste da loro fatte alla Grangermania. La loro escursione ha degli scopi, senza pudore manifesti e sono quelli di guadagnare nuovi paesi e d’imbastardirci. Noi protestiamo contro la debolezza delle autorità che, se non in nome della giustizia nazionale, almeno in nome dell’Austria dovrebbero impedire tali provocazioni. Noi protestiamo energicamente contro i provocatori, i turbatori della nostra pace, e, di fronte ai tedeschi che con loro non sono solidali, denunciamo l’atto di prepotenza che ora si compie. Viva il Trentino, abbasso la Pangermania! 