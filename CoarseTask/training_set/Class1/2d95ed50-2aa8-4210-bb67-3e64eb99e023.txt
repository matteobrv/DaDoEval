Diamo qui la relazione sui fatti avvenuti sabato ad Innsbruck in occasione della prolusione del nuovo docente d.r Lorenzoni . Purtroppo anche questa volta le cose non andarono lisce. Si vede chiaro che elementi amanti del disordine vollero provocare tristi scenate e questi elementi, come apparisce dai telegrammi e dalle corrispondenze spediteci, vanno cercati fra i tedeschi nazionali. Speriamo che lo sfogo di sabato non abbia a rinnovarsi, ma se gli studenti radicali che in simili occasioni vogliono prevalere, mostrassero di non essere ancora soddisfatti, sarà obbligo delle competenti autorità impedire i disordini e difendere il buon diritto degli italiani, fino a tanto che questi si troveranno ad Innsbruck. Né il rimedio opportuno dovrà al caso cercarsi nel sospendere le lezioni e colpire per causa dei mestatori tutta la studentesca; se le autorità vorranno, avranno ben modo di richiamare al rendiconto e ridurre al dovere i veri promotori e autori dei disordini, che spinti da odio nazionale, turbano la pace all’Università, ledono il diritto altrui e acuiscono le differenze nazionali con pubblico danno. Ed ora ecco la cronaca. Sabato sera ci giungeva da Innsbruck il seguente telegramma: «Verso le ore 3.30, in base al conchiuso di ieri sera, il corridoio dell’Università brulicava di studenti tedeschi. Prima delle 4 gli studenti italiani occupano la sala. I tedeschi affollansi fuori. Entra Lorenzoni, gli italiani applaudono, i tedeschi fischiano. Vogliono entrare, ma sono impediti dal professore Wirtinger. Il professore Lorenzoni fa la sua prolusione che passa quieta. Intanto la via davanti all’università si affolla. Terminata la lezione i tedeschi cantano Burschen heraus, Wacht am Rhein. Wirtinger invita alla calma gli studenti. Gli italiani escono passando davanti ai tedeschi occupanti i corridoi e cantanti la Wacht am Rhein. Quando gli italiani erano usciti dall’Università quasi tutti, gli ultimi vengono assaliti dai tedeschi; gli italiani si rivoltano. Incomincia un tafferuglio e una baruffa sulla porta, corrono bastonate. Due italiani, Girardini e Ben, ed alcuni tedeschi restano leggermente feriti. Allora si chiudono le porte. Lo studente russo Bakounin , di corporatura gigantesca, spalanca le porte, parla colle braccia incrociate, terrorizza ed arresta i tedeschi. I cittadini circostanti assalgono gli italiani alle spalle: intervengono le guardie. Gli italiani emettono grida nazionali e partono scortati dalle guardie e seguiti dagli studenti e cittadini tedeschi urlanti la Wacht am Rhein. Gli studenti italiani si recano all’Oesterreichischer Hof dove Lorenzoni prende la parola. Questa sera alle 8.30 adunanza». Innsbruck, 17. – A completamento del mio telegramma di ieri aggiungo i seguenti particolari. Gli studenti italiani erano una ottantina, mentre gli studenti tedeschi erano alcune centinaia. L’arrivo del prof. Lorenzoni fu accolto dagli studenti italiani con applausi. Gli studenti tedeschi sui corridoi allora si misero a fischiare e tentarono di penetrare nella sala, ma furono respinti dal prof. Wirtinger, decano della facoltà filosofica. La lezione alla quale assisteva anche il d.r Piscel passò del tutto quieta. Finita che fu, scoppiarono nuovi applausi, ai quali i tedeschi contrapposero il canto della Wacht am Rhein. Dietro preghiera del prof. Wirtinger ritornò la quiete. Gli studenti italiani allora lasciarono tranquillamente la sala ed uscirono dall’università seguiti dai tedeschi... nazionali. Pareva che tutto dovesse finire pacificamente, quando alla porta di uscita uno studente tedesco offese lo studente italiano Ambrosi con la parola vigliacco. Lo studente italiano reagì alzando il bastone: in quel punto nacque una baruffa fra tedeschi e italiani, durante la quale corsero bastonate da una parte e dall’altra restando leggermente feriti tre o quattro italiani e parecchi tedeschi. Le guardie accorse divisero tosto i contendenti e dopo pochi minuti il tafferuglio era cessato. Gli studenti italiani cantando per il Burggraben e la Mariatheresienstrasse si recarono all’Oesterreichischer Hof in Wilten, luogo delle loro riunioni. Alle 8 tennero un’adunanza nella quale il prof. Pacchioni ebbe parole di approvazione per il contegno degli studenti italiani e mandò un saluto all’università italiana. Anche il d.r Piscel prese la parola eccitando la gioventù alla riscossa. L’adunanza in fine deliberò che gli studenti italiani si recheranno a protestare al Rettorato dell’Università e alla Luogotenenza per la provocazione e l’aggressione di cui furono fatti segno. Che si presenteranno dal Podestà d’Innsbruck per chiedere la scarcerazione del legatore Barbi arrestato dopo la zuffa sulla porta dell’Università. Una rappresentanza di studenti si recherà a Vienna per interessare della cosa i nostri deputati. Lo studente Pedrotti, presidente della Società studenti, si recherà tosto a Trento per riferire in un pubblico comizio sui fatti avvenuti. Il d.r Piscel riferirà sullo stesso argomenti in un comizio a Rovereto. In genere la gente seria è unanime nel riconoscere che il contegno degli studenti italiani fu corretto e prudente. Gli studenti italiani feriti sono: Giov. Ambrosi, Veronesi, Girardini e Ben. Le ferite sono del tutto leggere. Solo allo stud. Ben la ferita fu ricucita con un paio di punti di sutura. 