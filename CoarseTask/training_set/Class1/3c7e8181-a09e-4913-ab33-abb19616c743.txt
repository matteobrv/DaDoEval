II. L’ora che corre Il recrudimento della lotta universitaria , emergente più da vicende improvvise che per effetto voluto da uomini, parve ad un tratto sospendesse tutte le ostilità nostre, e le due Società , volta la fronte contro il nemico comune, camminarono per un momento parallele. L’amore della patria che ci infiammava i petti, ci fece dimenticare le ingiurie aperte e il sarcasmo quotidiano. Giova ricordare oggi la generosità di quei pochi che osteggiati aspramente dai più, pur combatterono le prime campagne universitarie, non curando chi in fine raccogliesse gli allori; intenti solo a provare in via di fatto al nemico la concordia e l’unanimità del paese. Fu merito dell’Associazione cattolica, se gran parte del clero e dei cittadini militanti, nel comizio di Natale alzarono la loro voce in favore dell’Università italiana. Fu merito nostro, se molti comuni, se avversari più sereni e i fattori competenti fuori dal Trentino, finirono per giudicare della questione universitaria, non come d’una mossa dei partiti radicali, ma come d’un postulato di tutto il paese. Certo non lo volle credere chi diresse in via di fatto la lotta universitaria: lo spirito di setta e le preoccupazioni di partito ebbero la prevalenza; e i rappresentanti delle Società cattoliche dovettero abbandonare i comitati universitari, come riserve sfruttate. Gli studenti anticlericali si costituirono in assemblea esecutiva d’un paese nella sua maggioranza cattolico, cattolico non solo nelle chiese, ma cattolico – e mi appello ad un futuro prossimo, che se i democratico cristiani. vorranno, farà cadere le presenti illusioni – anche nelle manifestazioni della vita pubblica. I propositi nostri furono allora questi: fare per nostra parte tutto il dovere davanti alla nostra coscienza d’italiani, senza curarci di altri tribunali, donde l’odio di partito ci lancia quotidianamente scomuniche, o d’altri aeropaghi, ove con una presuntuosità senza pari si decide contro di noi la congiura del silenzio. A questa linea di condotta rimanemmo fedeli, e la nostra voce, consentanea all’opera nostra, accompagnò ogni fase della lotta universitaria, certo senza la responsabilità di ogni singola mossa, derisa da uno stato maggiore, da cui si vollero esclusi per forza i nostri. Stiamo ora preparando il VII congresso, il quale, se tutti i colleghi comprendono l’importanza dell’ora che corre, riuscirà degno dei passati, e nuova affermazione dei principî e degli ideali che ci animano. Poiché la differenza tra la nostra Società e quella anticlericale è questa, che noi ci rifacciamo sempre e con crescente tenacia ai principî. Le società studentesche devono essere società di educazione e di formazione di caratteri, o non hanno ragione di esistere. Come tali francamente devono affermare le loro idee che positivamente le distinguano dalle altre in tutte le questioni che interessano l’individuo che va formandosi alle battaglie della vita. Trascurare di prendere posizione nei dibattiti pubblici o della coscienza di fronte alle questioni religiose e sociali che travagliano la vita universitaria d’oggi, è già un grave peccato d’omissione, una diminutio capitis. Ma mascherare lo spirito che realmente informa i membri di una società – salvo piccole eccezioni – sotto l’ipocrisia di uno statuto secolare, o far passare di contrabbando tutta una concezione della vita privata e pubblica attraverso la propaganda di una questione quotidiana o le agitazioni di una lotta attuale, è indegno di chi si atteggia a Boiardo del pensiero e a nemico dichiarato delle visiere calate! Amici! L’associazione universitaria v’invita ancora una volta ad un congresso per riaffermare quella chiarezza d’idee e di propositi che fu sempre nostro vanto. Altre questioni per consolidare quella lega che abbiamo stretto fraternamente, altri problemi, corollari ai nostri principî, reclamano la vostra presenza. Fa d’uopo, per accennarne uno, interessare maggiormente accademici e cattolici colti per la Rivista tridentina, la quale instancabilmente e tenacemente vogliamo si vada formando, man mano che le nostre forze aumentano, l’organo della cultura superiore dei cattolici trentini. Venite tutti, nessuno si volga indietro! Vani futuri temporis augures Fecunda rerum saecula discimus, Si non retractamus fideli Tela manu, tacitoque gaudet Vagina ferro: si clypei vacant Hastaeque, et arcus; non animi placent Parci laborum, non magistrae Consilii sine Marte, linguae! L’appoggio del clero e del laicato cattolico, i rapporti stretti che ci legano colle organizzazioni della democrazia cristiana, avranno, ad Avio, ne siamo certi, una nuova riconferma. Non c’è forse nessuna società che sia di per sé stessa e per i suoi scopi più degna d’incoraggiamento e d’appoggio. E che noi, fra mille ostacoli e difficoltà interiori ed esteriori, le quali sfuggono ai più, abbiamo cercato di raggiungere quell’ideale delineato nel motto fatidico «Fede, Patria, Scienza», nessuno lo vorrà negare. Cattolici, chiediamo l’appoggio consapevole di quanti combattono per la causa di Cristo e della Chiesa; italiani, di quanti amano questa terra italiana veracemente; democratici, aspettiamo l’adesione di quanti combattono per l’elevazione morale e materiale del popolo, di quel popolo che, se Cristo ne sorregge, vorremmo far grande e forte innanzi a Dio ed agli uomini. E poi Andiam, che la via lunga ne sospinge. FORTIS 