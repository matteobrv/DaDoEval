Fine d’anno. Sostiamo un momento. Il fattorino mi riversa sul tavolo un fascio di telegrammi del nostro corrispondente viennese. Mussio trasmette da Milano i telegrammi di Parigi: marina torbida, rivoluzione... Savoldi mi fa dire per telegrafo: vi segnalo la crisi, Luzzatti se ne va... vedete i commenti... It. telefona da Innsbruck le notizie tirolesi, il bidello annunzia ora una conquantina di lettere: sono persone che si lagnano, protestano, applaudono, e mandano notizie e vogliono che mi interessi della questione dei pompieri e del regolamento per lo spazzacamino e la rifusione della campane e l’esposizione dei suini e il collaudo dell’organo, l’afta epizootica e gli amperometri dell’impianto; ed il campanello del proto tintinna ininterrottamente e stride nell’aria agitata la soneria dell’amministrazione la quale avverte che è tardi, che bisogna uscire. Oh! ma lasciatemi stare un momento. Datemi un momento di tregua. Ho servito tutto l’anno il pubblico e non fui che uno strumento scrupoloso, sensibilissimo, il quale accoglie le ondate dell’opinione pubblica, le rifonde e le rimanda ai lettori in tutte le parti del paese. Datemi tregua un momento. È fine d’anno e io voglio pensare un po’ alla vita mia, chiudere gli occhi, figurarmi d’attorno gli amici, e ricordare. E qui accanto desidero anzitutto gli amici vecchi, gli amici di una volta. Ricordate? Ero un giovane tagliato alla buona con una cert’aria contraddittoria in viso tra lo spavaldo e l’impacciato. Conducevo una vita stentata ed abitavo in uno stanzone oscuro, dove stavo quasi sempre solo, se eccettuate quei giorni, in cui voi facevate irruenza per darmi dei consigli tumultuosi, degli eccitamenti o degli scappellotti. Fuori, sulla via, nessuno mi salutava. I potenti mi disprezzavano perché ero povero. Gli intellettuali mi compassionavano, perché vestivo da popolano e anche molti dei buoni voltavano la testa dall’altra parte e fingevano di non vedermi perché salutarmi avrebbe voluto dire compromettersi col Fede e Lavoro, colla Voce, col libello, cogli intransigenti arrabbiati. Oh con quanto desiderio aspettavo allora la festa! Era il giorno, in cui capitavo nelle piccole case dei lavoratori, negli abituri rurali e raccontavo tante cose a degli uditori attenti e meravigliati. Predicavo che bisognava scuotersi, mettersi assieme, organizzarsi, combattere per la vita civile ed il progresso economico, che ci voleva la cooperazione, che tutti assieme avrebbero una forza grande da provvedere al proprio credito, al proprio consumo, alla propria industria. Il quarto stato mi capiva e mi amava. Abbiamo rotto così l’indolenza, abbiamo vinto l’egoismo individuale, e quando ritornavo, la festa dopo, in quelle case o in quelle osterie rurali vi sentivo discutere d’associazioni e d’iniziative pubbliche, e più tardi li vidi a mettere pietra sopra pietra, fabbricare le nuove case del popolo colle cooperative, le società operaie, le società di coltura. Voi mi seguivate aggiungendo il vostro entusiasmo giovanile e la vostra opera alla parola mia. C’incontrammo allora nei falsi apostoli, li affrontammo e abbiamo loro strappato la maschera. Oh quanto scandalo dei prudenti e dei transigenti! Anche in città intanto mi si cominciava a conoscere e a discutere. Sostenni polemiche vivacissime, diedi e pigliai botte da orbo, ma ci volevano queste e quelle, non è vero amici? Raggiunsi così maggiore considerazione, ruppi la muraglia cinese che l’odio, l’invidia o l’ignoranza avevano creato attorno di me, e perché frattanto gli amici di fuori avevano raccolto l’obolo della solidarietà e mi avevano costruito una casa nuova, vi entrai con una veste migliore, un po’ più in assetto decente anche per ricevimenti ufficiali, per la cronaca di teatro; ma il cuore era sempre quello veh! Mano mano l’isolamento cessò anche in casa; vennero giovani ardenti ai quali il bagliore dell’idea aveva potuto splendere attraverso dei pregiudizi; vennero uomini a cui il secolo non poteva negare considerazione e che finora si erano rimasti in un angolo perché non ci avevano conosciuti. La grande politica, tuttavia, il Trentino all’interno e all’estero lo rappresentavano gli altri, e la mia voce non veniva sentita e si perdeva nel frastuono di coloro che si dicevano il paese. Ma poi si compie il fatto democratico, si concede il suffragio politico a tutti i trentini. Allora levai alta la voce e gridai ai trentini che uscissero dalle case nuove dove si erano armati e che combattessero la battaglia politica nel campo della vita pubblica. Gridai, e non fu voce al deserto e si raccolsero tutti come ad una parola d’ordine e diedero battaglia dappertutto fino alle ultime ville di montagna, e vinsero. Viene infuso così uno spirito ed una energia nuova nella nostra politica. L’ottimismo politico che invocai necessario per l’azione cattolica, la speranza che era indispensabile per il fervor della lotta, la forza di resistenza provata nelle associazioni economiche, l’abito di praticità assunto nell’organizzazione popolare, tutto questo viene trasferito nella lotta politica, dando nuovo vigore al Trentino per procedere nel cammino aspro e difficile. D’allora in poi dovetti giorno per giorno descrivere le fatiche, i successi, talvolta le delusioni degli amici mandati là fuori, ove si fanno le leggi, parlare degli interessi del paese e spiegare com’essi si intersechino, urtino collidano o armonizzino cogli interessi molteplici di popoli lontani a noi stranieri, ma che vengano discussi e trattati sul medesimo grande mercato che è l’assemblea legislativa. Divenni così organo di partito. Voi mi siete buoni testimoni però, o amici; io non mi sono indugiato a ripetere semplicemente: chiedete al governo e aspettate tutto da lui, non vi ho fatto rivivere la politica negativa dei postulati per i postulati, delle proteste per le proteste, ma ho predicato ancora e sempre: facciamo da noi! creiamo l’autonomia nel nostro pensiero, nella nostra coscienza, nella nostra azione. Il pensiero dei primi anni continua ancora e il popolo non ha lasciato cadere la mano aspettando solo dai potenti il suo risorgimento, ma ha continuato a costruire le opere iniziate, ad aggiungere sulla base delle piccole ma robuste case economiche le torri dell’industria paesana. Guardate come lavorano ancora! Solo così rinsaldiamo una coscienza nazionale di popolo, solo così i baluardi dell’italianità saranno invincibili. La lingua, la scuola sta bene, ma che cos’è l’ora di scuola di fronte a tutto il giorno, che cosa sono gli anni di scuola a paragone di tutta la vita? Bisogna irrobustire tutto l’organismo! Italiani delle Alpi, seguite la grande legge del lavoro del secolo XX, chiamate a raccolta tutte le forze del paese, educhiamo tutti a volere energicamente ed irreduttibilmente, ad operare con pazienza, con costanza e sperando sempre! Poiché è sempre quest’ottimismo efficace che ci solleva ci fa star zitti e ci fa rizzare la testa di contro agli avversari malgrado tutte le traversie e tutta la loro potenza. È nelle aspre anfrattuosità della vita economica e democratica che si educano i giovani non all’entusiasmo facile e parolaio ma al lavoro che frutterà alla generazione vegnente. Fine del 1910. Quanti anni sono passati dalla mia giovantù, che abbiamo ricordata, ed oggi mi pare di trovarmi come al sommo di un’erta, dopo una salita faticosa, incespicando e cadendo molte volte, ma insorgendo sempre; e i nemici sono addietro caduti nella polvere, ovvero altri di loro si affaticano per la stessa via che noi abbiamo aperta, altri ancora stanno a guardare e sentono rispetto se non simpatia per i sanculotti di una volta. Quasi son troppi coloro, a cui devo rivolgere la voce, e mi pare alcuna volta di non giungervi, o che non mi comprendano. Tratto tratto sento venir meno la forza ed illanguidire l’entusiasmo e la fede. Ma allora guardo innanzi e misuro con l’occhio l’immenso ripiano che ci separa ancora dalla cima. Non siamo degli arrivati né degli arrivisti. Guardo lassù dove batte il sole e si indorano le torri, i templi e le forti mura del nostro Trentino ideale. Lassù dobbiamo arrivare perché il nostro popolo sia cristianamente libero, italianamente indipendente, socialmente e civilmente forte. È il Trentino, a cui hanno guardato i nostri padri nei secoli migliori, è l’ideale verso cui deve camminare anche la generazione nostra. Non importa se qualcuno lungo la via vien meno, se qualche altro pusillanime perde la fiducia e cade, avanti amici, io rimango sempre tra voi, dando l’allarme, levando la voce dell’araldo che è l’eco eterna della vostra coscienza. E dirò a voi giovani anche nel 1911 che andiate innanzi riattaccandovi al cammino percorso dagli altri e a tutti che procediamo concordi nella solidarietà d’un grande ideale d’una grande speranza. È questa nostalgia dell’ideale ch’io in mezzo alle vostre cure ed al lavoro insidioso voglio trasferire anche nell’anno nuovo e mantener viva quale efficace propulsore d’opere belle. Una nostalgia irresistibile, come quella che invadeva gli animi israeliti esuli, super flumina Babylonis, quando rivolti verso le montagne della patria giuravano in coro: «se mi dimenticherò di te, Ierusalem, sia data alla dimenticanza la destra mia. Si dissecchi la mia lingua nella gola riarsa se non porrò sempre la città al culmine della mia allegrezza»! Il Trentino 