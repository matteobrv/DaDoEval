Per un caso provvidenziale ci siamo impossessati di una circolare segretissima della redazione del Volksbund diretta ai suoi amici più fidati. La pubblichiamo integralmente richiamandovi tutta l’attenzione dei lettori. Ecco il testo preciso, compresi gli errori di lingua e di stile. Tiroler Volksbund «Tirol den Tirolern» Da parte competente si ha l’intenzione di scendere nella parte meridionale della provincia nei luoghi nei quali finora non esistono bersaglieri comunali e di aggregare alle compagnie di bersaglieri tiratori a segno (Standesschützen-kompanie) come ne esistono già da lungo tempo nel Tirolo settentrionale. Le compagnie di bersaglieri tiratori dovrebbero formarsi in certo modo un punto di cristallizzazione per la popolazione leale all’Imperatore di quel paese ed avrebbero in caso di guerra lo scopo, di aver se necessario la cura per l’ordine pubblico quale retroguardia delle truppe operanti, e di sopprimere elementi con intenzioni ostili e finalmente di sorvegliare stazioni telegrafiche e telefoniche già esistenti e da erigersi e simili. Queste compagnie di bersaglieri tiratori le quali sono una istituzione puramente civile e si eleggono da se i propri ufficiali devono dunque consistere in uomini fedeli al nostro Augusto Sovrano sui quali si può avere piena fiducia. Ma dove si potrebbe trovare simili uomini se non nelle file del Tiroler Volksbund? Per questo motivo la direzione della Lega popolare Tirolese ritiene di dover richiamare l’attenzione di codesta rispettabile direzione del gruppo su questa popolazione da formarsi (con l’appoggio anche delle i.r. autorità austriache) e di consigliarlo urgentemente di procedere con tutti i mezzi alla formazione di una tale compagnia di bersaglieri tiratori in codesto distretto cosicchè questa compagnia se mai possibile consista di membri del Tiroler Volksbund e di elementi amici dello stesso. Con ciò si guadagna: 1) nuovi punti di appoggio per la tendenza della nostra Lega e per l’unità della nostra patria Tirolese. 2) nuovi punti di appoggio per il mantenimento rispettivamente ristabilimento della popolazione tedesca o ladina permanente, perché se la compagnia consiste di membri della nostra Lega e di elementi della stessa parte se essi nella compagnia formano la maggioranza questi possono anche pretendere di poter far uso della lingua di comando tedesca nella corrispondenza di esercizio. 3) di denominare in lingua tedesca la compagnia di bersaglieri tiratori a segno p. e. Landesschützen-kompanie in Pedemonte. 4) di poter far uso del timbro tedesco e presentare all’i.r. Casino di Bersaglio l’iscrizione tedesca. 5) di poter condurre nella bandiera della compagnia da procacciarsi col tempo, secondo l’antico uso Tirolese, la gloriosa aquila Tirolese. Compito della compagnia di bersaglieri tiratori a segno in tempo di pace sarebbe: la attivazione del sentimento patriottico, la collezione del tiro a segno, il prendere parte alle festività in onore del nostro amatissimo imperatore e ad altre festività patriottiche e di prendere parte alle sepolture di altri camerati morti e di altri personaggi distinti del comune. Alla compagnia di bersaglieri tiratori potrebbero prendere parte gli obbligati a militare ma dovendo questi nel caso d’una chiamata entrare naturalmente nei loro corpi militari si dovrebbe aver cura già da principio che ad onta di ciò restino presso la compagnia abbastanza uomini non più soggetti ad obblighi militari. Una compagnia che procede con energia alla prossima meta potrebbe perciò, come si può desumere da queste indicazioni, conseguire col tempo moltissimo; giacché ora sembra del tutto impossibile. Ad ognuno deve essere chiaro che in questo modo viene un punto d’appoggio essenziale che dovrebbe essere rispettato da tutti i fattori delle ii. rr. Autorità austriache, che noi faressimo un passo avanti per la consolidazione della nostra posizione nel Tirolo meridionale. Di più non si deve dimenticare che si ha bisogno degli elementi fedeli al nostro Augusto Sovrano e colui del quale si ha bisogno, può anche pretendere qualcosa e verrà esaudito. Sarà bene quindi di dare subito principio a questo piano confidenzialmente e senza far chiasso come buon accorgimento. Spese d’importanza non ne deriveranno, giacché l’amministrazione militare fornisce i fucili e l’armamento nonché la montura che ogni compagnia può farsi secondo il proprio gusto e a ciò vengono forniti i mezzi in denaro. Obblighi pesanti non ne vengono richiesti. Se vengono desiderate ulteriori informazioni le stesse verranno fornite con piacere. Anche scritturazioni non occorrono molte, giacché la direzione della Lega popolare tirolese si assumerà tale incombenza, appena questo gruppo riferirà, che codesto gruppo d’accordo alla società patriottica è in grado di formare una compagnia di bersaglieri tiratori a segno. Per intanto sarebbe soltanto da riferire alla direzione del Tiroler Volksbund: 1. Se il gruppo della nostra Lega Tirolese popolare fosse in grado di formare d’accordo con la società veterani una compagnia di bersaglieri tiratori a segno. 2. Quale forza tale compagnia avrebbe in tempo di pace e quale in tempo di guerra. Se si potesse formare una lista di quelle persone, che fra Volksbundisti e loro amici fossero disposti di far parte di questa compagnia, sarebbe cosa assai grata. Aspettando una risposta appena possibile. La direzione della Lega popolare Tirolese». Non è necessario commentare a lungo, né del resto avremmo nell’ora che stringe il tempo conveniente. La circolare rivela un piano astutissimo e ben meditato. Il Volksbund ha incontrato sotto la sua bandiera l’energica opposizione di tutti i trentini. Il nostro popolo, quando gli vennero spiegati i veri scopi della società germanizzatrice, non fu più facile preda degli agitarori teutonici. Ebbene ora il Volksbund tenta di passare di contrabbando, coll’eventuale appoggio delle autorità politiche e più ancora del militare. Il Volksbund vuole diffondersi e piantarsi nel nostro paese a spese del ministero della guerra ossia coi danari dei contribuenti. Il Volksbund, visto che si sono smascherati i suoi intenti pangermanici, tenta di penetrare nelle nostre file sotto la bandiera della fedeltà all’Imperatore. Ma i suoi veri scopi sono palesati anche in questa circolare. Il Volksbund vuole sfruttare le autorità militari e il patriottismo delle nostre popolazioni per ottenere «nuovi punti di appoggio per il mantenimento rispettivamente ristabilimento della popolazione tedesca e ladina» ossia per intedeschizzare e germanizzare paesi italiani. Il Volksbund tenta di porci di fronte a una situazione equivoca, e di aver mezzo di accusarci poi facilmente di irredentismo perché combattiamo la germanizzazione. Ma il giuoco non riuscirà, l’ipocrita tattica dei germanizzatori è smascherata a tempo. Noi ci opporremmo con tutte le forze alla novella forma d’invasione. Speriamo anzi siamo certi che le autorità governative comprese le militari, saranno avverse e s’opporranno a codeste mene infernali. Il nostro popolo avrebbe ben triste premio della sua fedeltà, se in nome del patriottismo si tentasse di snaturarlo nella lingua e nella cultura. 