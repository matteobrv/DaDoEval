La questione del giorno è quella relativa al futuro presidente della Camera. Se si trattasse di un altro Stato, in via di massima, la cosa sarebbe già decisa, il presidente è tolto dal gruppo più numeroso, dunque dai cristiano-sociali. E questi infatti, pare abbiano fatto gran calcolo di questa consuetudine parlamentare perché reclamano il loro diritto a questo posto onorifico ed hanno anche ufficialmente annunziata la candidatura del dott. Weisskirchner. Ma in Austria, oltre che i partiti, vi sono anche le nazioni, e gli slavi ad esempio, presi assieme, hanno la maggioranza sui tedeschi. Ecco il punto difficile: cederanno quelli a questi, o almeno, per essere più esatti, tollereranno un presidente tedesco? Si parla di una candidatura proposta da czechi, ma non si dà come certa. Siamo però verosimilmente a questi termini: da una parte una candidatura tedesca e cattolica, dall’altra una candidatura slava e liberale. Sarà interessante vedere come si comporteranno nella rispettiva elezione i partiti progressisti tedeschi e sopratutto i socialisti. C’è chi in proposito parla di scissure. Si vede proprio che i cristiano-sociali specialmente dopo la loro unione coi deputati conservatori, che ha aumentato notevolmente la loro forza, danno da pensare agli avversari. Questi hanno sempre davanti lo spettro nero. L’altro ieri, ad esempio, si recarono a far visita al bar. Beck i deputati Gessmann e Ebenhoch. Ed ecco che subito si sparge la notizia che il dott. Gessmann diventerà tra breve ministro dell’istruzione. Il che – non c’è a dire – sarebbe una provvidenza per noi, e frenerebbe i soverchi bollori di certa gente che vaneggia per la libertà della scuola, ma pur troppo la notizia è prematura. Il ritiro del ministro Marchet, dopo la bella prova di fiducia che ha avuto a Baden, è più che probabile, non così – e i giornali cristiano-sociali lo confermano – la successione del dott. Gessmann. E, per una volta, anche un preludio trentino. È il saluto che un periodico, il quale dovrebbe proporsi di essere il portavoce degli interessi comuni, un periodico che vuol essere organo di corpi morali ai quali può riuscire molto utile, anzi talvolta necessario l’aiuto dei deputati, manda a questi mentre partono per Vienna. Leggiamo infatti nel Bollettino dei comuni, che venne recapitato anche a tutti i deputati dell’Unione pol. popolare, un articolo del dott. Debiasi con tanto di prefazione della redazione, nella quale si invoca la concordia nel paese per la difesa comune. Ma questa concordia è, come dice il sullodato ed esperto dottore, una «sua patriottica illusione» perché poco sotto scrive con evidente ironia: «È destino che soltanto in questa nostra terra italiana non possa – sia per sobillazione di astuti, sia per abito di servilismo, sia per ignava decrepitezza – allignare codesta vivificante coscienza (nazionale)? Pare di sì; e c’è da arrossire nel dirlo. Forse i giovani che si giocondano nel miraggio d’un lontano avvenire, forse gli affaristi che valutano le dignità d’un polo alla stregua del prezzo del merluzzo e dei salami; forse i vincitori di ieri che dicono di correre affannati a Vienna a salvare per i credenti la religione e per le donne i mariti, rideranno di queste malinconie. In tutti i modi si sa che sarebbe ingenuo fare assegnamento su di loro». Ecco, che liberali siano... liberali è un pezzo che lo sappiamo, ma che essi, dottori e non dottori, fossero così gentili riguardo alle degne persone che, vogliano non vogliano, rappresentano a Vienna il paese nostro non l’avremmo creduto. Vuol dire che saranno il dott. Debiasi e il direttore del Bollettino su cui si porrà «fare assegnamento» da parte dei comuni trentini per la loro difesa. 