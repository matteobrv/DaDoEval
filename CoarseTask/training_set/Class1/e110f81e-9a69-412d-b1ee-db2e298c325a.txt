Buon giorno, ben ritrovati, o graveolenti signori radicali dell’«Alto Adige». Vi siete riscossi finalmente! In questo piovigginoso e tetro autunno... municipale vi abbiamo visti andar via impettiti, lenti, abbottonati, «solenni come un monumento». Il gesto misurato, la parola breve, e i sospiri lunghi. Chi avrebbe riconosciuto in codesta metamorfosi liberalenazionale il radicale monellaccio di ieri, chi avrebbe ricordato, sotto il sorriso procacciante, la beffa d’un tempo contro la «moderateria trentina»? Oggi però, forse per un breve intervallo, siete usciti di diplomazia, avete scosso da voi l’impaccio di quell’armatura posticcia che vi impone la concentrazione delle forze liberali ed il supplicato ritorno dei moderati e, ritornando rudemente voi, niente altri che voi, ci avete mandato in redazione il vostro giornale con quattro impertinenze. Grazie, ora vi riconosciamo al visaggio di modelli e vi confermiamo che non ci sarà patina di moderati o unto di conciliatori che muti il colore al vostro ceffo giacobino, o ammollisca le asperità della vostra lingua personalmente provocatrice. State buoni, noi non reagiremo. Invece, se vi piace smettere un momento, proviamo a discutere. Noi nel 1907 abbiamo combattuta la rappresentanza proporzionale . Cur, quomodo, quando? Se ben intendiamo, voi vorreste gabellare per rappresentanza proporzionale quella distrettuazione artificiosa ed ingiusta, che separando alcune città e borgate dalle altre e dal contado e ammassandole in collegi più piccoli degli altri, fece sì che un abitante intorno a Trento valesse nella sua funzione di votante appena la metà di un elettore entro Trento stesso? Il collegio di Trento città comprende, secondo le statistiche, messe a base della riforma elettorale, 23.500 abitanti, quello di Trento circondario invece colle rispettive borgate 46.400. E voi ardite di chiamare rappresentanza proporzionale un simile dimezzamento degli elettori? Vi lasciamo volentieri il vanto di aver sostenuto per egoismo di partito tale ingiusta geometria elettorale, ma se sapete quel che dite, favorite di non metterla ai servigi dell’equo principio della proporzionalità. Nessun voltafaccia quindi, ché anzi, quando infieriva – (parlando dei socialisti, il verbo è a posto) – il culto per il suffragio matematicamente e semplicemente eguale, abbiamo accennato alla rappresentanza di proporzione in un comizio pubblico, ove il proporre qualunque correzione al concetto assoluto dell’eguaglianza veniva premiato con fischi e grida di abbasso. Voi invece che vi ascrivete il merito di una distrettuazione odiosa alla maggioranza del Trentino, ora «considerando con calma» troverete che sono meno «plausibili le ragioni su cui si fonda la necessità della rappresentanza proporzionale in assemblee amministrative dove si discutono, come da noi, solo argomenti di indole economica che colla politica hanno ben poco a vedere». Viva la calma, signori dell’«Alto Adige»! Che il cielo vi tenga lontano ogni turbamento dal vostro abituale equilibrio dello spirito. Se pur non è la calma dei beati possidentes, godetela tutta per fare le seguenti considerazioni. Considerate che non per intenti politici gli elettori di Trento vi hanno chiesto la proporzionale, ma per far sentire la propria voce amministrativa in un’assemblea che gestisce un bilancio di corone 1.071.671, un patrimonio di quasi 14 milioni, impone tasse per 713.202 e medita di introdurre nuovi e gravissimi aumenti. Considerate ancora, sia pure con calma, che il Municipio di Trento è divenuto un’impresa industriale, un datore di lavoro e venditore di prodotti, negoziante di acqua, di gas, di luce elettrica, e diteci se i cittadini che pagano una buona parte delle imposte dirette e grande parte delle indirette, i cittadini che sono gli inquisitori di fronte al Comune, diteci se questi non hanno il diritto di chiedere si apra la via all’esercizio della loro funzione elettorale. Considerate ancora, e la calma da voi invocata vi porti ad una meditazione più lunga di quello che possiamo far noi nel tracciare celermente queste righe, che il Comune ha anche scopi e funzioni sociali, provvede alla carità, alla beneficenza, alle opere di previdenza sociale, agli ospedali, e, una cosa da non dimenticarsi, ha grande influsso sull’educazione elementare o professionale delle nuove generazioni. E tutto questo la cittadinanza di Trento dovrà affidarlo soltanto ai 600 elettori del partito liberale? Voi però affermate di non comprendere come si tirino in ballo i partiti politici. Che c’entrano i clericali, i liberali nel presente imbroglio, domandate voi? I clericali ah! d’accordo, quelli non c’entrano sicuro proprio per niente. I clericali, e più tardi anche i socialisti, rimasero esclusi dall’amministrazione cittadina. Chi fu dentro o alla testa, chi svolse il suo programma fu il partito democraticoliberale, ed ora l’imbroglio è proprio tutta roba sua. O che vorreste adesso la sparizione delle divisioni politiche che avete fatto sorgere voi? Siete entrati in Municipio lottando contro i moderati ed i conservatori di tutte le gradazioni, avete più tardi esclusi i socialisti perché «politicamente antinazionali», ed oggi di fronte al fiero incarco della vita nuova ambireste scompaia ogni divisione di partito? Avete dato la scalata del Municipio come fazione ed ora nelle strette delle responsabilità create da voi, non vorreste vedervi attorno né clericali, né moderati, né socialisti, ma solo negozianti, operai, impiegati, industriali? O perché allora avete ammonito pochi giorni fa i liberali a tenere le polveri bene asciutte contro i clericali? Badate del resto, l’abbiamo detto ieri , che il partito nel sistema proporzionale non è affatto sinonimo di raggruppamento politico. Le liste possono essere votate da raggruppamenti economici, di classe, di condizione o d’idee politiche. Quindi la vostra obiezione non ha valore nemmeno oggettivamente considerata. Provvediamo pure dunque, come dite voi, «agli interessi della città sottomettendovi ogni interesse di parte». Ma non si riesce appunto a questo, votando una riforma che escluda il monopolio di un partito e conceda a tutti i gruppi d’idee o d’interessi un’ingerenza proporzionata alle loro forze vive che mettono a contributo della vita amministrativa cittadina? Con tali intenti i popolari insisteranno nel loro postulato; l’«Alto Adige» s’illude quando parla di voti platonici, Il Popolo si inganna quando mette in dubbio la serietà delle nostre intenzioni. Ciò facendo non sono affatto in contraddizione col loro programma dietale, dove il capo del club popolare propugnò sempre la riforma più radicale e più equa, né vogliono limitare la marcia della proporzionale alle mura di Trento. Nessun principio del nostro programma si oppone all’introduzione di tale riforma anche nei comuni forensi, i quali del resto, lo noti il signor api , non sono affatto in mano nostra, ma nella loro rappresentanza concedono di buon accordo ai liberali una maggior influenza di quello che la proporzionale costringerebbe i liberali a concedere ai nostri in Trento o nelle altre città, ove lo spirito di partito ha invaso anche la vita amministrativa. Infine Il Popolo ci assicura che gli stessi uomini più avveduti del partito liberale sono favorevoli alla rappresentanza proporzionale. Vogliamo prestar fede al Popolo, anche a costo di escludere dalla cerchia degli avveduti gli intimi dell’«Alto Adige». Non farebbero che il loro dovere; e Trento non avrebbe che da guadagnare, lasciando cadere quei privilegi elettorali i quali impediscono ad un partito, in Trento numeroso e nel Trentino numerosissimo di levare la propria voce in via Belenzani, voce che potrebbe essere spesso l’eco delle vallate ed il tributo di adesione e di attaccamento del paese alla capitale del Trentino. 