Vienna, 3 Ho letto ieri nella Militärische Rundschau l’elegia di un generale. È un rimpianto alle speranze bellicose che sfumano e l’espressione di una delusione profonda. L’esercito, scrive il generale, aspettava, desiderava la guerra, sperava ormai la prova del fuoco. Invece, in cinque anni, ecco la seconda buona occasione che ci scappa. Le esperienze, le manovre, la preparazione di quarantasette anni di pace dovranno dunque isterilire in un nuovo periodo d’inerzia? Questa nostalgia della guerra, espressa con accenti così angosciati nell’organo ufficiale dell’esercito, mi ha colpito profondamente e, pur senza il malo animo della satira, mi è corso alla fantasia lo sfogo di Maston, il segretario del club «cannone». Non faccio ai lettori l’insulto di supporre che non abbiano letto il capolavoro di Giulio Verne Dalla terra alla luna. Ma lo riprendano in mano (dolce è talvolta pensare alla luna) e converranno che l’audace romanzo contiene, senza volerlo, la satira più riuscita contro il militarismo nell’ora presente. «Come! – esclamava I.T. Maston con voce rimbombante – questi ultimi mesi della nostra esistenza non li impiegheremo al perfezionamento delle armi da fuoco! Non si offrirà una nuova occasione di provare la portata dei nostri proiettili! Il lampo dei nostri cannoni non illuminerà più l’atmosfera! Non sorgerà una difficoltà internazionale che ci permetta di dichiarar la guerra a qualche potenza transatlantica! I francesi non manderanno a picco uno solo dei nostri steamers, e gli inglesi non impiccheranno, in barba al diritto delle genti, tre o quattro nostri connazionali!... ...Ci sono nell’aria mille ragioni di battersi – continuava il segretario – e non si fa! Si risparmiano braccia e gambe, e questo a beneficio di gente che non sa trarne profitto». Questo è certamente un linguaggio più... americano, ma in fondo, forse che la psicologia militare di questo torbido inverno europeo è qualche cosa di essenzialmente diverso dall’incerta impazienza che regnava fra i membri del Gun club dopo la guerra federale degli Stati Uniti, quando malauguratamente fu fatta la pace, le detonazioni cessarono, i mortai tacquero, gli obici tappati da tempo ed i cannoni fecero ritorno a testa bassa agli arsenali? E vada ancora per i militari! Il generale Voinovic della Militärische Rundschau ha forse ragione, quando rivendica al soldato che fa il mestiere della guerra il diritto d’augurarsi l’occasione d’esercitarlo. È ben vero che se concediamo questo, veniamo ad ammettere che le stesse istituzioni militari sono di natura loro un pericolo per la pace; ma, infine, si tratterà sempre di una sola classe della popolazione e di influenze che possono venir paralizzate. Ma il peggio è che la psicologia del Gun-club è rivissuta oggi, un po’ da tutti. E il nazionalismo imperialista, messo in voga e predicato come una dottrina rigeneratrice, si imbeve infatti dello stesso spirito e il suo principio potrebbe contenersi nell’esclamazione di un altro membro del Gun-club, il colonnello Blonsberry, che, condividendo l’indignazione di Maston, aggiungeva: «La suscettibilità americana sfuma di giorno in giorno, e noi ricaschiamo nella canocchia». E anche fuori dei nazionalisti militanti, se non per principio almeno per contagio, la cosa non è molto diversa. Tutti parlano di cannoni, di obici, di mitragliatrici, di dreadnoughts, di anime e di calibri, di corazze e di cotone fulminante con la massima disinvoltura e con la più grande competenza del mondo. Se vi trovate in un circolo d’amici e vi rivelate poco sicuri nella balistica, correte il pericolo di passare per un ignorante tanto fatto. Tali i discorsi e tali i criteri. La scala dei valori esiste solo nell’ingenuità dei filosofi; in realtà non c’è che un valore ed un solo criterio per la stima dei popoli e degli stati: «Essa è proporzionata alle masse dei loro cannoni, e in ragione diretta del quadrato delle distanze raggiunto dai loro proiettili». Un giorno un ufficiale ci mostrava delle corazze, alcune provate ed altre pronte per la prova. Questa, spiegava, s’è dovuta fabbricare perché una «potenza straniera» ha introdotto il proiettile della tal forza e della tal durezza, quest’altra è bucata ormai dal proiettile che vedono di fronte e che s’è dovuto provare perché la potenza straniera sta già pensandovi; e così di seguito. Nella sezione accanto poi, l’ufficiale ci faceva ammirare una serie di proiettili lunghissimi e acutissimi, messi in fila come canne d’organo e che si erano costruiti mano mano a seconda che la potenza straniera aveva aumentato lo spessore delle corazze che bisognava perforare. Ecco che cos’è la società moderna, o idealisti impenitenti! Che vi ostinate a suddividerla secondo il torto o la ragione? In fondo, la distinzione che si impone è una sola: chi fabbrica corazze per ammortir le palle, e chi fabbrica palle per forar le corazze. La ragione dipende dalla durezza e dalla velocità iniziale dei proiettili o dalla resistenza delle corazze. Questi due campi della società umana io li vedo personificati nei due grandi protagonisti di G. Verne: Barbicane, presidente del Gun-club e il capitano Nicholl, grande fabbricatore di corazze. «Appena Barbicane (scrive il romanziere francese trent’anni fa) inventava una nuova palla, Nicholl inventava una nuova corazza. Il presidente dei Gun-club trascorreva la sua vita nel far buchi, il capitano nell’impedirli. Nicholl appariva nei sogni di Barbicane sotto la forma di una corazza impenetrabile, contro la quale egli andava a sfasciarsi; e Barbicane nei sogni di Nicholl come un proiettile che lo forava da banda a banda». Eccovi l’Europa nel 1913, al colmo della civiltà contemporanea. Un Cervantes del secolo XX, se gli lasceranno il tempo di nascere, scriverà anche il poema della nuova cavalleria con Don Chisciotte trottante per l’Europa su un affusto di cannone. Peccato che il povero Sancio che lo segue, sia divenuto fra noi il tipo normale. Fuori di scherzo: come faremo a liberarcene? Non c’è proprio modo di uscirne? Il Verne ha avuto un’idea geniale: li ha mandati nella luna tutti, tanto il cannoniere che il corazziere. Idea splendida e liberatrice. S’è ritenuto finora che l’avesse tentato per scrivere un romanzo scientifico, per insegnare ai ragazzi come sia fatto il nostro signor pianeta. Ma io amo credere invece che vi sia nascosto un significato simbolico e più profondo. E proprio di questi giorni in cui ci preme ancora una situazione intollerabile, io penso con invidia a quell’istante memorabile in cui la boccaccia della Columbiade si spalancava sulla cima di Stone’s Hill rimpetto alla luna per vomitarvi contro il proiettile del Gun-club, con dentro ben avvitati ed equipaggiati i partigiani della palla e della corazza!... 