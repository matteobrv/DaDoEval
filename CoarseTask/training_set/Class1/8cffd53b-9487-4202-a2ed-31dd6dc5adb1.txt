L’Alto Adige di iersera torna sulla questione del «nullismo» di Fiemme . Non spenderemo troppe parole a rispondergli. Quanto al «nullismo» basta scorrere la storia del Paese e dell’Alto Adige stesso, per convincersi che periodi di fiore abbia avuto questa mala pianta; i frutti furono anche abbondanti; ma son «frutti di cenere e tosco». Due volte, che noi ci ricordiamo, l’organo liberale abbandonò, ma troppo tardi, la politica del «tutto o nulla»: quando nel 1897 desistette nella questione dell’autonomia dal postulato di una provincia separata, e quando il governo, nella questione dell’università, propose la sede temporanea di Vienna. Del resto si battè sempre la medesima strada: dichiarare, con un appiglio o coll’altro, inaccettabili le soluzioni che presentassero speranza di riuscita e così giungere per il momento al «nulla», e più tardi a nuove proposte peggiori delle tramontate. E chi ci assicura che non abbia a succedere altrettanto a Fiemme? La storia ci è severa ammonitrice e l’adunanza di quasi tutti i comuni di Fiemme, di cui ieri pubblicammo il protocollo , dovrebbe dar da pensare. Si fa presto a parlare più o meno apertamente e direttamente di «tradimento», di «disastro», di «debolezza» e «viltà»; ma il «tradimento», il «disastro», la «debolezza», la «viltà» dinnanzi ai paroloni ed ai motti d’ordine potrebbero – consciamente e inconsciamente – stare proprio dalla parte di chi si atteggia ad eroe e si assume la responsabilità sia di ciò che potrebbe succedere in Fiemme, sia dei danni cui andrebbe incontro tutto il Paese. Ed è inutile che l’Alto Adige polemizzando con l’on. Conci , faccia il gnorri su queste eventualità e su questi danni, chiedendo: quali sono? che misteri ci covano? parlate! esso stesso comprende la cosa tanto bene che è un atteggiamento poco sincero il domandare spiegazioni. L’arco troppo teso si spezza; ecco tutto. Del resto a che parlare di tradimento e viltà riguardo alla deputazione popolare? La storia non si cancella e la storia dice: 1. che ambo i club – assieme raccolti nell’Unione italiana – chiesero in febbraio al governo la Egna-Predazzo e la Lavis-Cembra, e avutane risposta non soddisfacente e aggiuntasi a ciò la pretesa dei tedeschi nazionali e dei conservatori di votare un contributo per la sola Egna-Predazzo, ricorsero all’estrema arma di difesa che è l’ostruzione. Era traditore, debole e vile anche il club liberale che insieme col club popolare fece l’accennata proposta, e dal vederla non appoggiata o combattuta, tirò le ultime conseguenze? 2. Sta il fatto, ormai noto, che il Podestà di Trento nella conferenza avuta a Vienna insieme coi fiemmesi presso il Ministro della Ferrovie tentò – ciò che anche la deputazione parlamentare e dietale avevano fatto – di far accettare almeno la Lavis-Grumes. È anche il Podestà di Trento reo di un «tradimento», di un «disastro», di «debolezza», di «viltà»? Si fa presto a fabbricare queste marche e applicarle; ma l’Alto Adige anziché illudersi sui dispareri altrui e lanciare epiteti, farebbe assai meglio riflettere che non tutti nel suo campo partecipa le sue idee e rammentarsi di ciò che in febbraio chiesero al governo e alla dieta anche i deputati liberali, ciò che domandò al Ministro, non è ancora un mese, il Podestà di Trento. Anziché togliere la possibilità di una soluzione parziale e rimandare tutto alle calende greche, molto più opportuno sarebbe cercar di migliorare la proposta governativa. A questo tendeva l’ordine del giorno presentato al Consesso della Magnifica Comunità di Fiemme nella seduta dei 13 luglio, ordine del giorno il quale, fra il resto, chiedeva a nome della stessa Comunità «che il tratto della linea avisiatta si prolungasse fin d’ora più che fosse possibile verso la val di Fiemme» e che nella sua costruzione il Ministero seguisse «tali criteri tecnici ed economici da rendere possibile la continuazione in un periodo posteriore in modo da sodisfare le esigenze del commercio tra Fiemme e Trento» . Invece di seguire tali criteri, le discordie dei comuni fiemmesi e il radicalismo di certi fattori a Trento fecero cadere ciò che era raggiungibile e dava la base di ulteriori trattative. Beato chi si contenta della semplice negazione! Si era peraltro promesso che i demolitori avrebbero raggiunto «ben più presto» molto di meglio. Chi ne vede il più lontano accenno? Di un’altra questione – famosa nella politica nullista – si occupa ancora l’Alto Adige nel numero di ieri, e dà delle lezioni al Trentino e al Secolo. Curioso il contegno dell’Alto Adige in tutta questa faccenda. Esso raccoglie le insinuazioni – sparse da fonte triestina – contro i popolari, quasicché questi si opponessero al trasporto delle cattedre giuridiche all’Accademia Revoltella , per ragioni di campanile; esso chiese e chiede al Trentino spiegazioni sul trasporto, sulla sua natura, sui suoi effetti; ma quando le riceve, finge di non averle lette e torna a lagnarsi che lo si tiene al buio. Il Trentino dichiarò e dichiara: 1. che non per ragioni di campanile ma perché il trasporto non significa a parer loro, alcun passo avanti nella questione universitaria; perciò e non per altro i popolari si pronunziarono contro lo stesso. 2. Siccome però i liberali vedono invece nel trasporto un germe dell’università e vi attribuiscono valore, i popolari decisero di non frustrarlo. 3. Le cattedre da trasportare e quelle ulteriori da erigere comprenderanno solo gli oggetti del secondo e terzo esame di stato. 4. L’iscrizione alle cattedre giuridiche presso la Revoltella, come risulta con tutta certezza e fuori da ogni controversia, non ha alcun valore ed effetto per gli studi superiori. Chi frequenterà quelle cattedre, dovrà ciononostante iscriversi agli esami presso qualche università. 5. Accettato che fu dal club liberale tale disegno, il Ministero dell’istruzione diede le istruzioni e gli ordini necessari alla Luogotenenza di Trieste. Tutto ciò ebbe già a pubblicare a più riprese e ripubblica oggi il Trentino e ci pare che sia più che sufficiente per farsi un’idea dello status rerum. Vedremo se, almeno ora, se ne prenderà nota. Infine osserviamo che, siccome le trattative vennero e vengono condotte sotto la sua responsabilità, dal club liberale, l’Alto Adige non ha che da rivolgersi allo stesso per avere ampie e minute informazioni su tutti i particolari. Lo avvertiamo, se nol sapesse, che presidente del club liberale al Parlamento è l’on. bar. Valeriano Malfatti, che dimora a Rovereto, un’ora distante da Trento. E dopo tutto ciò si ha la mutria di rivolgersi burbanzosamente a noi per informazioni; non solo, ma mentre si usa un linguaggio più moderato che sia possibile coi fautori del «trasporto», si ama un vocabolario sconcio ed odioso contro i popolari nella questione di Fiemme, dove si ottennero proposte ben migliori che nell’altra. Ma naturalmente l’Alto Adige e compagni considerano le cose sempre e solo oggettivamente, né sono mossi mai da gelosie di partito, bensì unicamente da amore di patria! 