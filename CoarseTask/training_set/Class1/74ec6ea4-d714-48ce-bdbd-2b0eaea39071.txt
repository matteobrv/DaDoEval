La grande stampa radicale francese ha cercato di scusare il delitto di Seraievo. Per le vittime non ha avute che poche frasi convenzionali, mentre ha dimostrato apertamente le sue simpatie per l’irredentismo rivoluzionario dei serbi. Perfino il Temps, di cui si vantano le relazioni col ministero degli esteri, ha avuto un commento molto freddo e nessuna parola di aperta condanna. È stato invece notato con piacere che la stampa italiana manifestò una partecipazione cordiale e lo stesso Temps faceva rilevare con quanta delicatezza d’animo s’era dimenticato in Italia innanzi alla tragedia bosniaca che le vittime erano accusate, a torto o a ragione, di nutrire poca simpatia per la nazione italiana. Di sì diversa impressione si fecero interpreti in questi giorni i deputati salisburghesi. Abbiamo già avuto per telegrafo il discorso dell’on. Silvester, presidente della Camera. Ora è la volta dell’on. Stölzel uno dei capi, anzi la guardia centrica del Nationalverband. L’on. Stölzel si è sentito in diritto di impartire una solenne risposta ai francesi, perché deputato di quella città ove la cultura tedesca fin ab antiquo si mobilitò fondendosi col genio latino. Ecco la sua risposta. I francesi, facendo gli elogi dell’assassinio politico, si mettono fuori dal resto del mondo civile. Vorremmo noi dopociò continuare a condannare nella loro sfera d’influenza culturale le venture generazioni del nostro popolo? Seguendo un’antica tradizione, le scuole civiche, medie e di perfezionamento, insegnano come seconda lingua straniera obbligatoria il francese. Ebbene noi facciamo appello alla nostra dieta, perché, in protesta contro il contegno della Francia, si cancelli il francese dagli oggetti obbligatori e s’introduca in sua vece l’italiano. A dirla proprio, la rappresaglia ci pare alquanto strana, perché una lingua – se non erriamo – la s’impara per comodo proprio e non per far piacere agli altri. Ragioni intellettuali o commerciali hanno su questo terreno un’influenza decisiva in confronto delle ragioni del sentimento. La tendenza però del discorso a noi italiani non può certo dispiacere. Anzi, lasciando andare i francesi pei fatti loro, saremmo tentati per conto nostro di approfittarne. Se l’on. Stölzel come l’Austria potrebbe dare una lezione di superiorità intellettuale alla Francia e contemporaneamente aumentare la sfera d’influenza della civiltà italiana magari a scorno dei detentori di Nizza e Savoia? Se il distinto parlamentare tedesco-nazionale frugherà un pochino nella sua memoria, troverà che lo Stato ha da saldare con gli italiani un certo conticino scaduto già da anni. Si ricorda l’on. Stölzel della povera università italiana? Oh se se ne ricorda! Rappresentò in uno dei suoi periodi critici la fatica principale del deputato salisburghese, che bisogna ammetterlo, non le voleva male. Ma ora chi ne parla più? Il parlamento è in articulo mortis, ed intorno a lui vanno seppellendosi tante altre speranze e fra esse anche la nostra facoltà. Ma non c’è il governo che col paragrafo taumaturgo richiama a vita nuova? In questi giorni si sono fatte col § 14 leggi giudiziarie, le quali non erano state nemmeno discusse nelle commissioni, si è perfino emanata una legge per i veterani. Ma chi ha un tale concetto della costituzione e perché mai non arriva all’idea di provvedere col § 14 anche ad un istituto dove i professori della cessata facoltà italiana possano raccogliere attorno a sé gli studenti? E i deputati del Nationalverband i quali, se vogliono essere schietti, non vedono malvolentieri l’attuale governo assolutistico del loro amico Stürgkh , perché non sussurrano il consiglio che, rebus sic stantibus, tant’è che col § 14 si faccia anche qualche cosa di ragionevole, e si dia valore di legge alla deliberazione quasi unanime, presa dalla commissione del bilancio nel febbraio 1913? Il momento è buono on. Stölzel, e sarebbe peccato lasciarlo sfuggire. Ci vorrà forse un po’ più di coraggio, che a fare quella tal intimazione alla Francia. (Wir müssen den Mut haben – egli ha detto – den Verherrlichen des Meuchelmordes unsere Meinung ins Gesicht zu sagen) ma la meta vale il piccolo sforzo. Allora sì che ci piacerà venire nella vostra «Roma germanica» e celebrare con voi le gloriose tradizioni che fanno di Salisburgo un centro di fusione della cultura germanica colla civiltà latina. 