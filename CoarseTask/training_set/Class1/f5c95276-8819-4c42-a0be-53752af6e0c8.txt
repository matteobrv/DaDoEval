La Pasqua è questa volta per davvero apportatrice di pace. La guerra diplomatica è finita, la guerra d’armi e di sangue scongiurata. La primavera ed il sole purificarono l’aria di quel puzzo di polvere e di sangue che vi aveva diffuso un inverno lunghissimo, saturo di sfide e di minacce. Fu in quell’epoca triste che ci sentimmo già sbattere in viso le fredde ali dell’assolutismo, quasi che la minaccia esterna giustificasse un regresso spaventoso della vita interna civile ed inaridisse tutte le fonti del progresso sociale. Ora ritorniamo a dissodare i fertili terreni, torniamo ai telai dell’industria, alla tavolozza dell’arte, alla palestra del pensiero. E sopra quest’industre e rumorosa ripresa aleggi lo spirito di fratellanza cristiana. Ogni avvenimento della storia a cui partecipiamo o assistiamo ci è maestro nella nostra attività sociale. Rotto il guscio dell’umano egoismo, noi sentiamo con tutti gli uomini quella solidarietà che non conosce distanza e confini. Maggiore, più intimo è il legame che stringe la consonanza delle idee, la comunanza dei propositi. Così dalle vicende recenti della storia contemporanea noi deriviamo l’ammaestramento d’una più intensa attività per la penetrazione dello spirito cristiano nel consorzio umano, dell’urgenza che i rapporti sociali ed internazionali siano sottoposti anch’essi ad una legge superiore ai cannoni e alle corazzate, alla legge di Cristo. E poichè d’altro canto la vittoria del pacifismo si può dire un trionfo della democrazia, sentiamo di dover riconfermare, nonostante tutte le aberrazioni e le alterazioni, la nostra fede nella democrazia, nel progresso civile e morale delle masse popolari, la quale democrazia, più che talvolta non sembri, va riavvicinando il mondo al Vangelo e sarà, se tutti i credenti comprenderanno il mondo su cui camminano, la democrazia cristiana. 