Questa doveva essere dunque la festa della pacificazione! Il conte Berchtold aveva invitato i ministri, gli ambasciatori, i generali, i senatori, i deputati, i rappresentanti della plutocrazia e della stampa, le grandi dame della «società», circa due mila persone insomma, a passar la sera nel palazzo del ministero degli esteri. S’era prima indetta per il giovedì, poi venne rimandata al lunedì. Gli invitati dicono che c’era di mezzo il comunicato sulla detente austro-russa. I diplomatici s’erano messi d’accordo sulla riduzione degli armamenti, ma non sul modo di annunziarlo al pubblico, ed è sovratutto in diplomazia che il tono fa la musica. Il problema non è facile. Bisogna annunziare il proposito di smobilitare, dopo cinque mesi che si è negato pertinacemente d’aver mobilitato, bisogna dire che da una parte e dall’altra si nutrono i sensi più vivi di fiducia, mentre fino ieri sera si sono dati reciprocamente del brigante e si guardano ancor oggi in cagnesco. E infine nel ch’è più grave, bisogna tentare di dividere nettamente il torto e la ragione fra due litiganti che per avere fatta la ragione e mettere l’avversario dalla parte del torto più assoluto hanno speso centinaia di milioni. Cosicché, il lavorio attorno a quest’oracolo delfico si può più immaginare quando si ricordi anche che nel 1909 in una situazione consimile Aehrenthal ed Iswolski, dopo aver telegrafato e ritelegrafato milioni di parole, finirono col pubblicare ciascuno la propria versione per conto suo, rimandando alla storia l’ardua sentenza . Così fu che il conte Berchtold non ebbe per la sua festa di ieri la nota festiva del comunicato. Vi portò però il suo immancabile sorriso di fanciullo e quell’aria di sicurezza quasi ingenua, colla quale agli arciduchi, ai ministri, ai magnati che entravano pareva dicesse: State tranquilli, ci sono io. Guardatevi d’attorno: è forse questa atmosfera di crisi? E per l’ampio scalone, sui lati del quale valletti vestiti d’oro ed argento sostenevano candelabri a dodici braccia strisciava e saliva la teoria, seria e magnifica degli invitati. Eccovi le arciduchesse e le principesse di corte con le teste coronate di gemme, eccovi la «buona società» che sfila in alto, sfoggiando nei brillanti l’antico casato o i milioni, eccovi gli ambasciatori e le ambasciatrici di tutto il mondo. Largo al concerto europeo: passa il duca d’Avarna , Tschirski, Sir Cartwright e la sua signora, Dumaine e madame Dumaine, il russo Giers poi il rappresentante dello «status quo» (no erat ante) Hussein Hilmi pascià. Più in là il giapponese Satsuo Akidzuki con due compagni, il democratico rappresentante degli Stati Uniti colla sua signora miliardaria, le piccole potenze del Nord e dell’oriente, gli attacchés militari... Tutta questa corte rappresentativa si guarda e si ammira ancora una volta nei grandi specchi che fanno parete nelle anticamere e poi entra, si inchina, si scioglie per i saloni bianco-oro, mandando scintillii di luce ed effluvi di profumi. E qui permettetemi una parentesi per un’aggiunta doverosa. In un mio articolo recente ho diviso gli uomini secondo che fabbricano corazze per resistere alle palle di cannone o cannoni per bucare le corazze . E sta vero, ciò vale per il sesso forte e non ho niente da rettificare. Ma per la classificazione delle signore il criterio è diverso, e l’ho appreso ieri sera da un mio vicino, direttore di un giornale mondano. Ecco, diceva il mio Petronio, quel gruppo di signore là appartiene all’aristocrazia patriottica giallo-nera. Non occorre conoscerle, se lo sente. Il loro profumo è il «parfum Zita» ed è l’odore patriottico di moda. Dubiterai invece che quest’altre sono delle potenze estere? senti la «rose d’Orsay», il violetto di Pinaud – (Place Vendôme) la rosa centifoglia? Non che le gran dame di Vienna stessa – anche in tempo di crisi – rinunzino alle profumerie francesi. Ci sono anzi di quelle che urtate dal patriottismo delle altre, ricorrono per reazione al «parfum inconnu» dell’Houbigand di Parigi. C’è poi un altro gruppo il quale fa la parte di mezzo tra il patriottismo o l’internazionalismo. Ah, ah, le pacifiste, soggiunsi io. Precisamente, ed hanno sciolto il problema così: fabbrica francese e marca austriaca «parfum Marie Antoinette»! Frattanto, mentre gettavamo così le basi di un nuovo sistema di sociologia, si giungeva in un’altra sala, adorna dei ritratti di diplomatici (ho sorpreso in uno la firma dell’eques Lampi) , e che sta oramai sull’ala vecchia del palazzo. Fu qui che venne celebrata qualche festa del famoso congresso del 1815. Il congresso di Vienna! Quante mutazioni in un periodo così breve. Che aria diversa da quella di Metternich! Ripensandoci, non pare che il cancelliere d’oggi, il conte Berchtold, abbia dovuto assumere un pochino il posto (l’atteggiamento, non la veste morale) di Talleyrand al congresso di Vienna? Talleyrand, dopo il disastro napoleonico, era divenuto legittimista, l’Europa invece sorta in armi per il legittimismo, dopo la vittoria, era diventata conquistatrice. – Il faut que chacun y trouve ses convenances, – diceva lo czar. – Et chacun ses droits, – soggiungeva il ministro francese. – Je garderai ce que j’occupe, ribatteva lo czar. – Votre majestè ne voudra garder que ce qui sera legitimement à elle... Je met le droit d’abord et les convenances après. – Les convenances de l’Europe sont le droit, concludeva Alessandro di Russia. Non è un po’ questa la conversazione che si ebbe tutto l’inverno in Europa, dopo la proclamazione dei legittimi interessi fatta da Berchtold alle Delegazioni ed in specie non è questa la discussione fra l’Austria e la Russia? E come andrà a finire questa volta? Nessuno lo sa ancora, nessuno può fare il profeta. Ma l’annunzio che le due rivali si sono accordate per ridurre gli armamenti straordinari è già un grande sollievo. I cosacchi si ritirano dal territorio di confine, ecco la sostanza della notizia, per cui si ricerca affannosamente la formola. I cosacchi, il cui urrà vittorioso faceva un tempo gelare il sangue tra il riso e le feste, e il cui scalpitare dei cavalli riscosse ora troppo spesso dal sonno le sentinelle della frontiera galiziana. Bisogna aver visto quest’ambiente suggestionato dall’allarme di tutti i giorni e l’ansia delle famiglie dei richiamati, per comprendere il mutamento d’oggi. Godiamone anche noi, benché il pericolo ci fosse meno vicino ed il miglioramento sia quindi meno sentito. Non si sa mai, che non venga anche la nostra volta? Fatta la pace colla Russia, si fissano i confini dell’Albania, si scioglie la questione della ferrovia orientale, si spartisce Diacova e si costruisce il corridoio dalla Serbia al mare. Ebbene che si spiccino! Io penso sempre che dopo la linea Monastir- Salonicco verrà la ferrovia di Fiemme, e dopo il corridoio serbo l’acquedotto di Canal S. Bovo. Con questo augurio e con tali speranze nel cuore, ricavate logicamente dalla momentanea situazione internazionale, abbiamo abbandonato ieri sera la gran festa. Ed oggi Vienna, con sguardo triste sull’ultimo semestre di attività parlamentare, sospirando col salmista: Heu mihi, quia incolatus meus prolungatus est! Habitavi cum habitantibus Cedar . Vienna, 11 