Chi osserva da lontano la vita pubblica del Trentino e prende in considerazione solo il superficiale movimento politico-nazionale della borghesia e non le correnti sotterranee nel popolo, non sarà in grado di farsi un giusto giudizio del paese. Facilmente egli non vedrà che accanto e talvolta nonostante la chiassosa politica quotidiana, a poco a poco in questi ultimi dieci anni è cresciuto un imponente movimento cristiano-sociale che trova la sua concreta espressione in una grandiosa organizzazione popolare che comprende l’intera regione. In altri paesi della corona l’idea cristiano-sociale ha innanzi tutto fecondato un partito politico che si proponeva di promuovere attraverso la legislazione la riforma sociale: questo procedimento da noi non fu possibile, dato che l’intera vita politica era stata avvelenata dalla lotta nazionale e gli organi legislativi erano stati bloccati. Così si pensò innanzi tutto di agire socialmente in modo concreto attraverso la collaborazione all’iniziativa personale cooperativistica dei singoli ceti. E in questo campo anche i cristiano-sociali del Trentino hanno fatto molto. In dieci anni (1891-1901) le associazioni di consumo sono salite a 155, le Raiffeisenkassen a 122, e questo con una popolazione complessiva di sole circa 440.000 anime.*) Inoltre sorsero cantine consorziate (cinque), 300 caseifici consorziati e cooperative per gli impianti d’illuminazione e quelli elettrici, dei quali il più importante è sicuramente quello di Romeno (dirigente il noto uomo di partito dr. Lanzerotti ), che ha reso possibile anche la funivia della Mendola. Si sentì subito la necessità di unire le diverse cooperative, così nel 1895 sorse l’Unione cooperativa generale che ebbe come compito la rappresentanza legale e il controllo delle associazioni, l’edizione di una rivista specializzata e la tenuta di corsi d’insegnamento. Nel 1900 seguì l’apertura di un centro per l’acquisto all’ingrosso a Trento, dopo che era già stata fondata una banca centrale. La cooperativa di acquisto all’ingrosso contava già nel 1901 160 cooperative operaie di consumo, credito e agricole che avevano come soci 15.000 famiglie o circa 80.000 consumatori. La somma complessiva del denaro risparmiato annualmente al popolo attraverso le cooperative fu calcolata alla fine del 1901 di circa 1 ¾ milioni di corone. Questo torna utile tanto alla situazione fortemente afflitta dei contadini, come pure agli operai e agli artigiani, che di solito gestiscono un’azienda agricola come seconda occupazione . I cristiano-sociali hanno però pensato anche all’industria e il Sindacato agricolo-industriale ha anche il compito di procedere alla fondazione di fabbriche e di impresi industriali. Particolarmente degna di menzione è la fabbrica di tessuti consorziata di Molina presso Riva, i cui prodotti vennero riconosciuti all’esposizione mondiale di Parigi del 1900. E ne avremmo ancora per molto se considerassimo come nostro compito solamente nominare qui tutte le imprese di tale sorte. Ma una cosa dobbiamo ancora mettere in rilievo: l’organizzazione economica ha avuto fortemente effetto sul nostro popolo anche in senso morale. L’indipendenza economica, il riconoscimento dei vantaggi dell’essere uniti ha ridato al nostro popolo la consapevolezza di sé e la fiducia di sé stessi, la gioia di creare e la voglia di impresa, che l’era liberale gli aveva tolto. Solo dopo aver raggiunto l’indipendenza economica era stata data al nostro popolo la possibilità di comprendere e di praticare la democrazia in senso cristiano. L’organizzazione economica è la madre della nostra organizzazione dei contadini e degli operai, che ora ha in ogni villaggio e mercato, in ogni città la sua associazione. E una sua propria associazione regionale con sede a Trento si occupa della propaganda democratico-cristiana che spesso giunge molto lontano sino ai lavoratori italiani emigrati nel Vorarlberg. Oltre a ciò vennero fondati un segretariato popolare e una cassa assicurativa generale. Negli ultimi anni hanno iniziato a svilupparsi anche i sindacati, dopo che nella Val di Non era sta fondata una Corporazione d’arti e mestieri in grande stile. Se aggiungo ancora solo che l’organo dei lavoratori «Fede e lavoro» ha raggiunto già pochi anni dopo la fondazione, e ora ha già ampiamente superato, il numero di 6000 abbonamenti, che il quotidiano «La Voce cattolica» con il giornale delle famiglie «Amico delle famiglie» è diventato il foglio più apprezzato della nostra regione , che in questi dieci anni è sorta un’organizzazione degli insegnati, dei funzionari e degli accademici, quest’ultima particolarmente attiva nella propaganda, penso di aver sufficientemente dimostrato che questi dieci anni furono anche per i cristiano-sociali italiani dieci anni di incessante lavoro. Avanti nel lavoro andò il clero spronato dagli ammonimenti del grande Leone e l’esempio pratico dei cristiano-sociali degli altri paesi e nazioni. In particolare fu il giovane clero che sotto la direzione del comitato diocesano comprese pienamente i suoi doveri sociali. Ma non si creda con ciò che i cristiano-sociali trentini siano forse fautori sul terreno sociale di un crasso empirismo. Niente affatto! Essi sanno molto bene che solo una radicale riforma sociale può giovare. Non ignorano nemmeno i vantaggi del potere politico. Ora per l’appunto è sta per formarsi una «unione politica democratico-cristiana, una sorta di Volksverein politico su basi democratiche. È una facile profezia sostenere che sarà la prima volta che i cristiano-sociali interverranno in campo politico con l’intera forza della loro organizzazione e che l’era liberale, così infausta per la nostra patria, avrà esaurito il suo ruolo anche sul piano politico – anche malgrado il tardivo aiuto dallo schieramento socialdemocratico, da noi molto frammentato. * Traiamo questi dati dall’eccellente opuscolo di Pius Meyer, Die Genossenschaftsbewegung in Südtirol. 