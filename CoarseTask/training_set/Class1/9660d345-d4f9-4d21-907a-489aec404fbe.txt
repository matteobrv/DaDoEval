La figura più miserabile in questa campagna la fa il partito liberale-nazionale. Hanno un candidato che per attaccar voti va attorno piagnucolando sui bei tempi del compromesso libero-conservativo, quando i preti buoni e i liberali gentiluomini vivevano in pace, con grande vantaggio della patria e della religione. Ma fingono di non ricordare che il compromesso venne rotto a tradimento precisamente dai liberali, e che questi proclamarono l’inizio della rude campagna anticlericale, in intima alleanza coi socialisti. Ne hanno un altro, il quale si spaccia per antigovernativo e antimilitarista ad ogni costo, e lo fa, magari raccomandando la rielezione del barone Malfatti, il quale votò al governo austriaco e bilanci e spese militari. Ma per i propagandisti della candidatura malfattiana vale la massima: paese che vai, raccomandazione che fai. A Riva lo proclamano necessaria affermazione della nostra fierezza nazionale, a Mori ne vantano la provata abilità di sollecitar favori presso i ministeri, la Corte e la gente di governo. La figura più losca la fanno però nelle questioni religiose. Nessun partito in questa campagna ha parlato tanto di «Religione» come il partito liberale. Tutti i suoi uomini, scrivendo o parlando, hanno cominciato con infuocate espressioni di attaccamento alla religione, per metterla poi subito da parte, dichiarando che non c’entra affatto. Oh perché la tirano in ballo allora? Per dimostrare che la religione va in rovina per colpa dei preti e dei vescovi del giorno d’oggi. I preti buoni sono quei vecchi, specialmente quando sono morti. I preti moderni sono bottegai ed intriganti politici. Si tappino in sagrestia e sgombrino il terreno agli avvocati del partito liberale! Non prendano le parti dei deboli contro i soverchiatori, a scanso di meritare il severo rimprovero del prete buono don Abbondio, cioè di «mischiarsi nelle cose profane, a danno della dignità del sacro ministero». Con tutto ciò, malgrado questo zelo improvviso per il Tempio, abbiamo ancora da sapere quale programma abbia il partito liberale-nazionale di fronte ai problemi concreti religiosi o politico-ecclesiastici. Invano abbiamo chiesto: Che cosa pensate della scuola confessionale e della scuola neutra, del matrimonio civile, del divorzio, del riposo festivo ed in genere dei rapporti fra Stato e Chiesa? Non rispondono o sgusciano di mano come le anguille. In compenso cercano di avvicinarsi la gente del contado, lasciando a casa la redingote ed indossando il giubberello dei villani. O Titiro, perché non accompagnerai col flauto le agresti melodie del nostro liberalismo che, abbandonati gli agi dell’urbe, attende ora a rinnovare la terra e le razze bovine? Altrove essi, i rappresentanti più genuini del Trentino innanzi all’Europa, sfruttano il localismo ed il campanilismo più gretto. Fiemme ai fiemmazzi, è il loro grido; e sono gli stessi che, di fronte al localismo di Fiemme, proclamarono altra volta essere la questione tramviaria una questione trentina. Che cosa direbbero quando nelle questioni concrete i fiammazzi li pigliassero in parola? La stessa grettezza nel collegio lagarino dove si accende l’opposizione, perché il candidato è nato una dozzina di chilometri più in su dei suoi elettori. Levate il cappello ed inchinatevi stranieri! Questo è il Trentino uno ed intangibile! Così creano i liberali la compatta individualità del popolo trentino! Eppure sono costoro che anche nella presente campagna salveranno la nazionalità! Nella campagna la salveranno contro i popolari, seguendo con evidente soddisfazione la guerra che a questi muovono i socialisti, nelle città la salveranno anche contro i socialisti. In nome della patria combatteranno quegli stessi che hanno levato sugli scudi nelle elezioni comunali. Per l’idea nazionale liberali e socialisti, trattandosi del Municipio, furono alleati; per l’idea nazionale, trattandosi del Parlamento, liberali e socialisti saranno nemici. Il livore anticlericale spinse il liberalismo a prostituirsi innanzi agli agitatori rossi. Quali argomenti potranno usare ora i supplicanti di fronte ai soccorritori? Che nazionalità? ha già risposto «Il Popolo». Volete andare a difenderla a Vienna voi che, senza il nostro aiuto, non siete capaci di difenderla nemmeno a Trento? Meritato sarcasmo contro a un partito che è ricorso a tutte le imboscate e a tutte le bricconerie elettorali per combattere i popolari. Rimarrà loro forse da dire che devono affermarsi per la libertà e per l’indipendenza personale. Ma della libertà dei liberali gli elettori possono avere un esempio anche nella presente campagna. Nel collegio meridionale si affrettano a denunziare maestri e docenti perché si fanno vedere coi nostri amici o assistono ad una pubblica conferenza dell’on. Gentili. I docenti capiscono il latino e mandano una dichiarazione al giornale che viene scritto nel municipio dei padroni. Alla canonica codesti liberali da strapazzo rimproverano perfino d’aver concesso il teatro del ricreatorio per la conferenza... Questa è la libertà dei liberali, e questa è la condizione dei cattolici, dove non si è fatta ancora una energica riscossa. L’on. Gentili li affronta in pubbliche adunanze, ma essi rimangono muti. Ad altri mezzi che alla discussione ed alla confutazione sapranno ricorrere, per avere il voto. Tale è il partito liberale nostrano. In esso vi potranno essere persone egregie, ma il programma è negativo, il suo contegno senza logica e senza principii, i suoi metodi strumenti di confusione e di corruzione delle coscienze. Elettori, ricordatevene ai 13 giugno! 