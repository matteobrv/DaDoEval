(per telegrafo al TRENTINO) Vienna, 18 Ieri, dopo una lunga seduta e dopo ampia discussione fu presa la seguente decisione: «I deputati italiani eletti in base al programma delle unioni politiche popolari del Trentino, del Friuli e dell’Istria deliberano di costituire il “Club italiano popolare” allo scopo di difendere e di promuovere al Parlamento gli interessi dei paesi da loro rappresentati. Nelle questioni nazionali cercheranno di procedere d’accordo coi deputati italiani degli altri partiti. A tale scopo deliberano di avviare delle trattative per la costituzione di un “Unione parlamentare italiana” per la difesa degli interessi nazionali. A presidente del Club popolare italiano venne eletto il d.r Enrico Conci, a vicepresidente l’on. Mons. Faidutti , a segretario l’on. d.r Bugatto . Il club ha deciso di presentare subito delle mozioni tra cui circa la questione universitaria, il dazio sui grani, sul duello (caso di Trento) ecc.» A nessuno sfuggirà l’importanza eccezionale di questa nostra notizia. I deputati italiani popolari, cioè i 7 rappresentanti del Trentino, l’on. Spadaro dell’Istria, Mons. Faidutti e il d.r Bugatto del Friuli si sono uniti in un club popolare in base al loro programma integrale. Ben sapendo però che l’unione fa la forza e che in parlamento è utile si manifesti la solidarietà di tutti gli italiani in questioni nazionali, essi hanno deciso di avviare trattative coi deputati italiani liberali e socialisti per la costituzione di un’«Unione italiana» che raccoglierebbe nel suo seno tutti i partiti per la difesa nazionale. Un simile procedimento hanno tenuto anche gli czechi nella costituzione del club czeco, i tedeschi nella fondazione dell’«Unione tedesca», i polacchi, i ruteni e quasi tutte le nazionalità della Camera. Così cadono tutti i maligni commenti di certi nostri giornalisti, che vedevano i nostri già fusi coi cristiano-sociali tedeschi. Ora sta nei liberali e nei socialisti l’attuare la solidarietà italiana alla camera, come esisteva nell’«Unione italiana» già antecedentemente, «Unione» alla quale appartennero sempre anche i nostri amici, fino che una grave divergenza circa una questione nazionale non li costrinse per poco ad uscirne. 