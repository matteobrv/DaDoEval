Quel consorzio di preti e laici di nazionalità, di tradizioni, di usanze diverse dalle nostre, che s’è recentemente costituito nel Trentino per iniettare nel nostro sangue il loro preparato, composto di tirolesismo italianofobo, conservatorismo storico, e formalismo patriottico, continua la sua reclame in favore dei suoi metodi profilattici contro l’irredentismo. Ci siamo permessi recentemente di rendere attenti i signori che la cura da loro intrapresa era completamente sbagliata, e che il lanciare accuse d’irredentismo per provocare manifestazioni in senso inverso è un giuoco troppo evidente, perché gli accusati non rinunzino a testimoniare inanzi a giudici così scorretti. Inoltre abbiamo avvertito gli stessi archiatri che il nostro organismo politico reagisce contro il loro preparato e non lo assimila, perché troppo diversa e d’altra natura è la nostra vitalità come popolo e come nazione. Il mescolare quindi con gli altri componenti il senso dello Stato è come volerlo compromettere e provocare anche contro di esso la reazione spontanea della nostra natura. Insomma è sbagliata la cura, è pericolosa la... vaccinazione e sovratutto i medici, che presumono la guarigione, sono affatto inetti. Un tirolese nato e vissuto nel suo cosmo politico-sociale imbevuto di tutte le idee e di tutti i pregiudizi contro il Welschtirol, cresciuto nell’avversione contro la forma, la vitalità, la psiche italiana è – fatte rarissime eccezioni – assolutamente incapace a prendere l’organismo politico-sociale del Trentino per quello che è, meno che meno poi a fare una diagnosi qualsiasi delle sue malattie. Questo fatto inconfutabile si può notare ogni qualvolta c’imbattiamo in persone autorevoli o funzionari dello stato, fuori del Tirolo, i quali abbiano avuto occasione – ed è purtroppo rara – di conoscervi davvicino senza il medium bolzanino od enipontano. Da una parte il criterio austriaco secondo la sua costituzione, secondo il discorso al trono dell’Imperatore, secondo le necessità stesse dell’esistenza dell’impero poliglotta, dall’altra l’orizzonte piccino di chi sospettava ogni sviluppo nazionale un pericolo per la propria egemonia locale e pretende costringere sul letto di Procuste tirolese un popolo intero. Se non ci sta, peggio per lui: si faccia l’amputazione, perché quel letto tirolese è il Tirolo, ma è anche l’Austria ed è l’unica tavola su cui potete mettervi affinché vi riconoscano il diritto di cittadino ed ammettano che ne abbiate compiuto i doveri. Abbiamo insistito su questo perché forse potrà giovare al sullodato consorzio, sì che divenga un po’ meno presuntuoso. In ogni caso sappiano codesti signori e prendano a notizia una volta per sempre che i cattolici trentini non riconoscono affatto la loro tutela né per quanto riguarda i loro sentimenti né per le loro manifestazioni pubbliche. Si figurino i lettori che nell’ultimo numero del Tiroler Volksblatt l’autore del libello Irredenta o un suo intimo amico accusa il nostro congresso cattolico di non aver preso posizione contro l’irredentismo – in modo speciale dopo le istruzioni dateci dal libello – e dice che eleveranno questo rimprovero ancora molte volte, finché le cose si muteranno (bis die Sache anders wird!). Questo tono di intimidazione troviamo ripetuto parecchie volte, e assicurano dass sie nicht rasten und nicht ruhen werden... Ora noi potremmo rispondere che, per conto nostro, possono gracchiare a lor talento. Sappiamo la nostra via, i nostri doveri, i nostri diritti ed andiamo innanzi liberamente. Pressioni, intimidazioni, calunnie, denunzie non impediranno il nostro cammino. Come noi non abbiamo mai preteso di raggiustare le teste ai cattolici tirolesi i quali da parecchi anni danno miserando spettacolo di sé negandosi gli uni agli altri la buona fede e l’ortodossia dei principi, così pretendiamo di essere i soli a disporre delle cose nostre in casa nostra, e tratteremo da rappresentante di una potenza estera chi, non essendo né cattolico né italiano, né trentino, vuole dirigere, influenzare, ridurre secondo i suoi gusti ed i suoi interessi il partito popolare trentino. Questo sia detto sine ira et studio, ma anche in una forma precisa che escluda qualunque equivoco. Tuttavia non vogliamo limitarci in questa breve replica alla parte negativa. Ed aggiungiamo: Noi siamo disposti ad entrare nel merito della discussione ed a vedere con voi fino a qual punto le accuse lanciate abbiano se non una base almeno un pretesto per esistere. Siamo anche disposti ad aiutare la vostra presbiopia tirolese nella diagnosi delle nostre malattie politiche ed a contribuire alla cura che si dimostrerebbe necessaria. A due condizioni essenziali che sono anche le condizioni della nostra esistenza. In primo luogo voi dovrete riconoscere ai trentini il diritto di un proprio sviluppo nazionale, garantito e protetto dallo Stato di conquistarsi nella vita pubblica tutte quelle autonomie che a tale sviluppo sono necessarie sia rispetto al nesso storico tirolese sia di fronte al centralismo statale. In secondo luogo voi dovrete condannare e combattere l’azione del Volksbund nel nostro paese in quanto attenta alla nostra vita nazionale. Voi dichiarate di deplorare i turbamenti (Störungen) che ha recato nel campo pastorale. Tali dichiarazioni riguardano l’autorità diocesana, ma non bastano a noi, popolo, nazione, partito. Voi dovete deplorare e combattere il Volksbund in quanto germanizza e costringe i figli di madri italiane a studiare il sillabario e perfino il catechismo in una lingua straniera. Voi, come cristiani dovete combattere la politica della prepotenza teutonica. Ne avete il sacrosanto dovere. Che sacerdoti, che cattolici laici contribuiscano invece a tale ingiustizia è un’infamia contro la quale la nostra protesta si leverà sempre più forte. Wir werdern auch nicht rasten und nicht ruhen... Poi quando ci avrete fatta giustizia, ci metteremo a sedere rappacificati allo stesso tavolo, e parleremo d’irredentismo. 