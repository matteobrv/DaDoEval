Eccelsa Camera! Il signor deputato Einspinner ha usato parole dalle quali si coglieva il sospetto che qui si trattasse di una polemica contro i funzionari «tedeschi» o di una protezione di posti che si stanno liberando. In nome della Commissione devo protestare contro ogni parvenza di tali sospetti. Se noi chiediamo funzionari che conoscano la lingua, questo accade nell’interesse della situazione e ai sensi del progetto di legge deliberato da tutti i partiti. Desidero ancora aggiungere quanto segue: Il signor deputato Einspinner ci ha rimproverato di aver agito unilateralmente nella nostra indagine o, per meglio dire, nella nostra ispezione e raccolta di informazioni, cioè che noi non abbiamo interrogato i gendarmi. Prego di osservare che noi non ne avevamo il diritto. Ci siamo recati − tuttavia dopo aver interrogato i profughi − anche nell’amministrazione delle baracche e abbiamo raccolto informazioni anche lì. Tra l’altro desidero constatare che le nostre conclusioni e la nostra relazione corrispondono sostanzialmente con la relazione delle autorità comunicata nella Commissione da sua Eccellenza il signor ministro degli Interni . Per le nostre conclusioni non ci serve quindi attendere nuovamente un altro procedimento giudiziario e perciò non posso approvare la mozione del deputato Einspinner, che è in realtà una proposta di aggiornamento. Ci si è inoltre meravigliati della grande agitazione dei profughi a causa della confisca dei viveri. Riguardo a ciò desidero solo osservare che se accade qualcosa di simile a Vienna, vi è pure una grande agitazione. Prego i signori di leggere per esempio la relazione del Consiglio comunale di Vienna nei giornali di sabato, dove si parla della forte «ira», di grande «inquietudine», poiché non viene permessa la circolazione delle patate nei sacchi da montagna. Nel caso dei profughi non si è trattato solo di patate, bensì in genere di tutti i viveri; l’agitazione era quindi veramente opportuna o almeno molto comprensibile. Infine constato che non abbiamo sicuramente tentato di portare dentro all’accampamento una sobillazione nazionale, al contrario, mi sembra che ciò, consapevolmente o inconsapevolmente, sia accaduto da parte del deputato Einspinner. A questo riguardo voglio però mettere in rilievo che in alcuni campi profughi sono emerse tendenze − intendo tendenze nazionali −, di fronte alle quali in tempi normali sicuramente non saremmo passati oltre, nei confronti delle quali però, tenendo conto della provvisorietà dell’insieme, siamo stati temperanti. Prego perciò i rappresentanti della popolazione locale di fare lo stesso, affinché nemmeno una volta la fiaccola del contrasto nazionale venga gettata dentro a queste baracche di legno, poiché per l’incendio che ne avrebbe origine non saremmo noi i responsabili, ma i signori in questione. Prego di approvare le mozioni della Commissione . 