Di tutte le notizie che si rincorrono, si attraversano, si correggono, si distruggono, una cosa appare certissima ed ineluttabile: che alla fin fine toccherà a noi pagare le spese. E questa è l’unica previsione di politica interna che si può dare senza tema di smentita, indipendentemente dalle geniali trovate di Bienerth , dal contegno dei radicali boemi e dalla tattica dell’unione slava. Si parla di nuove imposte, di balzelli gravi. Un anno dopo il disavanzo di Korytowski , a breve distanza da rosee promesse d’imposte ridotte, si presenta la necessità di... cercare nuove fonti e di rimaneggiare il sistema tributario, come sogliono eufemisticamente esprimersi i reggitori del fisco. Altro che risanamento delle finanze provinciali... la Bosnia, la Bosnia! Una giornale di Praga vi sa dire che le spese dell’annessione salgono già a mezzo miliardo e che i due governi hanno esaurito tutto il numerario di cassa e devono ora ricorrere ad un conto corrente colle grosse banche. Con sì belle prospettive verranno convocati forse presto i deputati a deliberare la legge sull’annessione. Un bel legiferare codesto, quando il colpo è fatto e già si paga lo scotto! Nel caso migliore non mancheranno le recriminazioni, ma le spese son fatte e bisogna pagarle, poiché anche questo pare certo in ogni eventualità, i Serbi non sborseranno il becco di un quattrino. Oggi Bienerth raccoglie intorno a sé i ministri di fresca data per vedere come cavarsi d’impiccio. L’uomo ha fortuna, non c’è che dire. In autunno l’ha tratto fuori dall’inviluppo parlamentare in cui minacciava di soffocare la violenza dei radicali, ora la debolezza interna non viene analizzata, perché gli occhi guardano tutti all’oriente. Anche oggi leggendo le poche notizie di politica interna dovrete concludere che non ci si bada e che non se ne sa nulla. S’è scritto che l’Imperatore, visto che all’estero le cose vanno al peggio, abbia dato a Bienerth pieni poteri di chiudere baracca, ché ora s’ha d’avere altri pensieri in testa. E un giornale czeco riceve da Vienna che la convocazione del Parlamento ha perso d’attualità. Viceversa giornali più autorevoli assicurano che i ministri proprio oggi stabiliranno data e preliminari della riconvocazione della camera. Accettando questa versione come la più probabile, dobbiamo supporre che il bar. Bienerth farà i suoi calcoli rispetto alla battaglia parlamentare che gli vogliono dare gli slavi o meglio parte di loro. Se il presidente del consiglio ci tiene davvero al parlamento, non c’è proprio da scherzare. Cento e venticinque slavi dei Sudeti e del Carso si sono schierati sulla «Slovanska Iednota» e marciano tutti contro il capo del gabinetto, accusato di cedevolezza verso i tedeschi. Il Sustersie, organizzatore della nuova alleanza, ha ieri messo fuori chiari e tondi i bellicosi intenti della nuova formazione. Alla Jednota s’aggiungono gli 88 socialisti, i quali stanno in agguato per far cadere il Bienerth come l’uomo sfinge, al quale il parlamentarismo non appare più di un surrogato del paragrafo 14 e un surrogato meno digeribile. In coda alla colonna marciano i giovani ruteni, e alcuni selvaggi, risoluti avversari del gabinetto. Tutti questi gruppi assieme danno una opposizione di 250 deputati circa: ovvero metà della camera si trova in marcia contro il ministero. L’altra metà tedeschi, polacchi, rumeni non si sa fino quando né a che prezzo rimarranno fedeli. Il gruppo poi che fatte tali promesse potrebbe dare il tracollo della bilancia sono gli italiani. Non sarebbe quindi fuor di posto se il bar. Bienerth si degnasse d’occuparsi oltre che dei grandi affari di Stato, anche delle questioni italiane, poniamo il caso della facoltà ch’egli solennemente promise e concretizzò in una proposta formale e, ancora, dell’azione economica che dichiarò d’accettare in eredità dal gabinetto Beck. 