Intorno alla notizia del trasporto delle cattedre giuridiche è già un incrociarsi di smentite interessate o ufficiose ed anche di proteste e minacce slovene . Ma intanto interessa soprattutto il contegno della stampa italiana. Leggete il Piccolo e l’Indipendente sempre così fieri, così inesorabili contro ogni soluzione parziale o provvisoria, sempre così pieni di sarcasmo contro gli «ingenui» che vedevano in proposte governative ben migliori di questa che si sta per attuare, un passo in avanti, un progresso da non respingere ma accettare. Quante volte non s’è gridato al tradimento perché i popolari avrebbero accettato per parte loro una facoltà – una vera facoltà – in una sede provvisoria, magari in una città del Trentino! Quante volte non s’è scritto che i clericali volevano una soluzione di partito che essi ammettevano Trento e magari Rovereto, per farne una scoletta di preti; quante volte non s’è rinfacciato a chi seguiva una tattica possibilista un egoismo locale o regionale e, intransigenti irremovibili, boiardi della fierezza nazionale si è gridato loro: Trieste o nulla. Ed ora si confronti il contegno di oggi, la remissività, la sapiente riservatezza, l’atteggiamento positivo del mercante che bada al negozio e tira avanti . Guardiamo al cielo, non diciamo altro; ma il tempo è galantuomo! Anche la stampa liberale e socialista di casa nostra, qual contegno diverso, quale tattica «accomodante»! Il Popolo la definisce invero una soluzione disastro, ma è l’atteggiamento di Mario che per inquadrare una sua posa nella storia piange sulle rovine di Cartagine. Ma l’Alto Adige s’è messo addirittura a filosofare. Nessuno scatto, nessuna fiera protesta contro gli accomodamenti, nessun’invocazione del pieno e irreduttibile diritto latino; ora bisogna ragionare e valutare. Si tratta infine di apprezzamenti molto soggettivi. Il ragionamento possibilista del Piccolo corre benissimo come un altro. Per decidersi bisogna saper valutare le intenzioni del governo, e qui potrebbero informare, magari in confidenza, i deputati. Mondo cane! Oggi volete valutare le intenzioni, informarvi dai deputati... Ottimamente, ma dicevate così quando si trattava dei deputati vostri avversari, o non sentenziavate subito o immediatamente sul loro punto di vista? E non affermavate subito con una sicurezza da non sopportar smentite, che noi eravamo ingenui, che ci lasciavamo turlupinare dal governo; non gridavate, senza tanti riguardi alle opinioni soggettive, che i possibili fautori della tattica antinullista, tradivano i postulati del paese? Com’è diverso il metodo e come sono sconfortanti le contradizioni di codesta politica. Oggi nella questione universitaria si chiedono informazioni ai deputati per valutare le intenzioni del governo; fino a ieri nella questione di Fiemme non solo non si invocano informazioni, né si ammettono valutazioni, ma persone che non hanno partecipato a trattative di sorta o che conoscono la questione da lontano rinfacciano ai deputati l’ingenuità più crassa e attribuiscono a sé l’accortezza di una politica meravigliosa. Qui non si tratta d’imposizione e di valutazione; si tratta della difesa dei dirittti. Ebbene, largo alla furberia! Gli ingenui attendono al varco. Anche qui il tempo è galantuomo! 