Cattolici trentini! Una questione grave, interessante sovratutto la cultura nazionale, commuove presentemente tutti gli italiani delle provincie austriache: la questione universitaria! È nota la causa prossima che concentrò d’un tratto la nostra attenzione su questo antico postulato e che resuscitò in noi l’entusiasmo per la lotta e la fede nella vittoria. In quei giorni nei quali alle violenze degli avversari rispondevano gli italiani tutti con un grido di indignazione e di protesta, noi, studenti delle associazioni cattoliche, non secondi a nessuno nell’amore alla patria e nell’interesse per una questione altamente nazionale, non venimmo meno al nostro dovere, non abbandonammo mai il nostro posto. In quei giorni, belli di battaglie generose, ci confortava e ci raffermava il pensiero che combattevamo per idee e postulati che erano le idee e i postulati di tutto il popolo nostro. Cattolici trentini! È giunto il momento di dimostrare col fatto a tutti che quel pensiero corrispondeva veramente alla realtà e che tutti i cattolici trentini sono concordi coi propri rappresentanti e cogli studenti nella rivendicazione dei loro legittimi diritti. La sottoscritta presidenza costituitasi in comitato promotore, vi invita ad una solenne adunanza che si terrà in Trento al 1 gennaio 1902, ore 4 e mezzo pomeridiane . Nel Teatro dell’oratorio P.V., gentilmente concesso. Cattolici trentini! In quell’adunanza noi affermeremo i nostri diritti, ripeteremo le nostre domande e le nostre proteste. Nessuno manchi all’appello, nessuno manchi di venire personalmente o di spedire la propria adesione. Si tratta dell’università italiana a Trieste, si tratta di una questione, da cui dipenderà il nostro avvenire intellettuale e la elevazione nostra a popolo forte, moralmente unito e libero! Trento, 27 dicembre 1901 La Presidenza dell’Associazione Catt. Universitaria, come comitato promotore. Le tessere d’ingresso possono venir prelevate nella nostra sede, via Lunga N° 23 I piano. 