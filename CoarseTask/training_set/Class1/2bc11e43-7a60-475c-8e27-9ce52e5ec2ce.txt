Santo paese è il Tirolo – non se l’abbiano a male le Stimmen che classificano per freddura il nostro commento di ieri – santo paese, il quale della sua religiosità va così superbo e gonfio da poter farne sperpero non solo nelle diatribe politiche tra cristiano-sociali e conservatori, ma da esserne prodigo anche al Trentino al quale in nome del patriottismo vero si vuole tener cattedra di buoni principii e retti costumi. Beato paese è codesto che nell’universale venir meno della religiosità, ne gode ancora ad esuberanza, per spargerne a larga copia in un paesello rurale del Trentino, dove i veri «tirolesi», presi dal nuovo zelo, reclameranno dal vescovo un curato più cattolico e patriottico, salvo a bestemmiare e curato e vescovo e Papa e Dio, se la faccia propria avrà tradito a chi li scruta l’ipocrisia del loro zelotismo. O forse i cattolici tirolesi rimasti gelosi custodi del patrimonio morale degli avi vivono in un’illusione che si nutre della roboanza di dichiarazioni solenni, di manifestazioni clamorose e non abbracciano con occhio tranquillo e sincero la realtà viva e le logiche minacce dell’avvenire? Questo dubbio ci è venuto altre volte, ma lo abbiamo ricacciato nel campo chiuso delle nostre considerazioni privatissime, non arrogandoci il mandato di esprimere fra tante dichiarazioni e contestazioni tirolesi di cattolicismo un giudizio che sembrasse emanare da un cattolicismo ancora più vero. Ma oggi lo sdegnoso monitorio delle Stimmen ci dà modo di tenere il sermoncino senza parere di farlo. Il giornale cattolico per eccellenza ci dice: Oh, che c’entra il «santo Tirolo» con le dimostrazioni anticlericali di Roverè della Luna? Se c’entra, spettabili colleghi! Noi vi sappiamo dire e documentare che l’anticlericalismo rurale, sia pur mescolato talora con tendenze locali e socialiste, è divenuto essenzialmente volksbundismo, e noi, cattolici e credenti della medesima Chiesa, accusiamo voi di alimentare questa corrente per cento rivoletti che scendono dalle vostre Alpi, con la benedizione di qualche buon prete. E di quest’accusa che eleviamo formalmente contro di voi dinnanzi al mondo cattolico e civile non vi laverete, fino a tanto che, preso il coraggio a due mani, non affronterete la questione in tutta la sua verità, in tutta la sua profondità, stabilendo voi fermamente e determinatamente fino a qual punto l’attività del Volksbund vi trova conniventi e corresponsabili. Noi esageriamo, siamo degli esaltati forse? Così avete scritto recentemente. Ribattiamo però, che ci è più cara l’alacre vigilanza latina della pesante corazza tirolese. Non vogliamo a nessun patto condividere le sorti vostre. Proprio ieri leggevamo nel Linzer Volksblatt una relazionetta e cruda sulla religiosità di Merano. E vi veniva lamentato che due terzi dei frequentanti la nuova scuola protestante sono figli di famiglie cattoliche borghesi. E voi volete che noi ci stiamo in panciolle se i signori del «Verein für das Deutschtum im Ausland», sia sotto la ditta del Volksbund o l’etichetta della Burg Persen piantano i loro nidiacci sulle nostre montagne o scavano il loro covo nelle nostre vallate? Dobbiamo aspettare che a San Cristoforo le continue visite del pastore evangelico di Merano «perfezionino» la costruzione della chiesa, per rinfacciare a voi, santo Tirolo, la vostra più o meno cosciente complicità? Abbiamo altra volta fatto appello alla vostra equità nazionale, e poiché l’appello non ebbe che un eco debole, perché non potremo rinforzarlo, richiamandoci al vostro sentimento religioso? Nulla noi aborriamo maggiormente di chi trascina idee ed istituzioni religiose in un campo dove non dovrebbero entrare, e noi volentieri ci saremmo limitati a combattere la battaglia nazionale in nome dei diritti della natura, dell’equità sociale, delle garanzie costituzionali. Ma chi ha aggiunto ad una lotta già di per sé tanto acre la asprezza di minacciati conflitti confessionali, chi, parlando di riconquiste germaniche ha segnato contemporaneamente i confini della protesta contro Roma? A noi quindi il diritto di reagire e di chiamare a raccolta, in nome della nostra latinità vigiliana, che abbraccia in una profonda armonia tutto il nostro essere ed il nostro vivere, il nostro pensiero religioso, la nostra mentalità civile, la favella e i costumi dei nostri padri. E per il contrario su ogni offesa a codesto nostro carattere scriveremo l’ironica scritta: Heiliges Land Tirol, fino a tanto che codesto paese avrà riscosse le risopite energie ed avrà dato il bando ai turbatori della nostra pace nazionale e religiosa. 