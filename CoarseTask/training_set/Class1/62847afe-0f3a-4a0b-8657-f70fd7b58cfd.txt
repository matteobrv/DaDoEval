L’ultimo tentativo non era l’ultimo per il bar. Bienerth, e a Praga si tenta e si tratta ancora. Ora non è solo la Dieta boema che bisogna salvare, è il parlamento cui minaccia la sorte stessa. Al salvataggio lavorano i feudatari boemi affaticando i propri crogiuoli per combinare la pietra della pace, e con altri metodi ma col medesimo intento lavorano i partiti democratici in Boemia, a Vienna e dappertutto. Accentuano questi i problemi economici e la minaccia di una crisi industriale e finanziaria che si disegna lontana, lontana nell’orizzonte grigio. In Inghilterra si prepara la vittoria del protezionismo doganale. Migliaia di disoccupati invadono le vie di Birmingam, Manchester, Leeds, Londra e leggono con avidità e con un sussulto di speranza i proclami elettorali dei protezionisti, i quali dicono: Tarif Reform means full time! La riforma della tariffa doganale vuol dire occupazione e lavoro. Se il ministero liberale cadesse, se vincesse il protezionismo? Una crisi economica più terribile di quella americana, colpirebbe l’Europa. L’Austria-Ungheria che esporta ora in Inghilterra per un quarto di miliardo si vedrebbe ricacciata buona parte di merce dentro le barriere doganali. Lavorate quindi, deputati, concludono gli ammonitori, provvedete e prevedete! Dall’altra parte si levano voci di controllo contro le speculazioni del capitalismo. La crisi del mercato finanziario, provocata dal disagio industriale americano è finita, le borse ricominciano l’attività ad alta tensione, il pubblico specula di nuovo e volentieri, i corsi salgono, i cartelli e i trusts riprendono il vigore della loro feroce dittatura. Lasciate lavorare il parlamento, concludono le Cassandre, poiché il popolo ha bisogno delle difese della legislazione sociale. Ed infine una voce fortissima si leva dalle grandi masse: Dateci le assicurazioni sociali! I progetti giacciono indiscussi sui banchi dei deputati eppure furono proclamati in cento e cento comizi la cosa più urgente, più necessaria dell’ora che corre. Sono voci che si sperderanno senza eco? Eppure l’appello delle necessità economiche finirà col portar vittoria sulle ragioni politiche e i popoli austriaci dovranno comprendere che la difesa e l’acquisto dei propri beni ideali è da farsi di conserva col progresso economico; ovvero se questo s’addimostra impossibile, si dovrà ammettere che gli ideali erano fantasmi di un’ideologia astratta o idoli falsi di una demagogia traditrice. 