Presso Campitello, Canazei e Gries di Fassa, distretto di Cavalese, il grano e i pascoli, che erano già stati danneggiati dal freddo dell’inverno e dall’imprevista nevicata, vennero colpiti anche dalla grandine. Informazioni approssimative dai relativi comuni rendono noto un danno ragguardevole. Questo diventa però proporzionalmente molto grosso, se si considera che i danneggiati sono molto poveri e oberati da tasse comunali e frazionali, inoltre durante gran parte dell’anno sono costretti all’emigrazione temporanea, cosicché le conseguenze della distruzione del raccolto pesa in modo determinante su tutta la loro agricoltura. La popolazione si attende perciò a buon diritto che lo Stato vada subito in loro soccorso. Presentiamo quindi la seguente proposta d’urgenza: «L’eccelso governo viene invitato a concedere ai danneggiati di Campitello, Canazei, e Gries di Fassa (distretto di Cavalese) una sovvenzione dalle casse dello Stato nella misura che, dai rilievi da compirsi subito, risulterà dovuta». In linea formale viene richiesto di trattare la proposta secondo il § 42 del Regolamento . 