È la parola di oggi per i neo-eletti rappresentanti del popolo. La Camera tra pochi giorni sarà aperta e allora incomincerà la prova. Il nuovo parlamento del suffragio universale ha innanzi a sé dei compiti gravissimi e delle responsabilità che non potrà reclinare, di fronte specialmente alle classi lavoratrici, che sperano sia venuta dopo tante aspettative la loro ora. Tutti i partiti hanno fatto delle promesse, vedremo chi le saprà mantenere. È interessante sopratutto vedere la posizione che prendono i cristianosociali, il partito che, dopo la fusione dei conservatori, è divenuto il più forte, perché conta 96 deputati, ed ha un programma specificamente popolare. L’altro ieri in un’imponente adunanza di operai tenuta a Vienna per protestare contro le violenze dei socialisti nella recente campagna elettorale e specialmente contro il terrorismo da essi esercitato sugli elettori nei ballottaggi, il deputato Kunschak ebbe occasione di fare delle dichiarazioni che meritano di essere rilevate. Secondo lui, appena cominciati i lavori parlamentari, il gabinetto porrà tosto la questione di fiducia per vedere se può disporre d’una maggioranza, e precisamente sul caso dei tre impiegati traslocati, per motivi di servizio come dice il governo, per cause politiche come afferma la stampa liberale e socialista. Poi si dovrà venire al lavoro serio. I cristiani sociali si propongono due compiti: fare un energico controllo sul governo senza lasciarsi fuorviare da alcun opportunismo utilitario, per impedire che esso si lasci rimorchiare dai partiti anticlericali, tanto più che la maggior parte degli impiegati dirigenti nei ministeri sono apertamente partigiani del socialismo; e poi fare da molla propulsoria per una radicale riforma democratica. Sarà questa la prova del fuoco per i socialisti, perché essi si troveranno al bivio di votare contro le leggi popolari che dovrebbero essere il caposaldo del loro programma o di votare contro il capitalismo ebreo che notoriamente ha pagato loro le spese di guerra per le elezioni. Vedremo esclamò il Kunschak tra entusiastici applausi, se i rossi avranno il coraggio di levarsi contro il loro Rothschild e il loro Guttmann. Il guadagno enorme dei cartelli industriali, sul carbone, sul petrolio, sul ferro, deve andare allo stato perché questo abbia i mezzi di promuovere il benessere delle classi meno abbienti, perché devono affrontare gli urgenti bisogni sociali che devono essere soddisfatti. I cristiano-sociali presenteranno, perciò, una legge sulla statizzazione, ma perché questa sia efficace, e non divenga un nuovo tranello, una rovina per le finanze dello stato, è contemporaneamente progettata una legge di espropriazione, secondo la quale i proprietari non riceveranno più che il giusto valore di quello che dovranno cedere allo stato. Come si vede una riforma radicale, che tocca quasi le basi del presente ordinamento economico e che a qualcuno potrebbe sembrare un po’ di tinta... socialista. Ma è pur d’uopo notare che se la proprietà privata è fondata nel diritto di natura, e perciò non potrà mai entrare in un programma cristiano il comunismo, non è detto però che sia necessario che una persona o una determinata classe di persone abbia proprio quella specifica proprietà come sarebbe la proprietà di un campo o di una miniera, ma il bene pubblico può giustificare e anche richiedere che questa gli venga tramutata in altra equivalente, salvi restando i principi della giustizia. E che il bene pubblico lo giustifichi è chiaro: basta d’una parte consultare i bilanci dei «cartelli» o delle società per azioni e vedere i dividendi che vengono pagati, o d’altra parte rilevare come pesino sul popolo i balzelli, e quanti milioni siano necessari se si vuole seriamente attuare un piano concreto di leggi democratiche. Naturalmente (e chi se ne meraviglia?) strilleranno gli ebrei e gli ebreizzanti, ma ognuno deve andare per la sua via, ed è ben giusto che se la legislazione fino ad oggi fu influenzata da loro – e si capisce non a loro danno – cominci alla buon ora il tempo in cui si cambi rotta e si pensi anche a quelli che sono economicamente deboli, e che nella lotta per la vita hanno maggior diritto di essere difesi e protetti dai poteri pubblici che sono costituiti per il bene universale. Dopo tutto, in Israele, vige la legge del taglione, e questa nel campo materiale non si può dire sia ancora abolita – ha solo mutato nome e si chiama giustizia distributiva. Ma i cristiano-sociali preparano ai loro amici delle borse un altro contentino: un’imposta progressiva sull’eredità e un’imposta progressiva sul capitale mobile. La legge della progressività è ormai ammessa da tutti gli economisti, che non sono inceppati dal pregiudizio liberale, come un postulato di equanimità evidente, e riguardo alle eredità è stata ormai in vari stati in maggior o minor grado applicata. Quello che turberà ancora più i sonni ai borsisti è l’imposta sui «coupons». È noto che i fortunati possessori di questo genere... di roba cercano generalmente per evitare la tassazione di acquistare grandi partite di rendita estera, che poi naturalmente tengono nascosta. Ora il deputato Gessmann , uno degli uomini più influenti del partito, vorrebbe una convenzione internazionale per impedire questa frode che toglie ogni anno allo Stato dei milioni d’entrata – cioè non glieli toglie – perché il ministro delle finanze i danari che adopera li vuole e non potendo tassare le carte di stato tassa i generi elementari e Pantalone paga mentre il giudeo ride. Ma non basta prendere, bisogna anche dare. E nissuno vorrà credere che i cristiano-sociali vogliano aumentare le rendite dello stato per il gusto di mungere i capitalisti o di far piangere la povera Neue Freie Presse, che dopo le elezioni è proprio desolata e neppure che essi si limitino al lavoro, diremo così, negativo, lasciando agli altri il piacere di proporre i miglioramenti popolari. No; già fin d’ora essi annunziano che faranno un’energica azione parlamentare per le pensioni generali, per una riforma del regolamento industriale e per il servizio militare in due anni. Intanto, a dar prova della loro serietà d’intenti, rileviamo che nella seduta di ieri nella dieta dell’Austria inferiore, nella quale, come si sa, hanno la maggioranza, fu deciso di invitare il governo a lasciare in libertà nel tempo dei maggior lavori agricoli i figli di contadini che sono sotto le armi. Altre leggi che verranno quanto prima presentate sono quella di erigere in ogni locale elettorale una cosidetta cella per garantire la libertà e la segretezza del voto e di permettere il colportage . Come si vede, se il parlamento vive, c’è di che lavorare per intanto e di più in seguito quando verrà in discussione il bilancio e il compromesso coll’Ungheria. E i socialisti avranno tutta l’opportunità di dimostrare la loro democrazia, il loro amore per il popolo. E dire che c’è qualcuno che ha dello scetticismo in proposito! Non si sa spiegare, cioè, come il capitalismo ebreo sia stato così generoso verso i suoi nemici rossi. Non si sa spiegare nemmeno come, a elezioni finite, i socialisti pare abbiano dimenticato il loro bagaglio di riforme e si affannino a predicare la lotta contro l’anticlericalismo. Ma non è la religione cosa privata? O forse visto che le lotte nazionali per intanto sono destinate a passare in seconda linea e che c’è chi ha la buona volontà di andare a vedere nelle tasche di certa gente che non ha mai lasciato guardarvi fino in fondo, forse si pensa di mandare alle calende greche le proposte sociali col suscitare nella camera viennese la tempesta della lotta religiosa? C’è chi lo afferma, ripetiamo, né la cosa sembra del tutto inverosimile. Per tutti i casi il baron Hoch è pronto a suonare la trombetta e comandare l’assalto. Lancie in resta: marche! 