Vienna, 16 L’ostruzione slovena ha già colpito la comissione del bilancio. Quella rutena lo minaccia. Che cosa faranno domani nella seduta plenaria della Camera i cechi radicali, nonostante gli scongiuri che rivolge loro nelle Narodni Listy il d.r Kramar, non si sa ancora con tutta precisione, ma si teme. È interessante udire la voce del capo dei giovani cechi. Non rinnovate, egli esclama rivolto ai suoi connazionali e soprattutto all’ala estrema, non rinnovate gli errori commessi al tempo dell’annessione della Bosnia! Il governo Bienerth (che fra parentesi fu provocato dallo stesso Kramar) ci dovrebbe aver curati a fondo da ogni radicalismo. Non opponetevi alla legge sulle prestazioni dei cittadini in tempo di guerra! Già ottenemmo parecchie concessioni in questo riguardo dal governo e più avremmo ottenuto se altri invece di ostruire la discussione ci avesse aiutati nell’opposizione. L’ostruzione contro una legge militare diretta a garantire lo Stato nei momenti così difficili, cozza contro il dogma universalmente riconosciuto alla Camera che progetti di tal natura devono godere l’immunità dalle lotte di parte. Badate che i tedeschi già pensarono ad una maggioranza coi polacchi, gli sloveni e gli italiani; badate che i cechi corrono pericolo di restare esclusi, chi sa per quanto, dalla maggioranza; non lasciatevi trascinare ad atti imprudenti come al tempo dell’annessione! Vedremo domani alle 11 l’effetto di questa predica; intanto gli sloveni sono già impegnati, per conto loro, nell’opera deleteria e la maggioranza – se nella presente Camera si può adoperare questa parola – si prepara a ribattere all’assalto. Già il pubblico conosce come si combattono queste battaglie. Nella sala rimangono il presidente della commissione, uno o due rappresentanti del governo, un collega dell’oratore, qualche sentinella, e s’intende l’oratore stesso. Giova concentrare l’attenzione su questo eroe, che vedrà nei giornali il suo ritratto o almeno il bollettino delle sue gesta. Egli parla tre, quattro, otto, dieci, tredici ore; ma parla per modo di dire. Infatti apre appena la bocca e, per udirlo, dovete sovente piegarvi e tendere attentamente l’orecchio. Le parole gli escono di bocca a lunghi intervalli, come fossero detti di profonda scienza, da lasciar cadere con parsimonia e gravità sul pubblico che... non ascolta. Ma se qualcuno si pone accanto all’oratore e si ostina a volerne seguire il filo, con suo grave disinganno gli tocca sentire ogni sorta di luoghi comuni, storielle, sciocchezze, brani di protocolli e fino di antologie, quando l’oratore non approfitti della sua vicinanza per piantare con lui un dialoghetto e alleggerirsi così la fatica. Così è fatta l’arma più micidiale che i figli più generosi del popolo e della nazione, brandiscono con tanta frequenza a Vienna, non per propulsare l’estrema offesa ma per far valere, come dicono, i loro diritti. Una conversazione comune, accettata dagli slavi e dai tedeschi, che primi inaugurarono quest’olimpica lotta, accetta siffatte commedie come discorsi e attende che l’oratore abbia finito. Più egli resiste sulla sedia alla fame, alla sete e al sonno, maggiore è la gloria che si acquista e l’invidia che suscita. Ma volgiamo lo sguardo ai suoi avversari. Le loro fatiche consistono nel dormire sul sofà, piantati in una sala di fronte a quella della commissione, e tenersi pronti ad ogni squillo per accorrere sul campo e assicurare colla loro presenza la legalità della seduta. Non è certo un divertimento passare la notte così, ma chi avrebbe mai detto che questa diventerebbe l’ultima ratio e la prestazione più meritoria per salvare la Camera? Questa notte tocca ai due italiani che si trovano nella commissione del bilancio, di dormire sul posto dell’armi. Essi lo fanno per amore della Facoltà... benché, nel migliore dei casi, sia un servizio di poca speranza! Se con tanti sforzi si riuscirà a vincere la crisi, la Camera dovrà prender subito un pasto che nessun medico permetterebbe a un convalescente. Essa dovrà approvare la legge sulle prestazioni dei cittadini in tempo di guerra, votare il provvisorio, la prammatica di servizio, il piccolo piano finanziario – imposta personale, sugli spiriti e sugli automobili – e il regolamento interno. Tutto questo in cinque, diconsi cinque giorni! C’è da ammazzare un cavallo, ma quando la Camera comincia a mangiare, digerisce i chiodi! La commissione del bilancio, liberatasi dall’incubo del provvisorio, dovrebbe occuparsi della Facoltà. Sarà vero? Caval non morire, che l’erba ha da venire... 