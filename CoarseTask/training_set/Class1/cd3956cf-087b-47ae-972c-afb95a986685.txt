Clemenceau è di pessimo umore. Ha letto or ora i dispacci dei prefetti che gli comunicano le dichiarazioni sovversive dell’arcivescovo di Bordeaux, dei vescovi di Cahors, di Quimper. E l’incendio pare si allarghi e divampi da una diocesi all’altra. Il presidente del consiglio è nervoso, eccitato, sembra abbia perso la calma con cui da 3 anni dirige le sorti della Francia con la dispotica sicurezza che gli dà lo Stato assorbitore ed onnipotente, il quale a sua volta ha detto: La società sono io! Non che il cancelliere della repubblica francese nutra dei reali timori per i nuovi sovversivi. Sono preti e frati inermi, indeboliti economicamente e nel loro influsso sociale dalla legale persecuzione che dura da 6 anni. No, né i vescovi né i curati di campagna lo faranno cadere, lui, l’uomo ancora saldo e sicuro sulla larga base radico-socialista. Non è la sua situazione parlamentare che gli dà fastidio, è piuttosto la sua situazione morale. Il presidente dei ministri sente di essere in una posizione illogica, falsa; egli capisce che i suoi maestri, che egli stesso hanno insegnato il contrario di quello che gli odierni scolari praticano, e gli brucia che i cattolici possano rintuzzare contro i figli della rivoluzione le armi che vennero fabbricate per distruggere il mondo morale e politico del passato. Non c’è dubbio, la contraddizione esiste ed è enorme. Ecco qua, per esempio il maestro sommo dell’attuale maggioranza parlamentare: «Quando una legge è abusiva i cittadini debbono, col trasgredirla, fornirle l’occasione di imperversare contro di essi; giacché più spesso sarà essa applicata, e più risulterà, agli occhi del giudice stesso, il difetto che deve portare alla sua abrogazione». Non pare scritta ad uso e consumo del card. Andrien? Eppure l’ha scritta più di un secolo fa Gian Giacomo Rousseau. Ma c’è di peggio; tali principi ebbero formale sanzione di legge. «Quando il governo viola il diritto del popolo, l’insurrezione è per il popolo e per ogni frazione del popolo, il più sacro dei diritti e il più indispensabile dei doveri». (Dichiarazione dei diritti dell’uomo). «La Repubblica francese riconosce diritti e doveri anteriori e superiori alle leggi positive». (Costituzione del 4 novembre 1848). Clemenceau si consola un istante col pensiero che tali enunciazioni non hanno che un relativo valore storico; ora la società ricostituita definitivamente in repubblica pensa diversamente. Ma no, ecco un libro moderno. È Beniamino Constant che scrive: «La volontà di tutto un popolo non può rendere giusto quello che è ingiusto. Nessuna autorità sulla terra è illimitata, né quella del popolo, né quella degli uomini, che si dicono suoi rappresentanti, né quella dei re, né quella della legge... I cittadini posseggono diritti individuali, indipendenti da ogni autorità politica, e ogni autorità che viola questi diritti diventa illegittima». È chiarissimo. Non si richiamano anche i vescovi cattolici alla libertà della loro coscienza, ai loro diritti individuali? Voglio vedere che cosa facciamo insegnare nelle nostre scuole, continua il ministro, e sfoglia un trattato di morale laica, pubblicato nel 1902, con prefazione di un autorevole capo dell’attuale maggioranza governativa, Ferdinando Buisson. E Clemenceau legge: «Se il suffragio universale fa la legge, cioè la giustizia scritta, non ha per questo il diritto di fare leggi ingiuste; non ha per questo il diritto di legalizzare il furto; non ha il diritto di ledere uno qualunque dei diritti imprescrittibili dell’uomo, giacché non v’è diritto contro il diritto. Se il suffragio universale viola il diritto, può ben per qualche tempo imporre suoi decreti, perché ha per sé la forza. E se l’ingiustizia commessa non porta una offesa irrimediabile alla dignità umana, un cittadino può anche, per amor della pace sociale senza la quale nessun diritto sarebbe tutelato, rassegnarsi pel momento a questa ingiustizia, adoperandosi nello stesso tempo perché venga abolita; tuttavia questa ingiustizia legale è sempre una causa di turbamento e di disordine per la società. Infatti l’ingiustizia è la violazione delle facoltà essenziali alla persona umana, e se per un certo tempo si possono ridurre all’impotenza le facoltà umane, esse non possono però venire distrutte. Quando sono oppresse, si ripiegano su sé stesse, e, come i vapori condensati in una caldaia, c’è sempre pericolo che esse facciano scoppiare l’armatura che le soffoca». Il presidente chiude il manuale in furia e lo sbatte violentemente sul tavolino. Le ombre dei classici dell’89 e dei padri del ’48 pare vengano su minacciose dietro i lunghi scaffali, ove stanno raccolti i libri della Bastiglia, della Salute pubblica, del ’48, della Comune della terza repubblica, da Leone Gambetta a Combes, da Briand a lui, a lui stesso, lo scrittore, il romanziere, il giornalista Giorgio Clemenceau. 