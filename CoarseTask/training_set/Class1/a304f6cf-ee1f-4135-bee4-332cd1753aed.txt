Molti lettori ci scrivono, muovendoci quasi rimprovero, perché tratto tratto li derubiamo di qualche colonna di giornale. Un abbonato tra altri che deve oramai aver fatto il calcolo in colonne e righe di quanto gli dobbiamo semestralmente, ci scrive indignato: oh non avete ancora capito che certe cose non vanno; perché cozzare inutilmente colla censura col bel gusto di soccombere giorno per giorno? Mettetevi una regola una volta per sempre e poi tirate dritto. [...] Bel tipo costui! Lo vorremmo vedere nei nostri panni. Come si fa ad indovinare quelle certe cose che non vanno? In sulle prime, quando abbiamo constatato ch’erano gli articoli o i commenti redazionali che non andavano, noi, con la mansuetudine e l’umiltà che consiglia il momento, ci siamo picchiati il petto ed abbiamo detto: Capito, siamo proprio noi fuori di strada, è la nostra penna che sgarra; quindi zitto, niente originalità, via la penna, qua le forbici e riproduciamo il pensiero degli altri. Giusto! siamo capitati peggio. Giorno sì, giorno no, urtavamo daccapo nelle cose che non vanno. Allora facemmo questo altro ragionamento: se non va lo scrivere di proprio pugno, se anche il copiare ci può far ricommettere i peccati altrui, proviamo a tradurre. Tradurre, s’intende, non dal francese o dal russo o da qualsiasi altra lingua nemica, ma dal tedesco, anzi dal tedesco austriaco di Vienna o addirittura dal tirolese. Ebbene il crederesti, o abbonato ingiusto e pretendente? Il periodo stampato e quindi lecito a Vienna, a Graz e ad Innsbruck, tradotto a Trento capitò fra quelle certe cose che non vanno. Non ci rimane quindi che affidarci completamente al criterio della censura. Noi lavoriamo e loro dispongono, a seconda delle disposizioni che quelle egregie ed ottime persone ricevono di quando in quando da chi dispone. Ce ne lagniamo noi? Dio ce ne guardi. La colpa infine è nostra che, dopo sei mesi, non ci abbiamo fatto ancora il callo e che abbiamo trasportato con noi in questa che fu detta la grande epoca, die grosse Zeit, le debolezze del tempo antico (oh! rimembranze lontane!), quando oramai ci si era attaccato addosso il vizio di pensare per scrivere e di scrivere per far pensare. Non bisogna disperare però. Colla pazienza, colla costanza abbiamo fiducia di arrivare a perdere le cattive abitudini. In quanto allo scrivere incominciamo di già a peccar meno e per il pensare vedrete che un po’ alla volta smetteremo anche quello. Allora, egregio abbonato, saremo in perfetta regola e Lei avrà tutte le sue colonne. 