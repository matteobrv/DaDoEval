Gran brutta piaga il militarismo! Si strappano ai campi i figli dei contadini nell’età in cui la loro forza è in fiore, nell’età in cui il contadino spererebbe di avere un po’ di aiuto nella sua vecchiaia! Si strappano dai campi queste giovani forze, questi sostegni della famiglia, per accasermarli insegnando loro per tre lunghi anni delle cose che il bene della famiglia non richiede. Ma non basta! Oltre che per tre anni privare le famiglie di operai e contadini dell’unico sostegno, si costringono le stesse ad incontrare dei debiti onde mantenere il figlio al servizio del Governo, il figlio che suo malgrado deve imparare a maneggiare le armi, onde al momento opportuno – quando il capriccio di un Governo gaudente, di quattro buontemponi che non sanno cosa voglia dire partire – adoperarle per uccidere altri esseri umani, differenti bensì da lui di nazione, ma che sentono i medesimi bisogni. Perché bisogna sapere che questi governi che quando il capriccio loro detta mandando questi poveri diavoli al macello per certe cagnare, idealità, secondo loro non sono capaci di mantenerseli ma occorre che le famiglie pensino per essi, soffrendo la fame affinché il figlio in mezzo a fatiche sconosciute, ingrate, che non danno alcuna soddisfazione morale, possano nutrirsi! Malgrado i gridi da tutte le parti: – basta, basta con militarismo! Basta con queste esigenze sfacciate, che sono in opposizione coi tempi nostri, che si pretendono in progresso, dove le questioni diplomatiche si dovrebbero appianare con le buone ragioni e non al modo dei barbari, dove la ragione è del più forte, del più feroce – il militarismo avanza sempre nuove pretese, nuove spese! E tutto questo, dicono gli uomini che si pretendono di saperla più lunga dei colpiti direttamente da questa piaga, per mantere la pace «armata»! Perché insomma quando le potenze sono tutte ben provviste di munizioni e di uomini pronte ad usarle si guarderanno bene di mettere mano alle armi! Bella ragione questa invero! Come se per un assassino appartato nei boschi e armato fino ai denti, anziché sguinzagliare una compagnia di gendarmi per arrestarlo si consigliasse a tutti i cittadini dello stato di armarsi tutti anche loro fino ai denti onde così questo bel tipo si spaventi e faccia il galantuomo! E non sarebbe invece meglio fare il disarmo generale? Quel tanto che basta per l’ordine interno e poi punto? Quando tutte le potenze facessero così, e dovrà venire il tempo che ciò si faccia, non c’è ma che tenga, scomparirebbe anche la guerra, questa peste dell’umanità! Ed ecco ottenuto così lo scopo che i governanti moderni del secolo XX vogliono ottenere con la continua introduzione di cannoni, col continuo arruolamento sotto le armi di cittadini! Da per tutto si nota un vivo malcontento contro la piaga del militarismo! Chi grida più forte sono i socialisti. A nostro avviso costoro farebbero meglio a tacere, poiché essi sono una causa, un rampino in mano dei governanti per mantenere il militarismo. Ci spieghiamo. Quando si fa osservare che non c’è bisogno di tanti armamenti, che è meglio fare il disarmo, i governanti rispondono che il militarismo serve per la difesa interna dello Stato, per la tutela dei cittadini. Chi sono ai giorni nostri coloro che creano un pericolo per lo stato, pei cittadini? Sono i socialisti, ognuno lo vede. I socialisti che tutto vogliono sovvertire, cambiare con la violenza; i socialisti col loro modo di educare il popolo, di ubriacarlo di desideri impossibili ad avverarsi, di avvezzarlo a prendere con la violenza ciò che le classi privilegiate al primo colpo non vogliono dare con le buone! Gli scioperi violenti ce ne danno l’esempio e in prima linea; per ricordarne uno recente, lo sciopero generale inscenato mesi sono in Italia , sciopero provocato per migliorare non le condizioni dei lavoratori, ma per puri scopi politici, scopi che nulla interessano il lavoratore, dove, se non ci fossero stati i militari, chi sa cosa sarebbe successo. Oltre che negli scioperi, in altre occasioni, in altre manifestazioni della vita pubblica si rese necessario l’intervento del militare per difendere i cittadini dai socialisti. Se tutti fossero come noi, state certi che i militari potrebbero andare a dormine. Che gridino quel che vogliono i socialisti, ma essi, ovvero sia le loro dottrine sia la loro propaganda, rendono un cattivo servizio alla causa dell’abolizione del militarismo. Militarismo e socialismo sono per noi due cose che non si possono separare: il socialismo richiede di necessità il militarismo per la difesa sociale! fs. 