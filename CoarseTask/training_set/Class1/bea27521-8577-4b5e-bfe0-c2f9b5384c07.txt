Il barone Malfatti smentisce l’intervista colla Neue Freie Presse, e la smentita è contenuta in una lettera ad uno di quei «giornalucoli italiani» che il signor barone non legge mai; ecco per oggi la notizia più importante sul corso della crisi. Il Malfatti dichiara che nell’intervista i suoi apprezzamenti sono svisati e che in qualche punto gli si fa dire l’opposto di quanto pensò e disse. Aspettando anche noi, come fa l’Alto Adige, che l’ex deputato di Rovereto determini meglio il contenuto delle invenzioni e delle menzogne della Neue Freie Presse, non possiamo fare a meno di esprimere la nostra compassione per quei giornalisti che hanno avuto la sventura di intervistare il Malfatti. Ricordiamo un’importantissima intervista del medesimo onorevole con un redattore della Wiener Allgemeine Zeitung, la quale conteneva delle idee e delle espressioni su per giù congruenti con quelle della Presse. L’intervista fu smentita, e il giornale viennese si scusò, dicendo che qualche malinteso poteva derivare dal fatto, che il barone Malfatti non padroneggia il tedesco. Una villania, come tutti vedono, che non ripeterà la Presse, giornale serio e che dovrà render conto per davvero! Intanto, fra l’intervista e la smentita, l’on. Malfatti ha ricevuto dai deputati adriatici, radunati a convegno a Trieste, il seguente dispaccio: «Deputati adriatici riuniti oggi qui le esprimono loro massima stima ed affetto, dolenti, aver perduto una guida che con senno, esperienza e perfetta lealtà aveva assicurato all’Unione italiana il generale rispetto, e si lusingano che le sue dimissioni non significheranno ritiro dalla vita politica, ma che sarà conservato alla lotta per la causa italiana uno dei suoi validi campioni. Firmato: Rizzi ». E qui avremmo esaurita la cronaca e trovato inutili altri commenti su di una questione, che diventa sempre più cieca, se non ci fosse capitato tra mano un articolo dell’Indipendente, nel quale si cerca di dimostrare, contrariamente a quanto abbiamo stampato noi che il «Trieste o nulla» è un motto vecchio quanto la questione universitaria e che i primi a rompere la consegna furono coloro che proposero quale sede Rovereto o Trento. Il giornale triestino pare voglia ignorare la storia genuina dello svolgersi della questione in seno al club italiano, malgrado che il nostro articolo sia stato ristampato tale e quale anche da giornali triestini. E come fa la stampa trentina, la quale dopo averci sfidato a metter fuori le decisioni dell’Unione italiana, copre col silenzio la sua ritirata, pur di non far sapere al pubblico la verità; così vorrebbe celare all’opinione pubblica triestina: 1) che in seno al club parlamentare italiano il motto «Trieste o nulla» non esistette mai, che anzi i deputati adriatici erano per Trieste o un’altra città del litorale e, non molto fa, anche per Trieste o Trento (vedere il convegno di Cervignano); 2) che i deputati Conci e mons. Delugan restarono fedeli fino all’ultimo momento al motto «Trieste o nulla», e che solo quando Trieste era affatto esclusa, tanto per salvare le cattedre parallele, proposero una soluzione intermedia. Ciò abbiamo dimostrato col suffragio di date e di fatti precisi che nessuno può smentire. Se malgrado questo, pur di buttare addosso la colpa ai clericali, si vuole continuare nei comizi e sui giornali la politica della menzogna, alla buon’ora, i nostri deputati non hanno nulla da temere. Se si vuole ricominciare la campagna, comizi preparati a far il giuoco degli incoscienti si troveranno di fronte ad altri comizi, come fu fatto recentemente. 