I libri del Toniolo sono sempre due cose: anzitutto una meravigliosa sintesi storica e filosofica del contenuto di un dato periodo sotto un punto di vista determinato, e poi un catechismo dei corollari pratici che la storia del passato insegna o impone al futuro. Anche questo vi dirà dei «provvedimenti sociali popolari» compiuti nell’ultimo periodo della storia contemporanea della civiltà, e conseguentemente stabilirà i provvedimenti che saranno un programma, per i «volonterosi non solo di conoscere ed adorare, ma ancora di coadiuvare con docile cooperazione i disegni della Provvidenza nella odierna rigenerazione popolare». Così nel primo capitolo l’Autore risale al principio degli odierni rivolgimenti popolari e studia la genesi dei programmi di riforma sociale democratica, descrivendone prima la formazione razionale e storica in genere, e rifacendo poi con un ordine ed una profondità mirabile l’elaborazione storica degl’immediati provvedimenti popolari ai quali parteciparono le varie scuole riformatrici. Sulle rovine degli altri programmi egli vede negli ultimi decenni delinearsi il programma democratico cattolico, di cui trova la preparazione remota nei grandi fatti storici caratteristici circa il 1870 e lo svolgimento prossimo in quello che accadde poi fino alla Rerum Novarum . Le venti pagine che seguono sono dedicate a questa enciclica e all’altra del 1901 sulla democrazia cristiana: e qui oltre il filosofo della storia e il sociologo ammirate l’apologeta contro i liberali e i conservatori, il moderatore fra i consenzienti, l’interprete fedele e scientifico delle direttive pontificie. Tutto questo primo capitolo è un quadro così complesso e abbraccia una palingenesi così vasta e profonda, da renderne facile l’intelligenza solo a chi conosce il dettaglio ed ha l’occhio ormai esperto fra il labirinto degli ultimi sconvolgimenti sociali. I tre capitoli seguenti trattano dei tre principali intenti pratici immediati, che sono infine con poche divergenze i caposaldi delle varie scuole riformatrici: la riforma del contratto di lavoro e delle concomitanti relazioni fra imprenditori ed operai – la ricostituzione di unioni corporative dei lavoratori – la legislazione sociale operaia. Il contratto di lavoro viene prima studiato storicamente nell’economia capitalistica, nei suoi abusi e nelle sue riforme e poi tradotto nella sua forma cristianamente ideale coi criteri prevalsi dopo la Rerum Novarum – morali, giuridici, di alto ordine pubblico. Seguono a conclusione alcune osservazioni induttive, e si stabilisce: 1) Si matura in questi dì una storica rivendicazione del lavoro manuale. 2) A questo grande compito provvidenziale spetta principalmente alle classi superiori di adibirsi. 3) Dalle classi doviziose e colte dipende massimamente la salvezza propria e dell’intera società. L’ordinamento della classe operaia nelle corporazioni (cap. III) trova la sua ragione nella rinata coscienza di classe e nel corrispondente sforzo per tradurla in un fatto sociale organico mercè la Costituzione del quarto stato: le manifestazioni di questa nuova coscienza vengono descritte dall’Autore nella storia e nella biologia, le forme e l’importanza dell’ordinamento corporativo distinte e rilevate con rigore ed esattezza scientifica e insieme con tanta chiarezza da rendere superflui molti dei volumi che furono iscritti su quest’argomento. In un terzo capoverso del medesimo capitolo l’Autore risponde ad alcune obbiezioni che potrebbero fare gli avversari (cattolici e liberali) del sistema corporativo, avverte di molti errori che potrebbe trarre con sé una propaganda incauta e stabilisce l’efficacia della propaganda cristiana. Col medesimo metodo l’illustre professore procede nel capitolo quarto trattando della legislazione sociale operaia. I suoi fattori storici, i differenti procedimenti nei vari paesi, le sue funzioni (tutrici, cooperatrici, elevatrici) passano sotto gli occhi del lettore condensati in poche pagine. Brevi cenni su quelle provvidenze, che non appartengono propriamente alla legislazione operaia, ma che storicamente le sono parallelle, per esempio la rivendicazione delle autonomie locali, chiudono il libro. Il quale, diciamolo subito, è una prova di più essere la scuola cattolica l’unica che logicamente e conseguentemente tende alla riforma sociale. E lo leggano i nostri studiosi e propagandisti i quali troveranno anche (ciò che non era degli «Indirizzi ecc.») nelle note una copiosissima bibliografia, lo leggano specialmente quelli che procedono nel lavoro della restaurazione con un cieco empirismo, e... lo leggessero i nostri avversari, i quali ci accusano sempre di non sapere quello che vogliamo! Dobbiamo ricordare infine con gratitudine la società di cultura editrice , per la bella edizione di questo studio che nella Rivista Internazionale sarebbe stato accessibile a pochi. A.D. 