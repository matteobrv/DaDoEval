Vi ho già scritto parecchie volte degli insulti lanciati dalla stampa radicale contro l’Eucarestia, dellinerzia delle autorità contro questo delitto previsto dal codice penale, dello sdegno scoppiato perciò fra i cattolici, della vibrata protesta del cardinale Gruscha e dell’energica azione avviata dalle società cattoliche viennesi per impedire che la religione cattolica sia più insultata da fogli che cercano di liberarsi da ogni responsabilità, facendo firmare come redattore un qualsiasi deputato che, in barba alla eguaglianza moderna, sfrutta vertiginosamente il privilegio dell’irresponsabilità delle sue azioni. Vi scrissi ancora come il comitato eletto dalle società cattoliche per por fine a questo anarchico stato di cose, fu ricevuto in particolare udienza, lodato e incoraggiato dal cardinale Gruscha che, nella sua vecchiaia, dimostra tanta vigilanza ed energia. L’azione da lui coraggiosamente avviata trovò sommo plauso ed appoggio in tutta la Monarchia. Vescovi, distinti sacerdoti e un numero stragrande di società cattoliche, gli mandarono lettere e telegrammi di adesione e di ringraziamento. Il Santo Padre , informato della cosa, mandò anche lui, al cardinale Gruscha, per mezzo dell’E.mo Segretario di Stato, una lettera in cui ne lodava altamente lo zelo e invocava le benedizioni del cielo sull’opera sua. Intanto continuavano in Vienna le funzioni di riparazione e le comunioni generali sempre frequentate da immensa folla di fedeli di ogni ceto e condizione. Ogni sera poi, adunanze popolari nei vari distretti con discorsi infiammanti e vigorose proteste. Un comitato di avvocati cattolici fu incaricato di estendere un memoriale da presentarsi al Presidente dei ministri e al ministero della giustizia. In esso si rileva in modo speciale come il Governo non abbia fatto nessun uso dei mezzi, che pur sarebbero a sua disposizione, per impedire che vengano diffuse per mezzo della stampa le più atroci ingiurie contro la religione cattolica. E siccome il Governo, per scusare il suo contegno, si appiglia al fatto che L’Alldeutsches Tagblatt è firmato da un redattore deputato, il quale gode l’impunità parlamentare, e fa valere inoltre la circostanza che quand’anche sequestrasse gli articoli accennati, questi, alla prossima apertura del Parlamento, verrebbero inseriti in qualche interpellanza e così resi insequestrabili, il memoriale insiste che vengano tolti questi due abusi, che cioè un deputato irresponsabile possa fungere da redattore responsabile, e che la libertà di parola alla Camera dia la facoltà di insultare impunemente tutto e tutti con sudice e immorali interpellanze, che poi vengono riprodotte dai fogli o messe separatamente in commercio e distribuite in grande numero di copie fra il popolo. La Neue Freie Presse e il solito suo codazzo di giornali minori, fra i quali ricordo l’ebraico Piccolo di Trieste, si sono avventati contro questo memoriale, gridando a squarciagola che i clericali vogliono imbavagliare la stampa. Per tutta risposta basti dire che l’organo principale dei socialisti austriaci, la Arbeiterzeitung di Vienna, pur sollevando altre eccezioni contro il memoriale, si dichiara d’accordo collo stesso nel chiedere che venga tolto questo «vile sopruso», com’essa lo chiama, che un deputato, abusando dell’immunità, sottoscriva un foglio come redattore responsabile e gli dia quindi modo di aggredire società e singole persone anche nei modi più offensivi e calunniosi, senza essere perciò tenuto a rispondere di sì tristi azioni e senza che gli altri possano ricorrere ai mezzi più convenienti di difesa, quali sarebbero la domanda di sequestro del giornale e la presentazione di una querela. Dunque sbraitino pure gli ebrei di Trieste e di Vienna; vi sono anche dei «non cattolici» che non approvano la licenza di stampa inaugurata sotto gli auspici e la protezione del dr. Körber , il quale, fra il resto, per rendere illusoria la legge del sequestro, avea dato ordine che a Vienna la procura di Stato, prima di confiscare un foglio, dovesse avere di caso in caso l’autorizzazione del ministero della giustizia da lui presieduto. Se egli non se ne fosse andato, gli sarebbe toccato di accogliere la deputazione che protestava contro i metodi licenziosi che sotto il suo governo penetrarono nel Parlamento e nella stampa, imprimendo una grave macchia alla sua attività. Invece la deputazione, condotta da Sua Eccellenza il barone Walterskirchen, si presentò al barone Gautsch e gli fece intendere con tutta chiarezza che la pazienza dei cattolici austriaci è giunta al termine, e che essi non intendono affatto di tollerare più oltre che la religione cattolica sia l’offa gettata in pasto alla schiuma dei deputati e dei libellisti, perché si sbranino le avide canne. Il movimento di protesta dei cattolici ha prodotto degli effetti, e fra questi – con rammarico della stampa liberale – va notata la visita che fece testé al cardinale Gruscha il nuovo ministro della giustizia dr. Klein. Che cosa si siano detto, non si sa; si sa però che il colloquio si aggirò intorno alle giuste lagnanze dei cattolici, per il modo con cui la loro religione è trattata. Iersera poi si ebbe la solenne adunanza preparata da tutte le adunanze precedenti e che riuscì una manifestazione straordinaria anche per Vienna, che pure è usata a dimostrazioni grandiose e imponenti. Il locale era l’immensa sala del Municipio di Vienna, la quale però fu incapace di contenere tutti gli accorsi. Non avevano accesso che gli uomini, ma centinaia e centinaia dovettero sostare nelle adiacenze della sala, nella quale non sarebbe caduto a terra un grano di miglio. Da tutte le parti della Monarchia erano giunte adesioni; il solo numero dei telegrammi pervenuti era di ottocento! Erano presenti il dr. Lueger, i principi Roberto e Ernesto Windischgrätz, il dr. Baechle, il barone Bischofshausen, il conte Trauttmannsdorf, il principe Schwarzenberg, il principe Liechtenstein, il barone Walterskirchen..., ma è impossibile proseguire nell’enumerazione. Era un mare di teste e più che a rilevare chi ci fosse, bisognava badare sul serio a non rimaner schiacciati. Parlarono prima brevemente il barone Wittinghoff Schell e il barone Walterskirschen che esposero lo scopo della solenne adunanza; quindi fu data la parola al barone Morsey, deputato del centro, al dr. Porzer, deputato cristiano sociale e all’operaio Kunschak, il valente organizzatore degli operai cristiano-sociali di Vienna. Essi rilevarono l’intollerabile condizione che, complice il Governo, fu fatta negli ultimi anni alla religione cattolica nella Monarchia dove regnano i discendenti di quel Rodolfo d’Asburgo che tanta riverenza dimostrò al SS.mo Sacramento. L’entusiasmo, gli applausi, le approvazioni scoppiavano di frequente, protraendosi per qualche minuto; e raggiunsero il colmo, quando l’artista di corte Schreiner con forza straordinaria recitò la nota canzone dell’Eichert, adattata alla circostanza: «Svegliati, mio popolo, e scuoti colla tua voce di tuono la terra; giura alto che Iddio nei cieli lo senta: la mia pazienza è finita! Mano alla difesa!». Infine salì alla tribuna il dr. Lueger. L’apparire del campione cristiano che liberò Vienna dal giogo semita, fa scoppiare un uragano di applausi, di acclamazioni, di grida di gioia. È un entusiasmo, è un giubilo, è una frenesia che chi non la vide, non la udì, in quell’immenso salone, zeppo di uomini, riuniti a difendere la loro fede, non lo può neppure da lungi immaginare. Il dr. Lueger dice che, se si vuole che le leggi siano osservate e portino i loro frutti, è necessario che i cattolici si impadroniscano del potere pubblico. Troppo hanno dormito, e quindi perduto i cattolici austriaci. È ora di svegliarsi. Essi devono conquistare i comuni, le Diete, il Parlamento. E non basta. Essi devono pretendere che giudici e ministri li rispettino, altrimenti costringerli ad andarsene e allevarsi uomini che possono coprire con onore quei posti. Insomma è necessario agire e agitarsi; il mondo è di chi lavora. Interminabili applausi coprono le parole del Borgomastro di Vienna; quindi l’adunanza vota una risoluzione in cui dichiara di associarsi pienamente al memoriale presentato al Presidente dei ministri e chiede che siano presi gli opportuni provvedimenti, perché non si rinnovino al Parlamento o nella stampa le ingiurie contro la religione o contro la Casa Imperiale. Quindi l’adunanza è chiusa; ma pure quell’immensa massa non sa decidersi ad abbandonare il luogo dove si è riempita di tanto entusiasmo e ha dato di sé uno spettacolo incancellabile. Solo un po’ alla volta e lentamente gli adunati sfollano, e fermandosi qua e là in crocchi non finiscono di ripetersi quanto hanno veduto ed udito e di animarsi a vicenda e confermare i propositi di sempre maggiore attività per il bene della società e della Chiesa. L’adunanza di ieri sarà feconda di frutti; essa non segna la chiusura solenne di un’energica e dignitosa difesa, ma il principio di una nuova e necessaria azione che ci allieterà di bei risultati. 