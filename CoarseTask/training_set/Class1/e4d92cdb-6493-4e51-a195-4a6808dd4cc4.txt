Fu un tempo non molto lontano in cui il d.r Gessmann e il d.r Adler si strinsero la mano nella lotta comune contro gli oppositori della riforma elettorale. L’Arbeiterzeitung sospese i suoi quotidiani attacchi contro i cristiano-sociali e, lungo il faticoso lavoro delle commissioni e le trattative difficili, la stampa e i deputati socialisti dovettero ammettere che senza il concorso dei cristiano-sociali il suffragio universale eguale non sarebbe entrato in Austria che molto più tardi e confessare che l’opera personale del d.r Gessmann lo rendeva benemerito nella sua costituzione. Quella dei cristiano-sociali in parlamento non era una mossa opportunista, ma una posizione logica, conseguente a tutta la storia dei cristiano-sociali. Una delle pietre miliari di questa storia era stata la proposta Lueger di dare alla dieta dell’Austria inferiore il suffragio universale eguale in un tempo in cui non erano certo le pressioni socialiste che lo potevano convincere della bontà della riforma. La proposta allora ebbe troppe opposizioni, ma l’indirizzo da essa segnato ha seguito, tanto che dieta e comune per volere dei cristiano-sociali furono i primi in Austria a concedere il suffragio universale. Si trattava poi di fare l’altro passo innanzi e d’introdurre il suffragio uguale, coll’abolizione delle curie e tre anni or sono Lueger e consorti presentavano di nuovo la proposta – seguita dall’urgenza. La proposta veniva presentata in un’epoca in cui Corona, governo, liberali e conservatori sembravano opporre una difesa insormontabile, essa servì però ad irrobustire anche nei partiti non socialisti il corrente proriforma. Intanto alla Camera il suffragio universale «eguale» («eguaglianza socialista-liberale») passava. E i socialisti propagavano subito una parola d’ordine: Ed ora alle diete! Molte ragioni li spinsero a questa tattica. Prima la tendenza di giungere al potere, ma più ancora la necessità di nascondere agli elettori la povertà d’iniziative, la sterilità della posizione del grande partito degli 87 entrato al parlamento con tante promesse e quale foriere di una nuova era. Bisognava tornare alla piazza subito, alle facili concioni, alle frasi fatte e, distogliendo le masse dall’osservare l’incapacità dei loro rappresentanti, dare o ridare loro una nuova meta di odio. Quand’ecco la dieta di Vienna si apre e il d.r Gessmann presenta un progetto di riforma elettorale coll’abolizione di tutte le curie, coll’introduzione del suffragio eguale. I cristiano-sociali mantengono la loro parola. Ma gli oppositori rimangono. Il governo in uno scritto alla giunta dichiara di tener saldo al proprio punto di vista e di non presentare alla nazione sovrana un progetto che abolisca la «rappresentanza degli interessi». Il progetto Gessmann viene discusso nella commissione. Il rappresentante liberale Blach si dichiara avverso, a nome dei suoi, all’abolizione delle curie, il barone Freudental, a nome del grande possesso dichiara d’opporsi con tutte le forze a Bauchinger , cristiano-sociale, vuole il suffragio uguale, ma colla rappresentanza professionale e la commissione incarica il relatore di proporre un progetto che possa soddisfare i fattori competenti. Che c’era di meglio da fare? I liberali e i feudali semplicemente all’assentarsi dalla seduta avrebbero impedita la votazione sul progetto; politica positiva era scegliere non potendo il meglio, il meno peggio. Ebbene, il credereste? Mentre la Neue Freie Presse e la stampa serale in genere godono del naufragio del progetto Gessmann per opera dei liberali, i socialisti attaccano non gli oppositori alla riforma ma i cristiano-sociali, i quali, non potendo venir accusati dei fatti, vengono calunniati nelle intenzioni ed accusati d’essersi preparate le opposizioni. Curiosa logica codesta che fa dimenticare ai rossi la loro intima amicizia cogli ebrei-liberali. Perché non fanno pressione con i loro amici e con le buone e con le cattive li inducono a cedere? Perché attaccano di nuovo i cristiano-sociali e inscenano contro di loro un’agitazione piena di malafede e senza scrupoli? Il perché è facile a trovarsi. Come la calamita volge sempre la punta verso il nord così il partito socialista indirizza sempre i suoi strali contro quei partiti che vogliono difesi e in fiore i principi cristiani nella vita pubblica, e di tutto il male, reale o presente, devono essere colpevoli i partiti popolari cristiani e se non possono di fatto, se ne calunniano le intenzioni. Questa commedia della reazione clericale i socialisti la adoperano come l’ossigeno per vivere nella loro atmosfera d’odio, per abbacinare le masse, finché non vedano la realtà delle cose. Solo in Baviera i socialisti – sono roba un po’ diversa dalla nostra – hanno per un breve periodo fatto uno strappo alla regola. In Austria per l’infiltrazione del semitismo e i contatti con il capitalismo ebraico una simile eccezione sarebbe impossibile. Anche i nostri socialisti hanno avuto il comando da Vienna d’incominciare l’agitazione, e contro chi la faranno? Non contro i borghesi liberali, che sono i reali nemici della riforma, che apporterebbe la vittoria ai neri, no. Il Popolo che nel socialismo non rappresenta che la corrente anticlericale, e per il resto è schiettamente borghese, non attaccherà mai i liberali o almeno non inscenerà mai una grande agitazione contro di loro. Lo avrebbero potuto fare altre volte e per il suffragio del comune e quando l’associazione liberale distrusse la progettata eguaglianza del suffragio trentino. No, il Popolo ha bisogno d’un po’ di anticlericalismo, roba che non lo priva delle simpatie degli abbonati borghesi, anzi! Perciò i nemici del suffragio uguale dobbiamo essere noi, e perché non ci si può attaccare direttamente, ci si accusa dei supposti peccati del Gessmann, quasi che fossimo noi custodi di lui o suoi affiliati! Che più? Il Popolo stampa addirittura che «il gruppo parlamentare cristiano trentino è entrato nel partito cristiano-sociale». Via, via, amici rossastri, se v’occorrono dei mulini a vento, fabbricateveli meglio! I deputati popolari trentini non sono mai entrati nel club cristiano-sociale tedesco, né si sono mai legati al suo carro come hanno dimostrato le ultime votazioni dei «popolari» che dissero semplicemente no, quando ai cristiano-sociali tedeschi parve di dire di sì. Ma il mulino a vento ci vuole, ad ogni costo, ed ha da essere un mulino clericale. Ebbene, coraggio o rossi don Chisciotte, all’assalto! 