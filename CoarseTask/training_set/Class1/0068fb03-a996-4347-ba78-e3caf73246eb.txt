Budapest, 14. Non so come, errando una mezz’ora senza meta, per digerire la paprika del desinare, e le discussioni sulle ferrate bosniache, sia capitato proprio in una viuzza del ghetto. Allungai il passo per non invischiarmi di quell’unto che pareva colar fuori da tutte le botteghe di scannatori e panettieri, quando un gruppo di ebrei che sedevano sur una pancaccia a leggere il giornale mi arrestò il passo e l’attenzione. Era un numero dell’Anup che il più giovane dei quattro leggeva ad alta voce, mentre un vecchio dalla barba bianca che gli sedeva a destra guardava in atto triste una illustrazione dello stesso giornale piegato. Altri due vecchioni, sedendo, tenevano il capo chino verso terra e pareva piangessero. Colpito dal loro atteggiamento, che mi ricordava il biblico pianto super flumina Babylonis, mi appressai in silenzio, guardando più attentamente. L’illustrazione rappresentava un grande rogo di soldati morti sul campo di Köprülü, ove ne caddero troppi, per poterli seppellire. Azzardai un saluto e chiesi perché fossero così tristi. «La guerra signore, mi rispose il più giovane in tedesco, la guerra! Leggiamo ora la notizia di trasporti di truppe, stamane ho visto anch’io un treno intiero alla stazione orientale». – Sono paure esagerate, risposi, non si tratta di mobilitazione – «La guerra distrugge il lavoro di molti anni, continuò (come se non mi ascoltasse) il giovane – e noi siamo rovinati». I vecchioni assentivano col capo. Alle mie domande mi spiegarono che dopo lo scoppio della guerra balcanica, gli affari del ghetto vanno male. Trafficavano di roba vecchia e rivendevano ai contadini balcanici gli avanzi dell’Europa. Ora nessuno compera più nulla. Ma che avverrà mai se la guerra si farà anche da noi? I vecchioni piangevano pensando non proprio a Sionne rasa a terra, ma al loro ciarpame ammassato nello sfondo della bottega, raccolto giorno per giorno sotto le finestre dei borghesi in bolletta, accorsi quando li richiamava la solita voce lamentevole del rigattiere. Tanta roba portata a casa nel sacco verde unto e ingiallito – veicolo commerciale che resistette ad ogni progresso – ora marcirebbe irremissibilmente. I quattro ebrei parlavano di ciò e piangevano per questo: ecco la politica del ghetto. Del ghetto? Ma non è forse, sotto altre forme, la politica di migliaia e migliaia, nei caffè, alla borsa, nei magazzini dei cereali lungo il Danubio fino ai grandi magazzini della città nuova, nelle banche e nei grandi bazar del Belvaros (quartiere del grande commercio)? Così la scenetta che in altri tempi mi avrebbe suggerito il ricordo delle lamentazioni dei profeti, oggi mi riconduce alla vita del momento, illuminandone meglio le sue relazioni. È vero, qui siamo lontani dalla poesia, siamo anzi in fondo alla prosa. Il ghetto è materialista ed ha trafficato perfino l’arpa di Davide. Della sua politica non possiamo sempre tenere conto, e comprendiamo per esempio che i serbi cantino vittoriosi sul «campo dei merli» le strofe del loro poema omerico, mentre fumano ancora i roghi dei caduti. C’è uno spirito di guerra ch’è soffio d’idealismo generoso, di fronte al quale ogni considerazione d’interesse materiale ricorda il grido stridulo del rigattiere. Ma se la guerra si fa solo per gli interessi economici? Non è infine anche questa politica del ghetto? Ed allora consideriamola dal punto di vista del traffico, delle cose che marciscono e di quelle che distrugge, delle energie che arrugginiscono e di quelle che annienta. Io non credo alla grande guerra per un piccolo porto. Una grande guerra ha la sua epopea, e qui l’epopea manca completamente. C’è invero nell’aria un cozzar d’armi che di lontano può sembrar rumore di guerra, ma più s’avvicina e più il rumore diminuisce. È un rumore fatto per chi ascolta di lontano. Berchtold intanto cerca la formula, o meglio la cercano in tre: Berchtold, Danev e Guglielmo II , e la cercano perché il vecchio imperatore vuole adempiere ancora una volta la sua missione di pace innanzi all’Europa. La ricerca dev’essere proprio difficile. Questa formola turco-serbo-bulgaro-adriatico-orientale dev’essere qualche cosa come lo stile unno-magiaro che hanno tentato gli artisti ungheresi. Un pochino ne sanno tutti i visitatori dell’esposizione veneziana. Qui i tentativi di codesta nuova architettura si vedono ad ogni passo, ma poichè lo stile non è ancora trovato, è impossibile descriverlo. Probabilmente l’unno è ciò che è tozzo, il magiaro quello ch’è copiato dai mori, dagli egiziani e dagli alessandrini. Per finirla s’è ficcato in mezzo anche lo stile liberty europeo. Metteteci sopra ancora un po’ di vetri colorati, molto oro falso e delle finte puszta, ed ecco lo... stile nazionale ungherese. Non siete riusciti a immaginarvelo? Ed allora avrete un’idea molto chiara della complessità della formula che si va cercando. La quale però, state certi, si troverà. La guerra è troppo brutta, se non è necessaria. Ieri i delegati ne hanno sentita la voce terribile. Sul campo di manovra per l’artiglieria di Haismaker, circa a tre ore di ferrovia da Budapest, il ministro Auffenberg li aveva invitati ad uno spettacolo raro ed interessante. In diverse posizioni dell’immensa estensione stavano venticinque specie di mitragliatrici, fucili a macchina, mortai e cannoni. Un generale del comitato militare (supremo consiglio tecnico) spiegava i progressi della chimica e della meccanica ed illustrava la sua descrizione, facendo far fuoco da tutte quelle bocche d’inferno, alcune delle quali sono ancora pel periodo di prova. Si sentì il secco martellare delle mitragliatrici, i colpi dei cannoni da montagna, la tempesta dell’artiglieria da compagni a tiro rapido, il rombo dei pezzi d’assedio, il fragore dei mortai da 24 cm, trascinati dalle automobili. Per tre ore i nomi di ecrasite e trottil divennero famigliari, per tre ore si spiegarono i nuovi congegni, i nuovi raffinamenti dell’arte di uccidere moltissimi in un momento solo. Infine vennero sparati cinque colpi dai cannoni d’assedio di 30.5 cm. Il mortaio venne trascinato da un’automobile da 100 HP, la bomba lanciata pesa circa 400 chg. e costa 1200 corone il pezzo. Il proiettile raggiunge all’altezza di 4 mila metri e più e cadendo può sventrare una corazzata o spezzare cemento portland, a 4 metri di profondità. Se i Bulgari avessero alcuno di quei mostri ad Adrianopoli , la città sarebbe caduta. Quando si fece fuoco, l’esplosione fu enorme, la granata si aprì la via verso il cielo, tagliando l’aria con un sibilo orrendo, e ufficiali e borghesi rimasero per un momento come muti. Questa era dunque la voce della guerra, l’urlo della belva che noi, figli della grande civiltà moderna, alleviamo con ogni cura ed a prezzo di qualunque sacrifizio! E gli eroi dell’epopea avvenire, gli Aiaci, gli Achilli, gli Ettori d’un’Iliade del 2000 saranno questi artiglieri che spostando senza sforzo alcune leve faranno ben altre stragi che quelle delle porte Scee! No, la guerra moderna è troppo brutta, per farla, anche quando non è necessaria. 