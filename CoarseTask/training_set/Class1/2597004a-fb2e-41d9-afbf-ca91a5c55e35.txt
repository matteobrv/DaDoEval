Gli avvenimenti sopravvenuti ci hanno impedito di commentare finora l’adunanza generale dell’Unione politica popolare. Essa riuscì quest’anno uno splendido congresso del partito. L’intervento dei fiduciari superò di gran lunga tutte le aspettative. Abbiamo potuto constatare con soddisfazione che la nostra organizzazione politica, nonostante tutti gli impedimenti di legge e la deficiente propaganda, prende salde radici, ed irrobustisce ogni giorno. Sei mila sono i soci, ma non basta ancora! L’unione politica dev’essere la società del popolo per eccellenza. Alle iniziative locali va raccomandata la sua diffusione ulteriore. La tassa è minima, ed ogni socio, non isolato che si unisca ad un gruppo di consenzienti riceve il bollettino sociale: L’elettore. Basta quindi il buon volere: scegliere due o tre fiduciari, spiegare il programma del partito, raccogliere il nome degli aderenti. Al resto provvede la Direzione. Tutti hanno inoltre potuto rilevare come l’educazione politica abbia fatti veri progressi anche nel ceto agricolo. Nell’adunanza molti contadini seguirono non solo con grande interesse le relazioni degli on. deputati, ma chiesero poi spiegazioni, fecero proposte e sostennero la discussione. Così va fatto! Conviene avezzare i meno colti dei nostri aderenti ad interessarsi immediatamente della cosa pubblica. Quello poi che risultò chiaramente dal congresso, che durò sette ore, è il pieno consenso di programma e d’idee che regna fra deputati ed elettori. Gli elettori vedono e sentono che i nostri deputati non solo sono dei lavoratori instancabili e coscienziosi, ma hanno anche lavorato con successo, tanto al Parlamento che alla Dieta. Essi poterono quindi chiedere senza titubanze ed a fronte alta il giudizio del pubblico ed esporre senza ritegni e senza esagerazioni, colle cifre alla mano, l’opera compiuta ed i successi ottenuti. Invero le quattro relazioni riuscirono una sintesi documentata dell’opera dietale e parlamentare dei deputati, sintesi che vorremmo specialmente raccomandata alla memoria dei nostri fiduciari e propagandisti. Dalle relazioni risulta che i nostri deputati lavorarono con successo e soprattutto rimasero fedeli agli interessi del popolo ed al programma del partito popolare trentino. Non poteva mancare quindi il plauso spontaneo e cordiale dei fiduciari, i quali riconfermando la piena fiducia e votando ai due capiclub ed ai loro colleghi un vivo ringraziamento, sapevano di esprimere i sentimenti di tutti i nostri elettori e l’opinione generale delle persone eque ed oneste del Trentino. Dal congresso il partito popolare esce quindi più forte, più compatto che mai, attingendovi i deputati nuova lena al lavoro, certi dell’appoggio degli elettori, e noi tutti propagandisti la forza per intensificare la diffusione della nostra idea, riconfermati nella convinzione che solo la politica del nostro partito corrisponde agli interessi morali e materiali del paese. 