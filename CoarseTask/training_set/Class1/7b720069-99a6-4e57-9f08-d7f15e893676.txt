Il comitato locale del partito popolare, eletto dai fiduciari nell’assemblea di martedì, ha deciso di partecipare alla lotta per le prossime elezioni suppletorie del comune . Nella seguente settimana verranno convocati gli elettori per la proclamazione dei candidati. Diciamolo francamente: la decisione non venne presa a cuor leggero. Molte sarebbero state le ragioni che avrebbero consigliata l’astensione. Soprattutto l’attuale suffragio che esclude la nostra massa elettorale politica dal voto per il comune ed appare architettato col fine di assicurare all’oligarchia un incontrollato dominio. Ai 3 ottobre infatti si voterà a Trento secondo una legge del 1888 come se nel quarto di secolo che venne poi il diritto elettorale non avesse avuto ulteriore sviluppo. La maggioranza dei cittadini sui quali vennero ultimamente riversate nuove e gravosissime tasse non può esprimere coll’efficacia del voto il proprio giudizio intorno all’attuale amministrazione. Moltissimi che ricorrono, per forza del monopolio, ai servizi municipalizzati devono accontentarsi di pagare senza poter influire affatto sui metodi ed i criteri invalsi nelle industrie pubbliche. Il sistema elettorale è peggiorato ancora dal voto femminile per procura . Sono noti gli infingimenti e le trappolerie alle quali ricorrono incettatori impudenti che strappano colla menzogna o con pressioni illecite i voti femminili i quali poi escono dalle urne ribattezzati in «espressioni coscienti della volontà popolare» . Di più, nel caso nostro, le liste elettorali che stabiliscono definitivamente e nominativamente il diritto di voto sono imperfettissime ed invecchiate, sì che invitano alle urne perfino persone le quali, beate loro, hanno lasciato da un pezzo questo triste mondaccio senza aver la consolazione di pagare la tassa sul valore locativo . Il comitato ha dovuto considerare queste circostanze ed altre ancora per concludere che il terreno sul quale si ingaggerebbe la lotta sarebbe oltremodo sfavorevole. Ma, indipendentemente dall’esito finale, altre considerazioni parvero consigliare l’intervento. L’attuale maggioranza ha approvato recentemente, malgrado tutte le proteste e gli argomenti indiscutibili della minoranza, una serie di tasse, le quali, per la loro entità e per la loro misura, gravano terribilmente sui cittadini. Le obiezioni della minoranza, la quale s’era sottoposta al non lieve incarico di rifare completamente il bilancio col criterio di evitare almeno la tassa sul locativo, vennero sepolte semplicemente sotto la preponderanza del numero. Eppure le ragioni della minoranza erano tanto sicure che non solo furono accolte nella loro parte essenziale dal revisore giuntale, ma costituiscono anche oggidì presso il ministero delle finanze quel complesso di preoccupazioni che ritarda la sanzione, chiesta dalla giunta municipale. Ora è parso al comitato opportuno che si approfittasse delle prossime elezioni per protestare contro la linea di condotta assunta e mantenuta dalla maggioranza. In municipio si è poi votata una risoluzione in favore di una riforma elettorale in base alla rappresentanza proporzionale. Ma il partito dominante non ha la seria volontà di fare davvero una riforma equa. Anzitutto si tenta di mettere in nesso la riforma comunale con quella della Dieta, quasi che in questa, anziché goder privilegi, i liberali patissero quel trattamento ingiusto che soffre la minoranza popolare da parte del comune. Si tenta poi, auspice la pseudodemocrazia del Popolo, di attuare una riforma la quale di proporzionale non abbia che il nome e non tolga le attuali ingiustizie. Orbene il nostro intervento deve riaffermare energicamente il diritto pieno ed indiscutibile delle minoranze ad un’equa rappresentanza e deve ripetere a chi tiene il potere che non cederemo dal propugnare questo postulato fino a tanto che non sarà piena la conquista del nostro diritto. Infine i cittadini hanno potuto constatare coll’esperienza degli ultimi mesi quale valore di critica e di controllo possa assumere una minoranza anche esigua e come tale valore aumenterebbe ancora se la minoranza per il suo numero acquistasse almeno un parziale influsso sull’indirizzo dell’amministrazione. Che questo avvenga è il nostro desiderio, poiché non ci spinge alle urne spirito di partito o passione di predominio ma la convinzione che l’avvenire di Trento quale centro economico di gran parte del paese è condizionato alla collaborazione e alla cooperazione di tutti gli uomini che vi sanno e vi possono dedicare energie nuove e fattive. 