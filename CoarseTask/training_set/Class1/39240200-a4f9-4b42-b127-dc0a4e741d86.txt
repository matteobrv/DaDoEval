Quello che Barni chiama il «S. Ufficio di Vienna», cioè il supremo tribunale dell’Inquisizione socialista, che fa tutt’uno colla direzione del partito, ha finalmente espressa la sua opinione sul caso di Trento. La quale non poteva essere che una condanna di Giulio Barni, reo di omicidio politico nei confronti del carissimo compagno centrale Augusto Avancini. Questo, chiunque conoscesse un po’ le circostanze, era da aspettarsi, ma quello che, invece, riuscirà a molti una sorpresa è la forma drastica con cui da Vienna è stata lanciata la scomunica. Quattro colonne dell’Arbeiterzeitung: una feroce requisitoria contro Barni e i suoi seguaci. Si capisce che a Vienna le dimissioni hanno seccato enormemente, in primo luogo perché si teme di perdere il collegio, «il mandato di Trento (dice l’Arbeiterzeitung) è una posizione che non sappiamo se potrà esser mantenuta dal nostro partito», poi perché sono un segno, un lacrimevole segno, di quel separatismo, di quello spirito di ribellione ai padroni di là fuori, che fa sudare in questi giorni quattro camicie al d.r Adler e ai suoi accoliti, andati a salvar l’Austria proletaria a Copenhagen . «Il ritiro di un deputato socialista è un avvenimento, il quale fa supporre che nel partito vi siano dei guai gravi». E i guai, l’Arbeiterzeitung li racconta ai suoi lettori, in modo lamentoso, facendo la storia del socialismo trentino, in questi ultimi mesi. È la parte più interessante del lungo articolo, perché ci mostra il retroscena che noi avevamo appena indovinato, ci documenta come i soci si vogliono bene tra loro, e ci dà un’idea della mentalità genuina del partito ortodosso. Sunteggiamo fedelmente. Dopo lo sfratto di Mussolini , venne assunto come segretario della Camera del lavoro e redattore dell’«organo del partito», l’Avvenire del lavoratore, un regnicolo di nome Barni. «Che cosa avesse fatto per il partito il Barni si sapeva ben poco. Questo si poteva ritenere come certo, che egli non aveva la più pallida idea delle condizioni di lotta del proletariato austriaco». Fatto è che l’amico così squalificato, appena appena giunto cominciò subito a voler introdurre nel Trentino il «confusionismo sovvertitore (Wirrwarr)» nelle organizzazioni, che c’è nel regno. E specialmente deve aver avuta una grande ammirazione per il movimento separatista dei cechi, perché se li prese come modelli in tutto. Ben presto si dovette convocare una riunione dei gruppi e delle unioni professionali italiane: benché però in esse fosse stato deciso che la base delle organizzazioni trentine dovevano essere le centrali di Vienna, le cose non andarono meglio. Barni – racconta sempre l’Arbeiterzeitung la quale nota giudiziosamente che tutti gli scismatici sono filati di una rocca e si assomigliano – cominciò col dire che era ridicolo prendere tale decisione, tanto era evidente che dovesse essere così; poi «il valoroso» (der Wackere) aprì una campagna giornalistica contro le centrali; nello stesso tempo riuscì «chissà con quali illusioni» a conquistarsi la maggioranza nella Camera del Lavoro. Allora uscì in campo aperto a combattere contro Vienna nelle adunanze, «calcolò» (le virgolette sono dell’Arbeiterzeitung) che i socialisti trentini mandano annualmente a Vienna 40.000 corone (e ciò dimostra la mancanza di scrupoli in quest’uomo, nota l’organo viennese, perché gli organizzati sono appena un migliaio) raccontando agli operai delle «fandonie» per descrivere le grandi cose che essi avrebbero potuto fare da sé con quei capitali. L’agitazione del Barni fece buoni frutti, «gli operai trentini sono purtroppo inclinati a vedere nelle organizzazioni centrali una copia dello stato austriaco», e insomma si venne a rottura completa. L’esecutivo del partito, forse per mandato dei padroni viennesi, questo non è detto, chiamò all’ordine il Barni. Ma sì, costui non si lascia imporre; raccoglie i suoi fidi e fa rivoluzione dichiarata. Si viene ai ferri corti. Uomini da molti anni benemeriti e meritevoli di tutta la fiducia «vengono ingiuriati e circondati di sospetti» collo scopo evidente di render vana la loro azione nel partito; finalmente Barni, che finora si era «limitato» (virgolette dell’Arbeiterzeitung) a fare delle osservazioni maligne sul parlamentarismo «cominciò a svolgere una agitazione anarchica-nazionalistica-separatista abbastanza manifesta». Questo sistema di lotta fu coronato da affermazioni indegne, quasi l’Avancini fosse socialista soltanto per le diete. Il giornale del S. Ufficio trova, nella sua ingenuità, notevole che, in questi frangenti, parecchie organizzazioni tagliassero i viveri all’Avvenire del lavoratore. A questo fatto «semplicemente logico», Barni rispose con una campagna sobillatoria ancor più sfacciatamente «nazionalistica-separatistica-anarchica» e riuscì a presentare Avancini come il colpevole. Conclusione: grave conflitto fra i due esecutivi e capitombolazione dell’Avancini «il quale vide di non aver più dietro a sé la maggioranza degli operai trentini» e volle così «poter meglio imprendere la lotta contro l’opera deleteria che fa il Barni nelle organizzazioni». Ecco, conchiude mestamente la sua lunga tirata l’Arbeiterzeitung, ecco dove conduce il separatismo nazionale, alla rovina, all’anarchia! Piangete ed ascoltate. Appena la classe operaia si lascia sedurre da frasi nazionalistiche ad abbandonare quella base granitica che è la lotta di classe, è finita. Frasi, frasi e frasi; trionfano gli eroi della parola, i ciarlatani, si abbandonano le acque chiare del riformismo, ci si lancia nelle onde procellose dell’anarchismo, e fuori dell’arca di Noè (cioè le centrali viennesi) si annega miseramente. Meditino e imparino i compagni tutti! Così, non senza il fervorino di chiusa, sono piombate sulla caparbia testa del Barni, tutte le maledizioni di Abramo, di Isacco e di Giacobbe, da parte degli ebrei che reggono e dominano il cosiddetto partito socialista austriaco. Col grande tono delle grandi occasioni, il loro giornale ufficiale, scaglia contro il segretario della Camera del Lavoro di Trento le più atroci accuse, accuse tali che se noi ne avessimo detta la decima parte, ci saremmo tirati addosso «un concentrato del vocabolario delle ingiurie» come diceva uno. E si noti che l’Arbeiterzeitung esce a Vienna, è stampata in tedesco e viene letta in tutti i dicasteri. Che quei cari compagni siano delle spie? Il Popolo, che li conosce meglio di noi, ce lo potrà dire. Intanto ci sembra di vedere Barni che colla prosa di un Giordano Bruno, stile secolo ventesimo, legge sogghignando il decreto di condanna della Inquisizione socialista. Egli può rispondere il suo superbo: non obbedisco! Le truppe gli sono fedeli. Il giornale che i centralisti hanno fondato contro l’Avvenire, quando a questo furono tagliate le vettovaglie, L’operaio edile (che si stampa a Innsbruck!) viene boicottato dagli organizzati. E che odore di polvere c’è in aria! «Da noi non fan certo farina i nemici del nostro giornale – scrivono dal Vorarlberg – poiché tutti i muratori e manovali qui residenti decisero di respingere il nuovo giornale L’operaio edile, che ha già col primo numero incominciato a regalarci dei titoli poco lusinghieri». E da un’altra parte: «Abbiamo ricevuto il primo numero dell’Operaio edile, organo professionale dei muratori ed affini; non c’è male! Esso fra le altre si annunzia quale palestra di educazione e non per la critica e pel confusionismo ecc. Ma pare invece che il primo numero non sia stato immune da certi epiteti scagliati qua e là contro certi compagni che non la pensano come lui. E questo è un male, perché non può che suscitar polemiche e il tacerle tutte sarebbe una viltà e una viltà è quella di tacere quando si offre un compagno o più compagni, dando loro dei mestieranti, saltimbanchi, mestatori, teste matte ecc. ecc. Cari miei, cominciate male a far così, i saltimbanchi sono venuti perché li abbiamo chiamati, se no, restavano dov’erano; ed ora ci troviamo tutt’altro che confusi e se agli altri fanno schifo, noi non abbiamo colpa e procureremo anzi di asciugare le lagrime versate sin d’ora». Barni commenta colla sua espressiva eleganza di dizione: «Il saltimbanco consiglia i compagni di Bregenz di non prendersela calda; gli uomini affogano nel proprio sterco o nelle proprie virtù e il tempo è galantuomo». La musica, come si vede, è abbastanza intonata e... divertente. Ma v’ha di più. Non soltanto si boicotta il giornale ma addirittura si sta già fondando una federazione professionale indipendente, che forse occuperà gli ozi del prossimo congresso internazionale che si tenga in qualche altra Danimarca. Si fanno conferenze, si votano ordini del giorno, si eleggono comitati. A Kennelbach «come a Bregenz un comitato provvisorio di quattro persone che, secondo il redattore dell’Operaio edile, saran altre quattro teste matte per il solo motivo che hanno pensato di fare come vogliono loro. Intanto in ogni centro si costituiranno i comitati provvisori e non passerà molto tempo che si convocherà un Comitato Regionale che deciderà delle sorti del Vorarlberg. Tutto questo faranno le teste matte; arrivederci al prossimo incontro, onorevoli “teste sane”; per ora vi auguriamo un buon mordervi le unghie». E noi stiamo alla finestra a guardare. 