1. Storia di ieri Erano candidati a Trento il d.r Enrico Conci, Antonio Tambosi e Augusto Avancini. Antonio Tambosi aveva accettato dopo replicate ripulse, il d.r Conci prima ancora di lui, quando pareva certo che la sua candidatura non venisse a trovarsi di fronte a quella dell’uomo moderato e suo amico personale. Le previsioni erano per la riuscita in ballottaggio del signor Tambosi, sul quale si sarebbero raccolti i voti dei non socialisti. Per Antonio Tambosi s’erano solennemente pronunciati i democratici dalle colonne dell’Alto Adige e i moderati per bocca dell’Unione. Ognuno prevedeva che ambedue le frazioni del partito liberale si sarebbero affermate solennemente sul nome del candidato di conciliazione, Antonio Tambosi. Avvenne altrimenti. Parte dei cosiddetti democratici tradirono il proprio partito, mancarono alla parola fiaccamente inculcata della direzione, lasciarono in asse il proprio candidato e votarono per il socialista. Questo tradimento venne ammesso anche nel triste commentario che l’Alto Adige faceva seguire al miserando risultato, scusando i transfughi con un articolo dell’Unione che diceva delle verità scottanti per i radicali. Più fieri, più rigorosi nella condanna furono i giornali liberali di Rovereto e di Riva. L’Eco del Baldo mandava i più sdegnosi rimproveri ai liberali di Trento moderati e democratici che non hanno avuto tanto pattriottismo da non preoccuparsi dell’abisso in cui sono caduti entrambi e delle conseguenze di tale caduta per tutto il Trentino. Trento, conchiudeva l’Eco, per il partito nazionale liberale non è più la capitale morale del Trentino! E i rimproveri del Messaggero erano altrettanto vigorosi ed acerbi. Ambedue accusavano direttamente l’Alto Adige di essere stato complice almeno indiretto del tradimento e di aver favorito il partito socialista non combattendolo. Ed era la verità. Socialisti e radicali ci avevano mossa guerra spietata nelle vallate e pareva evidente l’appoggio vicendevole in Trento stessa. Un radicale trentino spiega in alcune note postume sull’Eco del Baldo (21 maggio) il significato della votazione dei 14 maggio. Ecco le sue parole precise che meritano di essere tramandate alla storia: «A Trento sordo cova da tempo il desiderio di dar battaglia ai castratori della coscienza e del pensiero, ai faccendieri ed ai mistificatori che oggi fracassano attorno a Leo Taxil e domani ti pongono sugli altari il demonio in carne ed ossa pur di spillar quattrini in ogni occasione e regger sempre incontrastati il timore. A Trento era intenso e vivo il desiderio di mostrare al Vaticano di Trento come il cuore del Trentino non sia dei preti, come il monumento a Dante e l’erma a Canestrini non sieno là a testimoniare a tutti la nostra civiltà, il nostro progresso. E con l’arma civile del voto il giorno 14 c.m. Trento anticlericale di sopra dei partiti e perché conscia di dover soprattutto mostrare alta e fiera la propria faccia, sconfiggeva solennemente tutto ciò che di anticlericalismo non ne voleva sapere. Per nessun altro motivo, che per affermare sul nome d’un anticlericale la fede di Trento, i cittadini sacrificarono la persona del Tambosi. Poichè nessuno può dire che la vittoria, arrisa ad Augusto Avancini sia vittoria socialista. È la vittoria anticlericale espressa dall’unico candidato anticlericale proposto». Ecco dunque il perché del tradimento, ecco perché i radicali, come annota la redazione dell’Eco diedero il voto ai socialisti, rinnegarono la loro fede nazionale e fecero cadere il Tambosi meditando, come dice il giornale liberale, nell’ombra il tradimento del proprio candidato e del proprio partito. E i socialisti? I socialisti adoperarono i radicali liberali da sgabello, ma non dissero loro nemmeno grazie! Celebrarono i 1597 voti affermatisi sull’Avancini come voti e vittoria socialista. Che più? Proclamarono la vittoria di Trento, un trionfo dell’internazionalismo, il colpo di grazia a quell’inetto liberalismo nazionale che fino a ieri ritenevasi il dispotico padrone della capitale del Trentino (Avvenire del lavoratore 17 maggio), la fine del politicantismo patriottardo (idem) e gridarono (vedi articolo di Todeschini nella Verona del popolo): «L’irredentismo è sepolto. L’offa per i succhioni è infranta. Evviva l’Internazionale!». 2. Storia d’oggi Codesti furono gli schiaffi che Gasparini, Todeschini, distribuirono largamente ai loro sostenitori, a chi aveva tradito il proprio partito per appoggiarli. Ebbene? I liberali radicali rispondono oggi, mentre scriviamo, col ridare ed aumentare ai socialisti quell’aiuto che fu la loro sconfitta. Codesti liberali sono vili non solo fino al tradimento, ma anche fino al suicidio. Ed ecco come preconizza il medesimo radicale trentino nell’Eco del Baldo (21 maggio) il pensiero liberale e la sua espressione per oggi, giorno di ballottaggio: «In tutto il Trentino i preti hanno vinto e in modo come nessuno s’aspettava. È ben giusto quindi che al parlamento nuovo, dove le nazionalità verranno tutte sacrificate ci sia il deputato di Trento che rappresenti chi non la pensi come il don Guzman e i Loyola del Vaticano trentino. Non importa se esso per questa volta è il candidato proposto dai socialisti: la gran battaglia che si combatte in tutto il mondo tra la fede e la scienza non poteva far a meno di aver una debole eco anche da noi, dove il clericalismo impera sovrano e prepotente. No: la capitale, il cuore, che batte e pulsa e darà il proprio sangue a tutto il paese, non è vostro, o mistificatori, o mercanti! Trento è del progresso e della civiltà». Battaglia fra la fede e la scienza! Oggi dunque sono le parti della scienza che prendono i lavoratori, gli agenti, i radicaloidi di Trento? Fissiamolo anche questo. Sarà buono ricordarlo dopo tutta la campagna ipocrita a base di sentimento religioso che il liberalismo trentino ha fatto nelle vallate. La Lega democratica di Trento tenne l’altra sera la seduta decisiva circa il ballottaggio perché essa non si sentiva affatto legata al conchiuso di astensione preso dall’Associazione liberale nazionale. Di tale seduta l’Alto Adige (22-23) porta un trafiletto ufficioso in cui è detto: il peggior male che potrebbe accadere sarebbe quello che la rappresentanza politica della città di Trento avesse a cadere in mano al partito clericale. D’altro canto l’indirizzo del partito socialista di fronte alla politica nazionale, a parte anche altre divergenze nei principii e nelle finalità, non è tale che la Società come tale possa impegnare una azione in suo favore, per quanto il partito liberale sia eliminato dalla lotta nell’elezione di ballottaggio. In vista di ciò la Società pur riaffermando i suoi principii anticlericali, deliberava di non partecipare alla lotta elettorale di domani, lasciando però piena libertà ai soci di regolare la loro azione individuale indipendentemente da tutto conchiuso perché essa non sia in contraddizione coi principii informativi della Società» . Questo trafiletto è un capolavoro d’ipocrisia e di viltà. Anzitutto è noto ai muricciuoli che la Democratica non poteva risolversi contro l’Avancini perché la commedia sarebbe stata inutile, dopo la diserzione dei 14. È poi caratteristico che la società come tale non voti per l’Avancini, mentre i soci possono liberamente votare per lui, s’intende per lui solo perché votare per Conci sarebbe «in contraddizione coi principii informativi della Società». La viltà è dunque ancora maggiore: hanno rossore d’appoggiare ufficialmente gli internazionali, ma vanno ad appoggiarli individualmente. Espressione del medesimo pensiero è l’articolo di fondo dell’Alto Adige il quale, svolgendo diversi punti del Popolo, attacca per una colonna e mezzo il d.r Conci, negando a lui perfino quello che gli ha ammesso, in forma solenne, il d.r Silli, d’aver lavorato cioè per la congiunzione di Trento colle vallate (Anaunia e Giudicarie) e solo infine è aggiunta una piccola riserva contro i socialisti. Dopo ciò l’Alto Adige ha ancora il ridicolo coraggio di conchiudere: procediamo per la nostra via e confidiamo solo nelle nostre forze! La vostra via? E quale? I vostri stessi ne battono diverse e spesso la vostra s’è confusa con quella dei socialisti. Le vostre forze? E quali? Quelle che avete messo a disposizione degli internazionali? La finale Il nemico è il clericalismo, ecco la forza nuova di oggi. Di fronte a questo dogma radicale tutto scompare. Lo ricorderemo. Ci vengano poi a parlare d’internazionalismo nero e di lotta per la difesa nazionale, codesti eroi che ieri lasciarono cadere il presidente della Lega Nazionale ed oggi vanno ai trionfi di Gasparini e di Todeschini. Ma altro soccorso gli anticlericali hanno ottenuto oggi. Ci viene confermato da testimoni, e manteniamo, senza tema di smentire, che i mersiani lavorano febbrilmente pro Avancini e che nell’I.R. Istituto d’agricoltura si distribuirono da impiegati a operai delle schede col nome del candidato socialista. Che più? Un neocavaliere ha raccomandato calorosamente l’Avancini, affinché sia fatta vendetta della vittoria clericale sul Mersi. Sono dunque tutti i vinti dei 14 maggio che hanno affidato ai socialisti l’incarico di compiere le loro vendette. Ebbene, sappiamo che noi il mandato di Trento eravamo consci di non poter conquistarlo per forza propria, che ritenevamo però dovere di ogni cittadino d’opporsi alla invasione socialista. Non l’hanno voluto. E sia! Non il Vaticano trentino vacilla o crolla. Noi, lieti e forti del suffragio di 40 mila trentini siamo tranquilli sulle sorti nostre, siamo superbi che il partito che si voleva rifugiato e combattuto fin nell’ultimo villaggio e che a Trento debba raccogliersi tutta la rabbia dei vinti per avversarlo. Mentre scriviamo, continua l’esplicazione dell’atto elettorale, il cui esito è facilmente prevedibile. Qualcuno profetizza che i socialisti questa sera «improvviseranno» una dimostrazione. Si dice che vi porteranno anche una bara. Sarà la bara del «politicantismo patriottardo», dell’«inetto nazionalismo liberale», del «partito dei succhiatori» come scrisse Todeschini, e i radicali porteranno le torce. E fanno bene ed è destino così! I socialisti – scrisse l’Avanti a proposito dell’elezione di Trieste – vanno verso l’avvenire calcando le rovine della politica borghese – poichè è destino che i figli debbano passare sulle ossa dei padri! 