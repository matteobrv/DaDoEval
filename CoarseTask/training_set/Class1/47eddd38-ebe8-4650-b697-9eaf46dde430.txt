Lo constatiamo con gioia; il XIII congresso dei nostri studenti riuscì splendidamente. Alla vigilia della giornata solenne ci ritrovammo ancora una volta uniti coi fratelli, che da tanto tempo non vedevamo, conoscemmo le nuove reclute, le promettenti energie che sanno la bellezza dei nostri ideali e la sincerità delle nostre intenzioni. Straordinaria la partecipazione degli studenti universitari trentini, sì che il numero dei soci attivi dell’associazione rasentava l’ottantina; magnifico e pieno d’entusiasmo e di luce il ricevimento degli ospiti che venivano a Trento da Verona, Milano, Bergamo, Firenze e degno di alto rilievo il fatto che sì gran parte di cittadini fece al congresso atto di assenso e cortesia. Quando il lungo corteo con centinaia di fiaccole e lumi, le bande ed i vessilli si riversò in piazza della Posta e la riempì tutta ed il vescovo comparve sulla loggia circondato dagli ospiti e gli studenti, un grande applauso scoppiò in tutta la folla e si prolungò insistente, mentre la banda sociale intonava l’inno della nostra giovane e fiorente democrazia cristiana. Erano i rappresentanti della vita pubblica cattolica, i giovani che preparano nella loro coscienza un avvenire migliore al paese, i quali inauguravano il congresso con un atto d’ossequio e di devozione all’apostolo e martire della nostra fede romana. Il corteo sostò anche dinanzi al Municipio, le bande intonarono l’inno a Trento, le bandiere s’inchinarono e gli studenti fecero atto d’omaggio al podestà. Notate bene: alcuni ospiti chiesero quali principi dominassero nel consesso cittadino. Si rispose quali, e in che modo il partito imperante trattasse i cattolici. Ma, soggiunsero i giovani, noi oggi vogliamo dimostrare che nessun atto di settarietà contro i nostri consenzienti, poteva spegnere o sminuire l’amore invincibile contro al nostro paese di cui Trento rimane pure, nella sua parte viva e operante, il centro morale. Chi ha udite le parole dell’egregio podestà ed ha assistito agli applausi, si sarà chiesto perché mai questo senso di appartenenza a questa terra e l’entusiasmo per la solidarietà nazionale e per la cooperazione ai progressi del popolo debbano ricomparire sempre nella nostra vita pubblica come fuochi fatui, per spegnersi poi soffocati dall’odio di chi nega ai cattolici – maggioranza del paese – l’eguaglianza del diritto cittadino. Ma andiamo, via; dimenticavamo quasi che eravamo in marcia: la sosta municipale è un episodio, né le tristi considerazioni che esso evoca al nostro pensiero arresteranno il nostro cammino. L’elegante ed ampio salone di via lunga, opera dell’architetto Paor , illuminato da centinaia e centinaia di candele elettriche, accolse poi i congressisti, i quali ebbero parole di ammirazione per la superba sala. Ne rimettiamo la descrizione al giorno inaugurale, quando la nuova sede di alcune istituzioni cattoliche sarà, per merito del Comitato Diocesano, opera compiuta. La medesima sala fu anche sede degna dell’adunanza della parte, diremo, produttiva del congresso. Poche volte nel nostro paese si manifestò presso i giovani un così intenso ed ordinato desiderio di esaminare i problemi dello spirito e dell’ambiente sociale per stabilire in maniera indubbia la propria posizione entro la corrente della vita moderna. Chi leggerà gli atti del Congresso e vi studierà i discorsi e seguirà la discussione, appartenga pure alla tendenza più avversa, dovrà ammettere che la nostra gioventù universitaria non indulge solamente ai facili entusiasmi dell’età, ma addestra lo spirito alla penetrazione dei più gravi problemi che si impongono alla nuova generazione trentina. Ed è questo il nostro orgoglio, è questa la nostra speranza. 