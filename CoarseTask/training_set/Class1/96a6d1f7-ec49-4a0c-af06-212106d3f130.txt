Oratore eloquente e popolare, animo aperto ed impulsivo, volontà forte ma non tenace, l’avv. Silli possedette più le attitudini di fondare un partito che la forza di conservarlo e dirigerlo. Onesto, disinteressato, trasferì queste sue virtù nell’amministrazione cittadina, ma non ebbe né genialità di riforme, né criteri costanti di economia. Proclamò la democrazia, ma non vi dette il contenuto. Mano mano che i problemi finanziari si aggravano, sentì venir meno in sé e negli amici la fede nel programma, cosicché in fine rimase isolato dalle sue esperienze negative. La realtà quotidiana trasforma il suo concetto della vita pubblica. Sorge rovesciando i vecchi per ringiovanire il partito liberale, ma venuto al potere sente la nostalgia dell’unione e della pace. Oscilla così contraddicendo ora al suo programma, ora al suo sentimento. Tenta prima il blocco radicale in esso, ma avverte tosto la deficienza di valore positivo, e deve riconoscere la precocità della sua fine, accelerata e forse causata dalla sua attività pubblica. Contiene un esempio la sua parabola, un monito, che in mezzo al chiasso del nostro radicalismo facilone, vorremmo non andasse perduto: conoscere il merito reale del programma e del lavoro nostro. Gli sarebbe stato più facile lavorare con una coalizione di destra che di sinistra, ma non ebbe la forza di dominare gli spiriti da lui stesso evocati. Nell’ultima crisi comunale colla salute perdette il governo dei suoi, che provocarono lo scioglimento contro il suo volere. L’opposizione lo ebbe quindi alleato in un espressivo silenzio, che all’ultimo ruppe con un singhiozzo. Accompagnamo quest’uomo alla tomba con l’augurio dei credenti. 