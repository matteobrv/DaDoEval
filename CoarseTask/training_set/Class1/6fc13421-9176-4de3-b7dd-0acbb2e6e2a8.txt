Agli inizii della tua primavera, o 1907, avremo le elezioni generali. Tutti i trentini sopra i 24 anni godranno il diritto di voto. Peccato che non ne abbiano l’obbligo. Eppure se il suffragio universale non ha da riuscire una menzogna convenzionale anche per il Trentino, quest’obbligo dovremmo crearlo noi e farlo derivare invece che da una sanzione penale dalla voce imperiosa della coscienza. Quanto poco, o 1906, hai fatto per creare questa coscienza! C’è da temere che la partecipazione alle urne ceteris paribus non riuscirà gran che superiore alla media passata! Pessimisti fino all’ultimo, dobbiamo però ammettere che durante l’anno morente l’educazione politica del popolo trentino è sensibilmente aumentata. Quasi in ogni paese il partito popolare trentino ha avuto i suoi propagandisti, che spiegarono il suo programma. Programma chiaro, semplice, comprensivo anche per tutto il passato, non escluso quello che l’Alto Adige finge di non aver sentito né letto. Dappertutto il partito popolare trentino ha detto che conviene decidersi ed ha insegnato che il momento della decisione è quello della votazione. E una cosa abbiamo raggiunto di certo: che la cerchia della solidarietà e della responsabilità politica s’è allargata, che né via Dordi , né il giro al sass non sono più gli unici campi su cui l’avversario deve accettare la sfida politica. E benché i radicali non abbiano ancora avuta la modestia di contare colla nuova situazione e le frasi audaci siano la ripetizione di quelle che riportarono dall’esperienza tante sconfitte, è per certo che uno spostamento nell’asse politico accadrà. Le logomachie a base di frasi nei giornali di Trento hanno perduto l’importanza e quantunque l’Alto Adige mostri nell’aria e nel modo del comando tutta la sicurezza antica, il paese quel benedetto paese che una volta grandeggiava nelle sua colonne è divenuto un po’ ribelle, ed è proprio il suo naturale che gli ha consigliata solo la resistenza passiva. Noi preferiamo quella attiva. Certe frasi, il nullismo come metodo, devono venir combattute direttamente, non solo non seguite. E di nuovo facciamo appello a tutti i nostri amici di partito, perché prendano parte attiva alla politica. Nel 1907 abbiamo battaglia campale e la data è vicina. Come prepararvisi? Educate ed organizzate. Nelle società, nelle adunanze non lasciate trascorrere occasione alcuna per parlare al popolo delle elezioni generali imminenti, del dovere di parteciparvi, del programma del partito popolare trentino. Fatevi soci e date appoggio all’Unione politica popolare trentina che è l’organizzazione del partito. Non aspettate tutte le iniziative, tutta la forza propulsoria dal centro. Qui gli uomini sono pochi, ed hanno sulle spalle un lavoro molteplice, immane. Con questi propositi entriamo fidenti nell’anno nuovo e la sua costellazione politica che la mandi buona! Lieti della lotta, nonostante le sue asprezze, perché solo da essa aspiriamo salute confidiamo ancora in un maggiore risveglio da parte nostra: se verrà il nostro motto: cattolici, italiani, democratici sarà scritto nel 1907 sul labaro della vittoria. 