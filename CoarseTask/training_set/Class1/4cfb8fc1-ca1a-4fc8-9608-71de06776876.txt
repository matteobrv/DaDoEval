«Per sei decenni e mezzo divisi con i miei popoli gioie e dolori, sempre memore, anche nelle ore più gravi, dei miei austeri doveri, e della mia responsabilità per la sorte di milioni di sudditi dei quali devo render conto all’Onnipotente» . Francesco Giuseppe nel suo recente manifesto. Le ore più gravi? Ricordiamole. Scoppia a Vienna la rivoluzione. Il conte Latour ministro della guerra è impiccato ad una lanterna. La rivoluzione trionfa, Ferdinando fugge ed abdica. Francesco Giuseppe, un giovanotto di 18 anni, sale al trono. (Dicembre 1848). Un giorno il giovane imperatore passeggia presso l’antico antemurale di Vienna. Un individuo si lancia su lui e gli dà una coltellata al collo. È salvo per miracolo (1853). Nel 59 i suoi eserciti vengono battuti a Palestro, Magenta e Solferino. Nel trattato di Zurigo perde la Lombardia. 1866. Sadowa! Diciottomila morti, duemila prigionieri, centosessanta cannoni perduti. L’Austria è esclusa dalla confederazione germanica. La Prussia le strappa la supremazia. Cessione del Veneto. 1867. Massimiliano, suo fratello, muore fucilato a Queretaro. Sua cognata diventa pazza dal dolore. 1889. Morte violenta del figlio ed arciduca ereditario Rodolfo. 1898. Assassinio della sposa, imperatrice Elisabetta. 1914. Assassinio di Francesco Ferdinando e della sua consorte . Quasi un secolo di storia europea deve ripassare innanzi alla sua mente, quando, dopo 65 anni di regno, ricorda le sue ore più gravi. Quelle che sono fissate già nei volumi della cronaca e vengono imparate nelle scuole non sono però che una parte. Quante «ore gravi» stanno ancora sepolte nel segreto degli archivi?... Ognuno di noi si sente piccino innanzi alla grandezza di tali dolori ed alla tragicità di questo destino. E se vedessimo il colpito affranto e schiacciato dall’immensità del dolore, il nostro sentimento sarebbe di pietà, e se vedessimo levarsi la sua testa canuta con un gesto di ribellione contro il tremendo destino dovremmo dir tutti: Vi comprendiamo. Ma questo monarca è un cristiano, ed ecco che alla pietà, alla partecipazione noi sentiamo di dover aggiungere l’ammirazione. A Vienna ed a Saraievo autorità militari e civili si sono palleggiate le responsabilità, i ministri hanno accusato d’imprudenza i generali ed i generali d’incuria i ministri, la stampa ha predicato la guerra d’espiazione colla Serbia ed in Bosnia è scoppiata davvero la guerra civile: una tempesta d’odio si è scatenata sopra i corpi degli uccisi e dietro le bare in lunga teoria camminarono le passioni umane. Ed ecco in mezzo a loro, in una magnifica solitudine si è levato il vegliardo quasi secolare ed ha detto, né ribelle né disperato, la parola giusta, la parola grande della verità: «Il nuovo affanno è dovuto alla volontà imperscrutabile di Dio verso di me e verso i miei». Chino il capo innanzi al mistero di questa Provvidenza eterna; la nuova prova non mi scoraggia ma mi eccita a persistere fino all’ultimo respiro sulla via riconosciuta giusta per il bene dei miei popoli. Ecco la concezione cristiana del dovere, della vita. Noi dobbiamo essere grati all’Imperatore per questo insegnamento e per questo esempio. In mezzo al materialismo ed all’utilitarismo dell’arte attuale di governo tali richiami sono divenuti sempre più rari, quasi echi isolati di tempi lontani. Si perderà questa voce come tante altre nel frastuono della politica quotidiana? Se la concezione cristiana del dovere penetrasse davvero in tutti i nostri governanti, se i nostri ministri cercassero sempre il bene dei cittadini, la «via riconosciuta giusta» rappresenterebbe non solo la profonda coscienza che ha un uomo della sua alta missione, ma un sistema permanente di governo, a cui sentirebbe il dovere di cooperare ogni onesto e libero cittadino. 