Nel nostro lavoro di organizzazione nessuna legge deve imporsi con più rigore che quella della simplicità. Un lavoro contraddittorio o sovrapposto, una complessità superflua e pesante ci porteranno a risultati negativi. Ma un organismo per riuscire semplice, agile e vivo dev’essere anzitutto calcolato e studiato sul luogo ed adattato all’ambiente. Nella costituzione di organizzazioni nuove non ripetiamo quindi l’errore compiuto altra volta di applicare indistintamente ed in tutti i luoghi lo stesso statuto, le stesse forme. Il propagandista, l’organizzatore deve anzitutto essere un osservatore. Teniamo fermo che lo scopo del nostro lavoro dev’essere triplice: educazione morale, progresso economico, elevazione politica del popolo trentino. Fissato questo, vediamo, luogo per luogo, in quale forma e con quale mezzo sociale raggiungeremo lo scopo. È sempre dunque sugli amici della sede sociale che ricade e ricadrà il lavoro principale, la responsabilità prima ed è ad essi che va attribuito il merito sopra gli altri. La centrale può offrire consigli e impulsi, ma il lavoro permanente verrà supportato dalle forze locali. Frattanto per sopperire alle urgenze della propaganda e mantenere una linea di condotta unitaria, per accordi intervenuti fra la direzione dell’Unione politica e del comitato diocesano si è costituito provvisoriamente un unico ufficio di propaganda che ha la sua sede nella casa del Trentino. Invitiamo quindi gli amici e le società che volessero consigli ed aiuti per tutto quanto riguarda l’organizzazione di coltura, politica o professionale di rivolgersi a quest’ufficio. L’ufficio stesso potrà poi eventualmente dirigersi a persone determinate, delle quali sia opportuno o desiderato l’intervento. Contemporaneamente ci sia lecito esprimere l’augurio e il desiderio che si provveda in modo analogo anche per le iniziative economiche in una forma più intensiva e più comprensiva di quello che si sia potuto finora. Bisogna che le nuove società le quali stanno sorgendo possano approfittare delle passate esperienze e, pur avendo la massima autonomia, riescano a reintegrare e rinvigorare tutto quello che di buono e duraturo ha creato il movimento economico. 