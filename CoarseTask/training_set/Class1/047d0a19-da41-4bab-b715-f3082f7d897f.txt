La questione universitaria ha richiesto nuove vittime, le dimostrazioni cruente si sono ripetute . Non si conoscono ancora sufficientemente i particolari della dimostrazione, né regna ancora assoluta chiarezza intorno alle cause prossime. Si può anzi dire fin d’ora che intorno allo svolgimento dello scontro si manterranno, com’è solito accadere, versioni diverse. Ma quello che è certo si è che tali scontri e conflitti risalgono ad una situazione impossibile. Gli italiani, spogliati brutalmente di quanto possedevano, costretti a frequentare università dello Stato che valgono come tedesche, non vi vengono accolti quali cittadini accademici di pari diritto, ma come universitari di seconda categoria, Mentre l’aula e l’atrio nella tradizione universitaria furono sempre il teatro ove gli studenti si radunavano liberamente ad esporre le loro ragioni, i tedeschi e specialmente i tedeschi nazionali negano codesto «diritto accademico tradizionale» alle altre nazioni e bastonano ferocemente chi osi ribellarsi ai loro comandi. Così è avvenuto ieri. Quando gli studenti si radunarono nell’aula e fecero cenno di levare una protesta contro il governo, i prepotenti tedeschi li caricarono a bastonate e lo scontro fu così terribile che ne derivò una mischia cruenta a colpi di revolver. È dunque anche questa volta la prepotenza degli intellettuali tedeschi e della maggior parte di loro l’autrice responsabile di tale violenza e di tante vittime, quello stesso ipernazionalismo teutonico che, tenendo fra le sue unghie il governo dello Stato, gli impedisce di rendere almeno parzialmente giustizia agli italiani, ricostituendo la facoltà, dalla violenza distrutta. 