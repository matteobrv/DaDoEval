«... La chiesa vuole e procura in modo speciale che i proletari emergano dall’infelice loro stato e migliorino condizione» (Rerum Novarum). 15 maggio 1891! 15 anni sono passati da quel giorno nel quale il capo della cristianità ergendosi sopra gli uomini ed i partiti affannati nella ricerca gravosa della soluzione del più grande problema che preme da secoli sull’umanità, alzava commosso la mano a benedire e dava nell’immortale Enciclica Rerum Novarum, la sapiente parola, garanzia ai deboli, sprone agli incerti e ai fiacchi. Da quel giorno gli umili che già avevano ereditato dai padri loro l’attaccamento alla Chiesa, naturale palladio della loro difesa, ebbero la formula concreta e la traccia sicura delle loro rivendicazioni; da quel giorno gli oppressi di tutte le età e di tutte le condizioni hanno imparato a volersi bene più di prima, ad unirsi più cordialmente, ed organizzarsi più fortemente; la scintilla dell’idea democratica cristiana si è propagata ed ha invaso tutti gli ambienti; ha conquistato cuore e mente degli uomini onesti, si è affermata redentrice e ristoratrice potente nelle povere soffitte, nei dispersi casolari, nei comizi e nei consessi del popolo. Oggi, riandando la storia del nostro movimento democratico noi sentiamo l’intima compiacenza d’aver ascoltata la parola del sommo Duce, d’aver sparsa per le valli la sapiente parola, e ai deboli di tutte le condizioni e questi deboli oppressi accolsero come un marinaio in pericolo accoglie l’ancora salvatrice, accolsero fiduciosi nell’avvenire e si strinsero attorno alla bandiera della democrazia cristiana. Molto abbiamo fatto in questo frattempo ma molto ci resta da fare per il popolo nostro, che attende da noi, dalla democratica cristiana la parola della redenzione. Oh sì, in questo giorno, sacro per i lavoratori cristiani, proponiamoci di lavorare con più lena per chi soffre, per chi è oppresso, stringiamoci al nostro vessillo... Serriamo le file pugnamo fidenti Pel santo vessillo... Pugnamo; è il vessillo del popol redento; Pugnamo; è l’emblema di pace e d’amor; È speme all’oppresso, terrore al violento È il sacro palladio, concesso al lavor. Serva questo giorno santo come la tappa per osservare il lavoro compiuto, serva per il proponimento e promessa di continuazione sulla via che la salutare parola pontificia ha tracciato ed in cima alla quale sta radioso il benessere del proletariato ed il trionfo della giustizia! fs. 