Il colpo di stato compiuto dai giovani turchi, o per essere più precisi, da 300 pretoriani con alla testa Enver Bey , ha nuovamente rannuvolato l’orizzonte internazionale determinando una situazione di una gravità eccezionale. È stato un colpo da... turchi Il vecchio Kiamil ha fatto il possibile e l’impossibile per tirare le cose in lungo, per uscire dal rotto della cuffia, per impedire che ad una risoluzione definitiva si arrivi. Egli è allo stremo di ogni risorsa; egli sente che le sue impegnative pacifiche verso l’Europa devono avere una sanzione. E per non fare pessima figura, egli convoca il divano, gli fa deliberare, seduta stante, la pace, ottiene che nemmeno una voce si elevi a turbare l’ottimismo di cui si vuole dar prova alle potenze. I turchi abbandonano ad un tratto la loro vecchia politica temporeggiatrice e si mostrano decisi a salvare quel tanto che resta della loro potenza in Europa. Intanto però il retroscena lavora. Intanto di soppiatto i softa sono avvertiti, Enver Bey è chiamato dalla sua ben nota funzione di capitano spaventa passeri, la porta della Sublime Porta, in luogo di essere chiusa e ben guardata, si trova socchiusa e niente affatto protetta. E uno, due, tre, fino a trecento, i congiurati si insinuano nell’androne, si dispongono bellamente nel cortile. Sono le tre del pomeriggio; il più bel sole arde su Costantinopoli, e nessuno se ne accorge. D’un tratto un grido, un tumulto: non vogliamo la pace quale è stata conclusa; vogliamo Adrianopoli turca altrimenti la guerra! Nel primo istante Kiamil finge la sorpresa; nel secondo, infila l’uscio, presenta le dimissioni al suo padrone; queste vengono lì per lì accettate e la rivoluzione trionfa. La rivoluzione? Eh no! La rivoluzione, che non c’è mai stata, non ha né trionfi, né sconfitte; soltanto all’Europa, che aspettava la parola definitiva pace, è giocata un’atroce burla. Solo così si può spiegare come la sommossa si sia potuta compiere senza contrasto, senza che Kiamil, dopo aver annunziato tante precauzioni e ordinati tanti arresti, non disponesse di un solo drappello da opporre ai 300 pretoriani. Quando negli ultimi giorni fu annunziata una dimostrazione ben più numerosa innanzi al palazzo della sublime Porta, bastavano pochi cavalleggeri a disperdere la folla; ieril’altro, invece, a custodire l’ingresso vi erano sei gendarmi. Sono questi sintomi che fanno credere all’esistenza dell’accordo. Comunque, giovani o vecchi turchi, hanno assunto un atteggiamento e non è possibile permettere all’arbitrio di qualche avventuriero, seguito da uno scarso manipolo, un permanente attentato alla pace universale. Ed è possibile che un fantasma di sultano, alla mercè di pochi fanatici, debba mutare politica ogni ventiquattrore volendo o disvolendo la pace o la guerra con vicenda comica e tragica insieme, una pace o una guerra che non toccano soltanto gli interessi di uno stato in putrefazione, ma gli interessi di ogni nazione civile? Nelle sfere politiche si domanda l’intervento diretto delle potenze, inteso ad imporre la pace; ed è assurdo pensare che con l’anarchia all’interno, la Turchia possa resistere seriamente ad una nuova guerra con la quadruplice. Se il nuovo governo ottomano volesse davvero la guerra e le potenze gli dessero il tempo di ricominciare le ostilità, il disastro per l’impero sarebbe immane; ma intanto aumenterebbero le difficoltà per instaurare l’ordine. E si dice che occorra far presto, perché la Russia è pronta ad inviare le sue navi nelle acque di Costantinopoli. Se l’Europa avesse un po’ di buon senso e di dignità, saprebbe, senz’altro ciò che le resta da fare. E sarebbe semplicissimo: sbarcare qualche centinaio di marinai dagli stazionarii ancorati nel Corno d’oro; smorzare gli ardori bellicosi della pseudo rivoluzione, presentare a S. M. il Sultano un pezzo di carta da firmare. E sarebbe tutto: si può star certi che il Gran turco non ardirebbe batter ciglio. Ma l’Europa di queste prove di energia non sa darne. E il Turco, che la conosce per lunga esperienza, col suo miglior sorriso di perfetto orientale, delibera le paci, le butta all’aria con le rivoluzioni, e se la gode un mondo. 