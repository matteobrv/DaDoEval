Democrazia di democratici patentati – La gioia che uccide – Gli effetti dello stravincere – Marx al bivio – La pancia per i fichi – Il fiasco. La Pitonessa di Berlino... e quella di Zwolle – Più in alto s’arrampica la scimmia... L’Aia, 19 Parecchie volte il Trentino s’è occupato recentemente degli avvenimenti politici del non grande regno di Guglielmina. Gliene offrirono occasione le recenti elezioni parlamentari che, grazie alle discordie sorte fra i partiti di destra, portarono al potere o – per essere più esatti – spostarono la maggioranza che toccò ai liberali e ai socialisti, uniti in blocco. Da telegrammi vostri è noto ai lettori del Trentino che la campagna elettorale si svolse sulla piattaforma della tariffa daziaria. Il partito conservatore aveva elaborato un progetto di legge che assicurasse dal provento della tariffa daziaria un importo tale che bastasse a garantire la pensione ai vecchi e ai disoccupati. La politica protezionista e daziaria dei conservatori aveva certo uno scopo eminentemente democratico. Il progetto non piacque al blocco rosso-azzurro, ai socialisti e ai liberali alleati, che seppero colorire lo spettro dei nuovi pesi con tinte così fosche, da indurre – e si capisce – molti borghesi a votare per i genuini (?) e patentati rappresentanti del proletariato. E vinse il blocco di sinistra e la sua vittoria fu più grande di quanto pareva sul momento. I liberali, che anche qui benché affratellati ai socialisti rappresentano il grande capitale, erano fuor di sé per la gioia della vittoria e di sapersi ritornati al potere. Vi fu però una circostanza di fatto che improvvisamente, qual nuvolone di tempesta, fece la sua comparsa e turbò i sogni dorati dei vincitori. Vi è noto che i socialisti, che nella passata legislatura possedevano 7 mandati, hanno ora, più che raddoppiato il numero possedendo ben 18 seggi in Parlamento. Il risultato finale delle elezioni dava 45 mandati ai conservatori e 55 al blocco libero-socialista; nel blocco però i 18 socialisti formavano un gruppo compatto ed eterogeneo. Terminate le elezioni bisogna pensare al nuovo governo e, giusta le norme della politica in stato costituzionale, il governo spetta al blocco rossoazzurro. Si vagliò quindi la questione se i deputati rappresentanti l’idea rivoluzionaria, antiborghese ed antidinastica dovessero in giubba o redingote, poco importa, ascendere le scale di palazzo reale e presentarsi a prendere gli ordini di S.M. la regina Guglielmina. La questione – che diremo elegante, dopochè Bissolati l’ha ridotta ad una semplice questione di... moda – venne discussa in Italia, ma specialmente nel Belgio, ove Vandervelde sentenziò essere egli disposto per parte sua ad accettare un portafoglio nel caso che il blocco anticlericale avesse riportato vittoria sui cattolici . Tant’è vero che il barbuto e barbogio Marx è in soffitta! E venne la volta di sbottonarsi anche per i socialisti olandesi. La giovane regina Guglielmina incaricò il dott. Bos di costituire un gabinetto al quale, visto l’esito delle elezioni, partecipassero tutti i settori di sinistra. Il Bos corse tosto dai socialisti con l’offerta di tre portafogli. Ma i socialisti rifiutarono. C’è da salvar la pancia per i fichi e i capoccia compresero troppo bene che addossatasi una volta la responsabilità del governo, accettando la direzione di tre ministeri, avrebbero dovuto fare della politica seria e fare politica seria avrebbe voluto dire rimangiarsi tutte le promesse fatte alle masse socialiste prima e durante le elezioni. Tant’è vero che i demagoghi socialisti possono essere creduti sulla parola quando arringano le masse sia in piazza che in... redazione. Dopo il gran rifiuto il Bos tentò ogni mezzo per comporre un gabinetto liberale, non riuscendovi piantò in asso l’Olanda e la sua regina e si recò all’estero per rimettersi dagli strapazzi delle elezioni. Prima di partire ebbe cura che tutto il suo carteggio col Troelstra , il capo dei socialisti, venisse dato alle stampe, onde compromettere i compagni ed indurli così ad accettare la parte di responsabilità di governo che aveva loro addossato l’esito delle elezioni. Guglielmina, visto che il Bos era incapace di assolvere il mandato affidatogli, chiamò un altro liberale Eost Van der Linden, coll’incarico di comporre un gabinetto non più parlamentare, ma di impiegati, prendendoli da tutti i partiti. La vittoria della democrazia anticlericale olandese non poteva finire in uno smacco più umiliante. Il Troelstra, allo scopo di salvare il prestigio ormai compromesso del blocco, corse a Berlino a consigliarsi col Kautsky , il depositario del Corano rosso. E l’oracolo rispose essere necessario interrogare il proletariato che avrebbe sciolto la questione se o meno in base alle teorie socialiste, i compagni avessero potuto indossare il palamidone di ministri. E il proletariato si radunò a congresso a Zwolle e decise... che la pera non è ancora matura ed essere necessario che i deputati socialisti si tengano lontani da certa paglia... borghese perché il pericolo di fuoco è in mora e potrebbero andare in fumo le promesse del sol dell’avvenir e ciò che più importa, i voti delle masse. Sul popolo tutta questa commedia fa l’effetto d’una farsa in cui la democrazia libero-socialista fa la parte dei burattini. E se il popolo li ritiene per tali non sappiamo proprio dargli torto. E la reazione, giusta, giustificata e meritata, non tarda a manifestarsi. Ierl’altro i cattolici riportarono buoni risultati in due distretti. Significantissima la vittoria dei cattolici a Rotterdam, che fu sinora la rocca dei liberali e dei socialisti. Anche la democrazia anticlericale olandese si è mostrata per quello che è ed una volta ancora ha confermato quel sapientissimo detto popolare, basato sulla realtà... naturale, che più in alto va la scimmia e più mostra la coda. Permettete che termini con una notizia che non riuscirà priva di interesse per i trentini, che ebbero ospite l’anno scorso il Cardinale Van Rossum in qualità di Legato pontificio. L’eminentissimo porporato visitò di questi giorni l’Olanda ed ebbe accoglienze festosissime. La regina stessa si recò all’Aja per accogliere con tutta pompa il Cardinale. A Rotterdam il borgomastro, benché protestante, mise a disposizione di S. Eminenza un battello a vapore per visitare il porto. In Amsterdam le op. catt. fecero un’importante fiaccolata in onore del Cardinale, a cui parteciparono parecchie migliaia di persone. 