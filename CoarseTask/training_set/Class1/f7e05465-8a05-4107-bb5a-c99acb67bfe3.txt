L’eccelsa Dieta avrà forse posdomani il suo temporale. Si potrebbe quasi rallegrarsene, se le origini della bufera non fossero così tristi e tanto miserabili! Si tratta di uno dei soliti eccessi di furor teutonicus che hanno oramai assicurata una fama mondiale all’accademia enipontana. Un diverbio alla Breinöszl tra studenti pangermani e cattolici, il quale in altri paesi, più sanguigni ma meno brutali, sarebbe stato dimenticato col sorgere del nuovo sole, provocò nella capitale tirolese un attacco generale dei pangermani contro le sedi riunite degli universitari cattolici, l’Akademikerhaus. Venerdì sera un trecento studenti e ginnasti diedero l’assalto al caffè Central, dove fracassarono vetri e mobili e bastonarono due studenti di una società cattolica. Usciti di qui aprirono una sassaiola contro il vicino l’Akademikerhaus. Gli studenti cattolici per la maggior parte erano andati via. Quei pochi che rimanevano, assieme agli altri ospiti dell’albergo si portarono dinanzi all’entrata per sbarrare il passo agli assalitori. I vetri delle finestre e delle porte andarono in frantumi. Un urlo formidabile accompagnava le gesta degli apachi tirolesi, i quali s’apprestavano a smuovere con una leva di ferro il portone, quando finalmente giunse sul campo la polizia cittadina. Chi non conosce lo zelo di codesta guardia urbana? Ell’è un corpo profondamente conservativo, che mantiene alte ed immutate le sue tradizioni attraverso le critiche e le condanne del pubblico. La guardia del 1910 fece quello che credette di fare la guardia del 1904 . Si riversò sugli assaliti e li rinchiuse in casa, lasciando agli assalitori piena libertà di movimento. Nell’albergo erano fra gli ospiti parecchi sudditi germanici. All’intervento di questi riuscì di ottenere quella protezione che si negava ai cittadini di Innsbruck o dello stato, e finalmente tardi, troppo tardi, spuntarono in fondo alla via i Pickelhauben di una squadra di gendarmi. La loro apparizione segnò la fine dell’attacco. Il lampo delle baionette rischiarò le menti degli assalitori che abbandonarono l’assedio andandosene più in fretta e meno serrati di quello che erano venuti. Alle 3.30 di notte la via era libera, gli ospiti poterono uscire e i famigli raccolsero i cocci, i frantumi, i proiettili e tutti i trofei della battaglia teutonica, mentre i medici della croce verde fasciavano i crani sanguinanti. Qualchecosa dunque come il novembre del 1904 con parecchie attenuanti, le quali non sono merito però degli organi dell’ordine. Questi restano fedeli a se stessi. Innsbruck è una città fiorente di industrie e progressi sociali; l’istituzione però che ne stabilisce la fama e promuove sopratutto il concorso forestieri è la guardia nazionale dell’on. Greil. Perché vi affannate a cercare le così dette attrattive tanto lontano? Oggi grandi manifesti murali annunziano che all’Hotel Greif è arrivato il velivolo su cui Bleriot fece la traversata della Manica . Per la primavera è aspettato anche l’aviatore. Quanta cecità, quanto avvilimento in codesta copiatura dei francesi! Perché cercare il buono all’estero, quando avete il meglio in casa vostra? Scusate, Bleriot ha fatto il giro del mondo ed i suoi aeroplani si vendono dovunque per diecimila lire. Una scena invece a l’Akademikerhaus è un’incontrastata specialità enipontana, la quale, dopo l’estinzione dei Pellirosse, non si ripete in nessun altra foresta dell’orbe terracqueo. Quale attrattiva più forte per la presente generazione germanica di quella di rivedere coi propri occhi i pennuti antagonisti di Old Schatterhand risorti in carne ed ossa a testimoniare la verosimiglianza dei romanzi di Carlo May ? Di questo parere devono essere stati anche gli on. Walter e Christomannos, noti promotori del concorso forestieri, quando decisero di accompagnarsi cogli assalitori dell’Akademikerhaus. È assai dubbio però se tale loro opinione sarà condivisa dagli altri colleghi dietali. L’Anzeiger e le Stimmen intonano il quousque tandem? La risposta veramente per noi che, almeno questa volta, stiamo alla finestra, non è troppo difficile. Fino a tanto che i cattolici tirolesi si azzanneranno a vicenda e per ragioni personali, contrasteranno di ortodossia sulla soglia di ogni canonica e innanzi alla porta di ogni maso, nelle città e nei centri urbani nessuno sentirà il bisogno di tener conto delle loro minoranze. Le quali cessano di essere forze vive e collettive, quando colla discordia interiore viene loro a mancare la combattività indispensabile per farsi valere nelle posizioni difficili. 