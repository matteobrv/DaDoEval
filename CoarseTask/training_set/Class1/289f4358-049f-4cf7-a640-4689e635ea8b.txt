Da tutti i luoghi, dove negli ultimi giorni, per cura dell’Unione politica popolare, si sono tenute conferenze, ci giungono notizie che gli elettori hanno accolte con soddisfazione le candidature già pubblicate e apprezzando altamente il lavoro compiuto dalla deputazione popolare nello scorso sessenio dietale, esprimono il vivo desiderio e la ferma fiducia che anche nella nuova Dieta essa abbia a riprendere e continuare il lavoro. Questi voti espressi in adunanze numerose e ordinate riescono di speciale soddisfazione e di incoraggiamento per il partito popolare, perché rispecchiano il vero sentimento del popolo nostro. È facile a certa gente cantare trionfo, convocando dei comizi rumorosi, conducendovi una truppa di moretti, facendosi da questi applaudire a ogni menzogna, a ogni insulto, a ogni spacconata che lanciano, e impedendo poi col fracasso di parlare liberamente agli altri; ma questi comizii sono cosa ben diversa, anzi sono una semplice falsificazione dell’opinione pubblica. Anche una notizia recentissima ce ne offre prova novella. Alla fine di marzo i leghisti tenevano sulla piazza di Caldonazzo il noto comizio nel quale gente forestiera faceva folta corona agli oratori leghisti, li applaudiva freneticamente e copriva poi con fracassi la voce dell’oratore popolare, al quale da qualcuno furono gettati in faccia quei sanguinosi e calunniosi insulti che il Contadino pubblicò, cercando poi di negare di averli diretti contro la persona presa di mira. Il Contadino e lo scrittore di quella robaccia mostrano un coraggio da leoni! Ebbene, quali furono i frutti di quel comizio? Disgusto profondo nel paese, anche presso persone che non militano nelle file dei popolari e una reazione vigorosa da parte dei benpensanti contro simili sistemi. Chi avesse voluto avere la prova del vero sentimento della popolazione di Caldonazzo, non avrebbe avuto da fare altro che trovarsi ieri sera alla conferenza tenuta nella vasta sala del Circolo di lettura dei due candidati on. Gentili e Luigi Dalcastagné , contadino e segretario comunale di Torcegno. La platea e la loggia erano addirittura gremite: l’uditorio si accalcava anche nell’andito d’ingresso e parecchi non poterono entrare. L’on. Gentili espose brevemente la riforma elettorale, rilevando, fra il resto, come i popolari volevano la riduzione delle curie privilegiate, un limite più basso del censo per concedere il diritto di voto e il diritto personale di voto per le donne . Egli rilevò come a tutto ciò si opposero il gran possesso tedesco e i liberali tedeschi e italiani che, naturalmente, dai privilegi sentono – e sentono essi soli – il vantaggio. Espose poi il lavoro compiuto dalla Dieta, esponendo con cifre e fatti ciò che essa votò per le scuole, per l’agricoltura, per strade, acque, ferrovie e in generale per pubblica utilità, e ricordò e confutò solidamente le menzogne di avversari sull’imposta personale, sulla tassa del vino ecc. rilevando come al Parlamento – unico foro competente – i popolari presentarono e votarono l’abolizione dell’imposta personale per le rendite inferiori alle 1600 cor., come – unitamente agli altri rappresentanti di regioni viticole – fecero cadere al Parlamento e alla Dieta la tassa sul vino privato tanto dannosa ai contadini – benché sostenuta anche da parte dei socialisti trentini, e rilevando infine come coloro che vogliono e pretendono l’esclusiva rappresentanza di classe degli agricoltori devono riuscire molto sospetti per il fatto che non attaccano che il partito popolare, mentre nulla hanno da dire contro gli altri partiti, anzi si giovano del loro appoggio, benché né liberali né socialisti non siano certo quelli da cui gli agricoltori possano attendersi la rappresentanza dei loro interessi. Non è questo che un pallido e manchevole cenno della conferenza che spesso fu interrotta dagli applausi fragorosi di parecchie centinaia di persone che dimostravano così il loro pieno assenso alle parole del conferenziere e all’opera del partito popolare. E applausi coronarono altresì il discorso sostanzioso e positivo tenuto dal candidato della curia del censo per i comuni della Valsugana, Luigi Dalcastagné, contadino autentico che colla sua assiduità seppe procurarsi una bella coltura e che da venti anni presta la sua opera utile e stimata come capocomune e al presente come segretario comunale. Il Comizio di Caldonazzo è un esempio che non è solo. In parecchi luoghi del collegio di Vallagarina si ebbe di questi giorni lo stesso spettacolo di quello che pensa, fa e vuole la popolazione in contrasto coi mestatori e gli amanti del fracasso. La popolazione mostra di sapere che alla Dieta si trattano gravi questioni riguardanti l’educazione religiosa e morale della gioventù; questioni che richiedono non vaghe frasi di facile elusione, ma una professione franca e provata di integri sentimenti cattolici, la popolazione mostra di sapere che altro è gridare in piazza coll’aiuto di moretti che troppe volte rappresentano interessi affatto diversi da quelli degli agricoltori, e altro è lavorare sul serio alla Dieta dove si richiede esame diligente delle questioni, forza numerosa e concorde della deputazione che rappresenta la stragrande maggioranza del popolo trentino, affidamento sicuro di propositi quale solo può essere dato da coloro che già da tanti anni prevennero le chiacchiere altrui con i fatti propri e che in sei anni di attività dietale portarono al Trentino risultati quali mai prima si ottennero. Le numerose adunanze di fiduciari e di elettori – tenute, è vero, senza chiasso, ma tanto più utili e preziose – adunanze che ci confermano la serietà del popolo, sono una soddisfazione, come già dicemmo, e devono anche servire di incoraggiamento e di sprono a quanti sono chiamati in questi giorni a lavorare e votare. Esse indicano che in mezzo al cancan della stampa e di agitatori avversari, il buon senso non è andato smarrito, ma sa manifestarsi e attende solo il momento opportuno per dare una dimostrazione eloquente della sua forza e della sua voce. Facciamo tutti, con compattezza e disciplina, il nostro dovere e non mancherà la corresponsione dei fatti! 