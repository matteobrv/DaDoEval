Quando giovedì a mezzogiorno noi facemmo uscire il nostro giornale, non più ci restava – oggi possiamo dirlo – nemmeno un’unica speranza che la pace tra l’Austria e la Serbia sarebbe ancora durata, se non ci illudevamo di dover nel prossimo numero, oggi, annunziare qualche triste nuova. La situazione era così grave, così terribilmente logica ne veniva la guerra, come unica via d’uscita che si imponeva ormai all’Austria per forza di circostanze, che non si sarebbe potuto immaginare – data l’ostinazione della Serbia – una soluzione pacifica. E tutto ciò sentiva anche il pubblico, il quale sia per le informazioni dei giornali, sia per altre ragioni più o meno probatorie era nervosissimo e assai impressionato, dominato da quel terrore che si prova di fronte ad un pericolo che si sente vicino e di cui non si conosce precisamente la gravità e la portata. Fortunatamente verso le tre del pomeriggio un telegramma ci arrecava un raggio di luce. Si poteva sperare ancora. Il telegramma, che esponemmo subito per tranquillizzare il pubblico e che fu letto da centinaia e centinaia di persone che si avvicendavano con trepidante curiosità, ci segnalava la proposta di Tittoni per la conferenza europea sulle basi del punto di vista austriaco, e la lieta accoglienza che il passo del duca D’Avarna aveva ottenuto a Vienna. Il «pianoforte stonato» serviva dunque ancora, la Triplice funziona, e essendo la sua una missione di pace in Europa, è lecito sperare che anche questa volta riuscirà a mantenerla. La proposta italiana è in linea formale la risposta della Consulta a una nota, inviata dall’Austria-Ungheria a tutte le potenze firmatarie del trattato di Berlino per renderle edotte della conclusione del trattato austro-turco, (una specie di atto di compra-vendita della Bosnia, pagata con 55 milioni di spese dirette e alcune centinaia di milioni di indirette), nel quale, com’è noto l’Impero ottomano riconosce i «fatti compiuti». Alla comunicazione dell’Austria, l’Inghilterra aveva risposto prendendo atto del protocollo stesso, con la riserva delle future decisioni della Conferenza, che eventualmente venisse convocata, circa le questioni sulle quali fosse raggiunto un accordo preliminare fra le potenze. La Russia a sua volta aveva risposto confermando la necessità della riunione della Conferenza e le proprie disposizioni per intendersi con l’Austria- Ungheria e le altre Potenze circa la riunione della Conferenza stessa. La Conferenza europea faceva dunque capolino di nuovo. Ma mentre l’Inghilterra l’affacciava soltanto come un’eventualità, la Russia insisteva per la convocazione stessa ed i suoi lettori ricorderanno che quest’insistenza fu già nei passati mesi causa di conflitto diplomatico tra la Monarchia e la Russia, appunto perché questa vorrebbe la conferenza per discutere i fatti compiuti. L’Austria invece sempre dichiarò – ed ebbe dalla sua anche la Germania – di essere favorevole alla Conferenza che discutesse di tutto fuorché della Bosnia che deve restate fuori discussione. Ed ecco che Tittoni, rispondendo come si è detto alla circolare austriaca, fa precisamente la proposta gradita, la quale si può riassumere così: In seguito agli accordi austro-turco e turco-bulgaro, e in seguito all’ultima nota serba alle Potenze, la questione della Conferenza è matura e se ne potrebbe tracciate così il programma: Esame e sanzioni delle questioni già risolte e cioè, l’accordo turco-bulgaro e l’indipendenza della Bulgaria; l’accordo austro-turco. A questi due punti si dovrebbe aggiungere la revisione dell’articolo 29 del trattato di Berlino che si riferisce alle limitazioni imposte al Montenegro per il possesso del porto di Antivari. A Vienna, come già ci annunciava il nostro telegramma l’idea di Tittoni fu accolta con grande favore. I giornali, anche quelli notoriamente in relazione coi ministri, la commentarono con compiacenza. Caratteristico, per esempio, è quanto dice, il Pester Lloyd, sempre bene informato: «La proposta dell’on. Tittoni va esaminata più dettagliatamente e simpaticamente di quella russa e inglese. In essa i risultati politici degli scorsi mesi sono raggruppati in modo logico. Ciò che nella nota inglese viene elasticamente chiamato accordo preliminare appare nella proposta italiana molto più precisamente espresso quale fatto compiuto a cui occorre solo una sanzione formale. La questione serba rimarrebbe esclusa dalla Conferenza e ciò perché le mancano tutti i presupposti necessari a sottoporla alle competenze delle Potenze. La proposta italiana risolve con lo stesso criterio la questione bulgara. Rimane il terzo punto cioè il regolamento dell’articolo 29 del trattato di Berlino. I desideri del Montenegro per l’abrogazione della sorveglianza di polizia e sanitaria nel porto di Antivari, potrebbero formare oggetto di scambio di vedute, prima della Conferenza, fra Vienna e Cettigne. Aehrenthal ha già dichiarato alle delegazioni: Non essere alieno, sotto certe condizioni, dall’accogliere i desideri montenegrini. Dato tutto ciò – continua il giornale – la proposta italiana appare la strada più praticabile per avviarsi alla Conferenza e va raccomandata all’esame delle Cancellerie. Essa tocca il nocciolo del problema, cioè che la Conferenza non abbia compito che quello di prendere atto di mutamenti avvenuti nei Balcani». Anche in tutte le altre capitali l’annunzio della proposta italiana produsse subito un gran senso di sollievo. All’estero non si presentiva la guerra come da noi quasi istintivamente, all’estero, essendo conosciuta perfettamente la situazione, se la vedeva venire chiaramente, inesorabilmente. Da ciò una grande inquietudine nei circoli più interessati e il piacere quando si poté intravvedere una speranza. Si cominciò subito a giudicare più ottimisticamente. Al programma ridotto della Conferenza, acconsentirebbe – come si telegrafa da Londra – anche l’Inghilterra. Si crede che le Potenze dichiareranno chiusa la questione dell’annessione invitando la Serbia a fare altrettanto. Siccome il desiderio di questo passo collettivo a Belgrado venne ripetutamente espresso dal Gabinetto di Vienna e le Potenze tergiversavano non sapendo quali garanzie potesse offrire la Serbia, è probabile che la nuova attitudine sia stata facilitata da assicurazioni austriache. Nei circoli inglesi si ritiene che l’Austria accetterà l’immediata convocazione della Conferenza se le Potenze indurranno finalmente la Serbia a rinunziare esplicitamente alle proteste di compensi e a congedare i riservisti. Egualmente a Berlino la proposta italiana riguardo alla Conferenza, contribuisce ad accrescere le speranze nella soluzione pacifica. «Un’impressione assai gradevole – dice stasera l’ufficioso Lokal Anzeiger – ha fatto la proposta italiana che può essere una base utile per l’idea della Conferenza. Frattanto continuano con zelo le trattative tra i Gabinetti di tutte le Potenze cosicché pare sperabile di poter evitare all’ultima ora una catastrofe». Della risposta di Parigi non si sa nulla perché la città è presentemente tagliata fuori dal consorzio civile, in causa dell’immenso sciopero telegrafico e telefonico. Contemporaneamente da un dispaccio ufficiale si apprende che secondo informazioni da fonte diplomatica autorevole, quattro Potenze (cioè aggiungiamo noi, Francia, Inghilterra, Italia, Germania) interverranno ancora pacificamente a Belgrado e faranno comprendere alla Serbia che nel caso di una guerra essa sarà completamente isolata e non potrà aspettarsi aiuto da nessuna parte. I rappresentanti delle quattro Potenze attendono precise istruzioni. E si assicura che la Serbia non rimarrà insensibile a queste premure. Le conseguenze? Questa intanto, ed è importantissima: mentre prima era stabilito che oggi l’Austria avrebbe presentata a Belgrado la sua seconda richiesta che avrebbe avuta sostanza se non forma di ultimatum, si differisce invece a mandare questa nota di tre o quattro giorni, lasciando quindi ancor libero il campo delle trattative. Di guerra per il momento non si parla, la diplomazia spera, e se le cose vanno bene forse si potrà evitare il conflitto con la Serbia, quasi di certo quello con la Russia. Ed è questo che interessa maggiormente. 