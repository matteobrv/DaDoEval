La Commissione profughi, colpita dalla sconvolgente notizia dell’uso delle armi contro i profughi a Wagna , su proposta del deputato dr. Bugatto , ha deciso di procurarsi informazioni sul posto tramite i propri uomini di fiducia. Questo apparve tanto più urgente dato che il ministro degli Interni , che prese parte ai dibattiti della Commissione, non era ancora in grado di esprimersi in merito all’accaduto. I deputati Fon, Hruska, Pittoni e il sottoscritto relatore assieme con il capitano provinciale deputato Faidutti e il delegato del Comitato meridionale di soccorso il deputato Bugatto si recarono quindi il 6 di questo mese a Wagna, dove hanno avuto uno scambio di idee con i profughi e si sono informati a fondo presso i funzionari dell’amministrazione del campo. Nella seduta del 9 di questo mese i suddetti deputati hanno riferito nella Commissione sulle circostanze di fatto e sulla base delle loro osservazioni hanno presentato delle conclusioni che sostanzialmente corrispondono a quanto scritto dal deputato Hruska che non aveva potuto partecipare alla seduta della Commissione. Sulla base di queste conclusioni la Commissione, a dibattito concluso, ha deciso di sottoporre alla Camera quanto illustrato dai propri uomini di fiducia e presenta le seguenti mozioni formulate dai deputati Bugatto e Kuranda : La Camera voglia deliberare: «1. La Camera dei deputati prende atto della descrizione dei fatti del 4 ottobre nel campo di Wagna da parte della Commissione profughi, esprime il suo profondo rincrescimento per l’avvenuto uso delle armi, di cui è caduto vittima un innocente bambino, e richiede l’immediato avvio e la risoluta attuazione dell’inchiesta del tribunale militare nei confronti del gendarme in questione. 2. La Camera dei deputati condanna nella maniera più drastica l’uso dei campi profughi come se fossero luoghi per la limitazione della libertà personale e perciò anche ogni utilizzo, non corrispondente alle norme generali, di organismi armati per il mantenimento dell’ordine all’interno dei singoli campi. 3. La Camera dei deputati esprime il suo vivo rincrescimento, poiché il disegno di legge sul regolamento dell’assistenza ai profughi, deliberato il 12 luglio di quest’anno , finora non è ancora stato dibattuto dalla Camera dei Signori. 4. La Camera dei deputati biasima il continuo utilizzo nei campi profughi di organi dirigenti che non conoscono la lingua dei profughi e che non sono pratici dei loro usi e costumi. 5. Il governo viene pregato di riorganizzare subito anche l’amministrazione del campo di Wagna ai sensi delle decisioni del Parlamento e di riferire entro il termine di un mese alla Camera sull’attuazione della riorganizzazione» . 