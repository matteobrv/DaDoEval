Dunque i democratici vogliono un’altra volta le elezioni comunali di Trento con esclusione della democrazia. L’Alto Adige trova ciò «logico e corretto» e, secondo i criteri dell’«oligarchia democratica», ha certo ragione. Ma di fronte a ciò, che, giusta il senso comune, si vuol chiamare logica e correttezza, ha torto marcio. I cosiddetti democratici non negano e non possono negare che il presente sistema elettorale di Trento è un’enorme ingiustizia. Esso mette l’amministrazione comunale in balia di una ristretta minoranza ed esclude dal voto più di due terzi di cittadini. È questo liberalismo? È questa democrazia? La riforma votata anni or sono dal Consiglio comunale non toglie ma, sotto certi riguardi, aggrava sì indegno stato di cose. Essa è ormai antiquata, è monca, è partigiana e ciò le toglie di venire approvata, giacché, se i cosiddetti democratici, approfittano del voto oligarchico vigente a Trento, possono fare quello che vogliono nel Comune, nella questione della riforma hanno voce anche i deputati dietali, e la maggioranza degli stessi dichiarò che non darebbe l’assenso ad una nuova e più stridente ingiustizia . Questa dichiarazione fu data da molto tempo, e in forma assai esplicita e formale fu ripetuta ai 20 novembre 1909 dal presidente del club popolare alla Dieta e ai 29 dicembre dal club convocato in apposita adunanza. Gli oligarchi erano dunque avvertiti. Essi avrebbero avuto tempo di discutere e proporre una riforma equa e moderna. Non lo fecero. Essi avrebbero avuto tempo di presentare alla Dieta tale riforma e averne l’approvazione prima di sottoporre al Consiglio comunale il bilancio del 1909 e prima di votate le nuove imposte. Non lo vollero. I numerosissimi cittadini che pagano – ma non hanno diritto di voto – non dovevano avere la possibilità di decidere sulle spese e sulle imposte comunali. Loro unico diritto è quello di lasciarsi tosare e basta. Sic volo, sic iubeo; stat pro ratione voluntas. E così fu fatto. I cittadini restarono a protestare fuori del Consiglio; e i consiglieri conciarono per le feste i cittadini, anzi, per colmo, d’ironia, il bilancio fu ritenuto ora stretto ora largo, a secondo che si trattava di fare elargizioni e di accettare o respingere imposte come piaceva a loro signori. Almeno si sarebbe potuto aspettarsi che il Consiglio in sì gravi circostanze non fosse monco, Signori, no. Il Consiglio rimase monco, dando luogo a dispute e contestazioni sul numero necessario dei voti per i nuovi aggravi. Più di un consigliere offerse e diede le dimissioni. Ma allora si era costretti a fare nuove elezioni, e gli oligarchi non lo volevano. Le dimissioni furono perciò respinte e si tirò innanzi col carro scricchiolante. Oggi, improvvisamente, le elezioni sembrano diventare una necessità. Elezioni, elezioni! gridano i democratici e l’Alto Adige, s’intende col sistema vecchio. O dove eravate fin’ora? E che facevate? Ma se potevate e avreste dovuto farle tante volte! Ah, la logica! Ah, la correttezza! Ah, la franchezza! E pretendete che il pubblico vi prenda sul serio? Pretendete che vi creda? Credat Iudaeus Apella! L’Alto Adige grida che noi facciamo cattivo nome alla città. Voi non siete la città. Siete un partito oligarchico dai lussi, dai sorpassi, dai debiti, dalle imposte. La città non è con voi. La città protestò e voi volete imporvi a suo marcio dispetto. Voi non osate nemmeno interrogare la città. Sapete troppo bene, come vi risponderebbe. Perciò procrastinaste la riforma, e vedremo se, dopo aver accettato ad unanimità, in un momento assai grave, il principio del suffragio proporzionale, avrete il «coraggio» e la «logica» di applicarlo. Voi ci accusate di sete di dominio. No, ve l’abbiamo già detto: noi vogliamo solo che tutti i cittadini siano rappresentati nel Consiglio. Voi, al contrario, volete il monopolio e lo volete dopo i bei meriti che vi siete acquistati. Se noi fossimo mossi da sete di dominio, non era difficile crearvi sì gravi imbarazzi da balzarvi dal seggio. Non è questo che intendiamo. Dovete restare anche voi ad asciugare le piaghe, ma ridotti alla debita proporzione. Voi vi contorcete e resistete, trincerandovi entro il suffragio ristretto. Eppure non la potrete durare. L’Alto Adige si duole della nostra polemica. La confuti coi fatti. La nostra polemica è tutta sostanziata e forte della loro eloquenza. Essa non è tessuta di sottacimenti, di insinuazioni, di menzogne, come quella veramente indegna, ch’esso muove a ogni tratto contro i deputati popolari che valgono bene i consiglieri democratici di Trento e che a Trento e al Trentino fecero tanto del bene, quanto altri del male. Se non più che il male sia ragione di vanto. Chissà che non vediamo anche questa? Coraggio ci vuole! Infatti l’Alto Adige portò con un’aria che sembrava di trionfo, la notizia dei nuovi pesi che colpiranno la città. Poi cercò di rimediare alla disastrosa impressione. Via, via! Trionfate pure. Vi ripetiamo però che il trionfo non è della vostra saggezza amministrativa; è di chi non vuol dare a Trento quattrini senza nuove, pesanti garanzie e la fiducia è riposta non in voi, ma nelle tasche dei contribuenti. Vuotatele allegramente! Che importa se pane, acqua, carne, abitazioni diventano sì care? Crepi il cittadino e viva la città; un vecchio storico diceva. Cum solitudinem faciunt, pacem appetant. Si può adattare così: fanno la devastazione e la chiamano progresso. Ed è inutile che sì gravi questioni si vogliano torre all’attenzione del pubblico con diversioni personali. Crediamo di sapere molto bene ciò che fece il vostro direttore e con colpi giornalistici di scena non si riesce ad abbagliare il pubblico che è troppo preoccupato del borsellino. 