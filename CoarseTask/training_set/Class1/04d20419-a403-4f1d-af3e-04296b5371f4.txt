Ebbene vi condurrò qui; e gli andò dietro. – Il dio nuovo. – Un mangia socialisti. – Per i socialisti austriaci e contro gli italiani. – L’impedimento delle 60 corone. – Fuori i soldi prima! – Tra amici. – Lo stile è l’uomo. Scriviamo sotto il consolato di C. Giulio Barni . Oramai tutti sono avezzi a questi rapidi trapassi della dignità consolare nel partito socialista. Sorgono e vanno, codesti consoli colla celerità delle meteore, e noi che stiamo alla finestra, appena appena riusciamo a stabilire lo «spettro solare» di tanto lume. Ci resta ancora un vago ricordo di un Gasparini che portò tra gli operai trentini una nota spiccatamente internazionalistica, concionando spesso contro il «nazionalismo trippaio», di un prof. Mussolini che oltre insegnare agli operai il verbo dell’emancipazione proletaria, dettava ai borghesi le regole del bello stile, ed un ricordo più impresso di un Todeschini, figura luminosa che torna periodicamente come le comete, ogni volta cioè che il socialismo italiano non sa che farne ed il socialismo trentino non può farne a meno. Accanto a questi consoli siedono in permamenza i due ottimati del partito rosso, l’avv. Piscel e il d.r Battisti, il primo una specie di pontifex maximus che ha l’ufficio di custodire il calendario ed i libri sacri del socialismo, l’altro una specie di Marco Antonio che non sa decidersi fra la sua Cleopatra, la borghesia radicale, e la plebe della Camera del lavoro, terminando a fare come il grande triumviro, a tenere cioè un piede in Asia e un altro in Europa non abbandonando né lusinghe né i danari della borghesia, né staccandosi d’altro canto dalla socialisteria che lo ha levato sugli scudi. Entrambi però hanno questo in comune: d’esser schiavi del partito che hanno creato. Dinanzi ai profani possono apparire forse talvolta come i capi, in realtà però sono i cappeggiati, salvando le apparenze, solo a furia di transigere e di cedere. Accade a loro quel che avvenne allo spadaio, quando tentava di condurre Renzo non alla «Luna piena», ma... altrove. Renzo insistette e infilò l’uscio. La spia, per non perderlo d’occhio, gli andò dietro, nel tempo stesso che diceva: Ebbene, se proprio volete, vi condurrò qui... Ne abbiamo una prova classica nella nomina dell’ultimo console C. Giulio Barni. Rifugiatosi anche costui, come quasi tutti gli altri, nell’impero della reazione e del clericalismo, per un’invincibile avversione alle patrie galere, comparve nel Trentino rivelando subito un feroce radicalismo negli articoli e nelle conferenze che disse per cura della Lega pro Cultura sociale. Una delle quali terminava, se ben ricordiamo, così: «L’anticlericalismo cade, il nazionalismo cade, tutte le vane astrazioni della borghesia riformatrice crollano dietro il moto delle classi operaie. Le classi operaie hanno un mito nuovo: la Rivoluzione. È il dio contro tutti gli dei, che darà l’uomo all’uomo, quello che né la scienza né la filosofia potrebbero dare». Un sindacalista, un rivoluzionario della più bell’acqua dunque. Con tuttociò la commissione esecutiva lo nomina direttore del segretariato operaio, nonostante che tutti i membri non operai, come dichiarò poi il Barni stesso, gli votassero contro. Quand’ecco, a nomina fatta, scoppiare la polemica col segretario della Camera veneta, C. Alessandri, il quale scriveva all’Avanti che il Barni è un «feroce mangia-socialisti, un qualche cosa fra il sindacalista e l’anarchico e quindi avversario intrattabile ed irreconciliabile col partito socialista». Il Barni non potè smentire. Confessò anzi nell’Avanti dei 4 febbraio di «partigiano dell’azione diretta» ed aggiunse: «Ho combattuto il partito socialista e lo combatterò». Affermò ancora essere suo compito di impedire nelle organizzazioni l’inquinarsi di elementi politici e ad esse deleteri. La cosa questa volta era troppo grave per disinteressarsene completamente, tanto più che continuava dalle colonne del nostro giornale l’attacco dell’Alessandri ed era uscita per le stampe la relazione sulla Camera del lavoro di Brescia, nella quale il Barni fa una figura meschina per non dir peggio. La Commissione esecutiva si radunò quindi per deliberare, ma dopo una vaga dichiarazione del Barni ch’egli aveva inteso di dire dei socialisti italiani e non austriaci, gli impartì l’assoluzione plenaria (protocollo degli 11 marzo). Che importa infatti ai socialisti austriaci del Trentino se il Barni, venuto fresco fresco da Brescia, è un avversario dei socialisti italiani? Il socialismo internazionale finisce evidentemente alla dogana di Ala! Imbaldanzito da questo successo, il nuovo console nel congresso del 19 marzo , intorno al quale abbiamo riferito brevemente altra volta, propose nuovi ordinamenti rei pubblicae costituendae. Fece prima «una critica serrata e rovente che veramente non risparmia nessuno» (Avvenire del lavoratore), concludendo che «bisogna cambiare assolutamente, bisogna impadronirsi economicamente delle classi povere, bisogna trarle a noi colla forza unica che vale sul mercato e che ci hanno dato e ci contendono i preti: il prezzo. Poi sorgerà il nuovo idealismo che oggi è impenetrabile tra queste genti fanatizzate, idiotizzate, clericalizzate all’eccesso». Barni vuole dunque l’azione economica che crei poi l’azione diretta rivoluzionaria. A tal fine egli tenta di asservire l’organizzazione politica all’organizzazione economica (a parole veramente si tratterebbe piuttosto di equiparazione) e riesce infatti a far votare al congresso uno statuto che spinge ancora più i vecchi corifei verso il pensionamento definitivo. Ma sul più bello, sentite che cos’è accaduto! L’avv. Piscel si è alzato ed ha ricordato che il partito socialista austriaco paga al segretario di Trento una sovvenzione ordinaria, di 60 cor. al mese. Se si volesse far troppo i libertari, le 60 cor. svanirebbero, ed allora come tirare innanzi? Davanti alla gravità di queste obiezioni, le onde rivoluzionarie si calmarono e tutti i capoccia in un angolo oscuro della Camera del lavoro fucinarono a gran fatica un ordine del giorno che contenesse quel tanto di riguardo per il partito socialista e solo quel tanto di sindacalismo rivoluzionario che fossero conciliabili con l’affare delle 60 coroncine. E, posto che il buon volere c’era d’ambe le parti ci si riuscì. Barni, rinunziò di essere proprio un Pataud con tanto di formale proclamazione. Ma badate, non ad esserlo di fatto. C. Giulio Barni è oggidì l’imperator senza corona. Vedete, esempi grazia, quello che è toccato al d.r Antonio non più tardi dell’altro ieri. Egli spedisce un molto graveolento articolo all’Avvenire intorno all’attività parlamentare dei socialisti. Il Barni lo pubblica, ma vi aggiunge in calce una nota che viene a dire: tutto bubbole! Ci vuol altro che codeste panacee parlamentari! «L’attività parlamentare, l’attività legislativa è un bel nulla – quindi anche l’attività socialistica ..., se vuole ritornare azione e lotta seguite da frutti reali e consistenti..., bisogna che scenda alla piazza ed alla piazza si dia...». Il più puro sindacalismo, in barba a tutta la campagna e, di contrabbando, anche alle 60 corone regalate dalla giuderia viennese! Del dittatore il nuovo segretario ha assunto anche i modi e le pose. Mentre cerca di tenere in piedi la baracca della Camera del lavoro, proponendo perfino di svaligiare il fondo sovvenzioni dei ferrovieri, manda al diavolo i compagni del Vorarlberg che lo vogliono fuori a tener conferenze senza mandargli prima i baiocchi. I compagni del Vorarlberg aspettano, ma Barni non viene ed allora gli mandano una protesta e molte lettere... sindacaliste. Ma il dittatore non si commuove. «Io son uomo che... se ne infischia – scrive nell’ultimo Avvenire – e lascia ai compagni di esaurire tutto il proprio vocabolario di sconcezze, di meschinità e di ingiurie», regalando loro «tutti gli epiteti ingiuriosi e mascalzoneschi, che hanno creduto di regalargli». Così il sindacalismo trionfa ed il Palaud trentino sarà presto maturo. Ne abbiamo preso nota per l’interesse che suscita in noi ogni manifestazione della vita socialista e per le riflessioni che vi si possono fare, e ne abbiamo scritto anche a costo di soddisfare la vanità del nuovo segretario il quale si rodeva che nessuno si occupasse di lui e con bile manifesta scriveva due giorni fa: «Dopo botte tirate a diritta e a manca nel porcaio locale, a preti, a spie, a “spini”, a “ridicoli”, a giornalisti che hanno cacciato il proprio pudore sotto la suola delle scarpe, e mascalzoni patentati che camoreggiano nei consigli comunali a tutta una certa di gente che vive di menzogna e di vergogna quotidiane; abbiamo avuto l’ottimo risultato di un generale silenzio». Oh, non vale una soddisfazione anche ad un Barni tutta codesta bella storia? 