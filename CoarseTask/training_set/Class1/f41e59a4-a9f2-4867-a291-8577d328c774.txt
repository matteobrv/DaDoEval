Noi poveretti, abbiamo avuta l’ingenuità di scrivere che martedì fu una buona giornata. E alla notizia che l’azione economica renderebbe forme concrete ancora entro questo mese e a quella più precisa ancora in un impegno governativo per un contributo di 4 milioni alla ferrovia giudicariese, ci siamo rallegrati (noi, miserelli) come d’un raggio di sole venuto a confonderci attraverso una nebbia fitta, come d’una briciola caduta dalla mensa di Eulone. Questo era ieri, ierl’altro! Ma oggi, oggi, l’illusione è svanita, oggi è ritornata la coscienza della nostra forza della dignità e della signorilità delle nostre tradizioni. Oggi scriviamo: governo, le tue dichiarazioni sono ciance, tienitele! Vogliamo un impegno! In quanto ai milioni, sono poca cosa davvero, o seppure, facendo uno sforzo su noi stessi, stendiamo la mano, bada Governo di non mettervi dentro promesse, comunicati, impegni, mettici danari sonanti, contati ad uno a uno. Li riconteremo anche noi e quando avremo numerato 4.000.000, parleremo di «buona giornata»! Ah! Che! Anzitutto i 4 milioni non ci bastano e poi... ce li dovevano da un pezzo. Abbasso i clericali! Di codesta salutare resipiscenza, di questa rinascita benedetta del nostro senso di dignità andiamo debitori, come sempre ai due giornali dalle larghe vedute, dal fine intuito, dall’oggettiva considerazione delle cose. Il Popolo , all’indomani della nostra edizione straordinaria, portava secco secco nostra notizia: «Si ha da Vienna: Si assicura che il governo avrebbe reso impegno di stanziare in uno dei prossimi bilanci 4 milioni per la ferroriva giudicariese. La somma sarebbe nel momento inferiore al necessario». E la cronaca correva innanzi a narrare del «eloquente parola dell’abate Stiasi». E giustamente. C’era bisogno d’aggiungere un commento per una somma inferiore al necessario? D’aggiugnere due righe per i milioncini promessi e, peggio ancora, promessi a chi? Forse ai... zitto, zitto! La cronaca va innanzi e fra la notizia della «scarlattina» e la reclame per il cinematografo «Spina» troverete anche un comunicato sull’azione economica. Passiamo via; meschinità, imbrogli del clericanaglia, gatta ci cova, andiamo al cinematografo! L’Alto Adige non è rimasto così dignitosamente imperterrito. Ha avuto la debolezza di ritenere i comunicati governativi meritevoli di discussione. Ma la discussione, l’analisi, è riuscita fatale. A parte alcuni errori di fatto, come quello che alla commissione governativa facciano parte deputati ed esperti, a parte lo scambio di una risoluzione presentata da un deputato in seno alla commissione del bilancio con una proposta governativa entro il bilancio stesso, il giornale di via Dordi ha dimostrato di non aver le «traveggole» e di saper dare «il loro giusto valore ai due comunicati del governo». Noi infatti abbiamo scritto che il comunicato circa l’azione economica «stabilisce a chiare note che la commissione di soccorso ha redatto un programma concreto, che questo programma verrà sottoposto ancora entro l’aprile al presidente dei ministri e che dopo le deliberazioni del consiglio di gabinetto, tal programma verrà preso in considerazione già nel prossimo bilancio dello stato». Vero che tutto questo par presentare con evidente chiarezza dalle parole prese del comunicato; ma noi avevamo le «straveggole». E l’Alto Adige che non le ha, ha visto che noi «nutriamo» i lettori di «palloni gonfiati» (buon appetito!) i quali «nella realtà delle cose si riducono a ben poca cosa». E la ferrovia giudicariese? Gli illusi hanno potuto leggere con noi, come qualmente il governo, ossia il d.r Beck, abbia consegnato in iscritto ai deputati popolari una dichiarazione in cui v’ha detto che il governo è in via di massima disposto a concedere un contributo di 4 milioni. Ma, evidentemente, non sapevamo leggere. A noi pareva proprio che la dichiarazione dicesse così. Ma no, l’Alto Adige ha trovato che non dice niente e che «i clericali non sanno dare che una dichiarazione, alla quale le condizioni in cui fu data non fanno che diminuire il valore». Ed infine il giornale dei liberali a questa chiara visione delle cose aggiunge un consiglio che certi adattamenti così diplomatici – e son forse minchioni! – sarebbe bene lasciarli da parte, cogliendo l’occasione per far valere con questa certa energia i nostri diritti». Signori deputati, avete letto? Avete imparata bene la lezione? No? Ve la ripeteremo noi. E prima di tutto incominceremo col confiteor della colpa nostra. Confessiamo il nostro torto d’esserci avviliti a pensare a 4 milioni, mentre non rappresentano nemmeno tutto il necessario. Ed oggi, ripensandoci, ci pare impossibile di non aver compreso di colpo ch’era meglio che il governo avesse mandato dentro il tranvai giudicariese tutto lucido e bell’impaccato, quale lo ricevono i bimbi buoni da Santa Lucia. Confessiamo ancora il peccato nostro vergognoso d’esserci paragonati a dei Lazzari accovacciati sotto la mensa dello stato! Che briciole? Che Lazzari? Noi dobbiamo sedere a mensa come tutti e non nutrirci di palloni gonfiati! Ed ora a voi, onorevoli, e che la lezione vi serva! Finitela con «certi adattamenti diplomatici, che son forse minchioni»! Lasciateli da parte, cogliete l’occasione per far valere con una certa occasione i nostri diritti! Viva il cielo, che gli esempi dei nostri maggiori non v’abbiano giovato? Non sentite l’eco vigorosa delle antiche proteste, che risuona ancora nella sala del bilancio e nell’aula del parlamento? E la voce ammonitrice dei corifei liberali che non «s’adattarono mai diplomaticamente»; che, «fecero valere con energia i diritti nostri». Oh! se li fecero valere! Per nulla oggi non possiamo rallegrarci di questa mensa! Ehi, novizi, carneadi, minchioni, non avete sorpresi ancora nei marmorei riflessi dei saloni ministeriali le ombre ritte, fiere dei nostri grandi parlamentari giù giù fino a Malfatti, fino a Silli. E quelli sono ed erano, sia pure con qualche eccezione, con il filo della schiena, anzi colla schiena dritta! E alla loro energia, alla loro abilità, dobbiamo, se noi, dopo tanto tempo possiamo rallegrarci di qualche cosa di più che di ciarle, frasi e ciaccole. Voi, clericali, dopo un anno di lavoro, non avete saputo portarci che elemosine indegne della nostra dignità nazionale e delle dichiarazioni anodine. Specialmente lei, d.r Conci, scusi un po’, ma è un uomo curioso parecchio! Non si comprende come abbia audacia di parlare in commissione tante e tante volte delle cose e degli interessi di Trento, di impiegati, di scuole? Ma vuole forse che le diano un’altra lezione, come ai 21 maggio? Forse che Trento non ha il suo deputato ? Quello sì che tiene la schiena ritta né s’affatica a certe curve diplomatiche. L’Alto Adige ha ragione a non prenderlo di mira, poichè la sua attività si svolge tutta con quella fierezza ed efficacia a cui ci ha avezzi la borghesia trentina. Vedrete che v’aggiusta lui, anche quella dei 4 milioni, poiché se non erriamo c’entra anche Trento ed appunto per questo è spiegabile la posizione dell’Alto Adige. Cari popolari, avete sbagliato l’uscio. Converrà rifarvi i muscoli! Andate curvi, con certe pose diplomatiche... scuotetevi e rizzate il filo della schiena! Non accovacciatevi lì come cani sotto la mensa, levatevi su, sedete al banchetto e vivaddio, battete i pugni sulla tavola, se non vi danno quello che agogna il vostro stomaco. Non ci dite che son i bambini che fanno così a tavola? Non può essere, perché l’hanno fatto i nostri omenoni, e allora, oh come si stava bene! Quanti bei progettini e progettoni, quante belle varianti e discorsi e proteste e brindisi augurali. Oh! che festa e che festino! Fu una stagione di sole il periodo liberalesco, di cui si sentono ancora le benedizioni nella loro critica sana, oggettiva. E se noi, l’altro giorno per l’opera vostra abbiamo sperato, abbiamo creduto di vedere spuntare il crepuscolo, via, avevamo le traveggole, il crepuscolo può essere stato, ma quello della notte clericale dopo la grande giornata di sole. 