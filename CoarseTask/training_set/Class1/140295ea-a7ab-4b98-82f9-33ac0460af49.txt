L’Alto Adige di ieri sera apre la campagna per l’elezione suppletoria per la Dieta che prossimamente dovrà farsi nelle Giudicarie. L’organo radicale mette subito fuori di discussione l’on. Mons. B. Delugan , del quale ammette la rispettabilità, ma nega che possa sentire e rappresentare i bisogni e gli interessi della vallata, perché ad essa estraneo. La candidatura dell’on. Mons. B. Delugan non è ancora proclamata dall’Unione popolare trentina d’accordo con i fiduciari del collegio: è quindi fuori di luogo d’accettare la discussione su di un terreno che non è ancora dato. Solo osserviamo che l’obiezione dell’Alto Adige è molto debole. L’on. Mons. Delugan è ora deputato della V curia parlamentare , rappresenta quindi una larga cerchia d’interessi del Trentino intiero, comprese le Giudicarie. In via di fatto l’on. Delugan ha sempre corrisposto a questo suo compito, non solo propugnando interessi d’indole generale, ma occupandosi anche dei bisogni locali dei singoli collegi. E fra questi le Giudicarie non rimasero certo addietro. Riteniamo del resto che i giudicariesi sarebbero ben lieti d’avere un deputato così solerte; così attivo come l’on. Mons. Delugan. L’altra obiezione dell’Alto Adige trattarsi di un clericale e del presidente dell’unione clericale non farà più paura a nessuno. I cosiddetti clericali hanno dimostrato coi fatti d’essere un partito del lavoro, del progresso, della democrazia e di fronte ai fatti le vecchie frasi hanno perso il loro prestigio e il loro vigore. 