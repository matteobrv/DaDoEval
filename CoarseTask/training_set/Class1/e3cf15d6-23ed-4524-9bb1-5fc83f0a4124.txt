Come sono meschini nei loro giudizi o piuttosto nei loro pregiudizi gli aggregati della Lega d’Isera, lega posticcia, condannata a tirar innanzi a furia di cabale! Tutto fa loro pro per mostrare che son fior di cattolici. Ma bisogna proprio aver la testa piccola di costoro per immaginare e per propalare certe fiabe che fanno ridere i sassi e altri simili... insetti! Costoro non ismettono quella così barocca loro fantasia d’un cattolicismo confezionato con insulti ai cattolici, con a base un anticlericalismo sguaiato. Or ecco nell’ultimo numero del Contadino (11 gennaio) sotto il titolo «La partenza del parroco» un articolo messo in prima colonna, ma degno per la sua incoerenza, per la sua scempiaggine, del cestino. Vi si legge come qualmente essendo stata la salute scossa la vera causa della sua partenza, più sotto, si legge che forse la causa maggiore fu l’essersi tirato contro il paese e vi s’insinua che la vera causa fu questa. Ohe! della lega! Ragionate coi tacchi. Se questa fu la sola causa perché dite prima che fu l’altra. E la ridicolaggine, la goffaggine si fa ancor più puerile nello spiegare e dichiarare come egli si sia tirato contro il paese. Udite: «Egli (il signor parroco) troppo credette a quei tali e a quelle tali che continuamente andavano in canonica a sussurrargli qualcosa, mettendovi in cattiva luce or l’uno or l’altro tutti i leghisti». Che stima che avete del vostro ex parroco! Grazie tante. Lo fate simile a colui che senza alcun discernimento presta fede a tutte le fandonie! – E poi giù articoli e corrispondenze da Isera, piene di lodi per il «vero pastore», per il «vero padre», per il «buon sacerdote». Ma che razza di sicofanti sono codesti signori? Del resto non occorreva mica ascoltare la gente che andava in canonica per conoscere quali persone ci sieno nei carrozzoni trascinati dalla sconnessa macchina leghista! Bastava andare alle omelie e alle dottrine del signor parroco e avresti veduto di quando in quando qualcuno sentirsi male alla schiena e boffonchiando e borbottando tra i denti uscire dalla sacrestia, dal coro o dalla chiesa, seguito da qualche buon figliolo e riunitisi poi sul piazzale sbraitare: È una vergogna, in chiesa non ci vuol politica! – Oppure sarebbe bastato udir le urla incondite rompere di notte il vuoto dell’aria: Abbasso i sacchi de carbon! Via il parroco, via el Trentino! e altri vocaboli detti questi a voce più bassa come «bigotto, pinzocchero» e altro che è meglio lasciare. E è da osservare (giacchè si dirà che non erano dirette a lui queste parole) che dopo la di lui partenza tutte le grida sono cessate come per incanto. Così era pur bello vedere qualche leghista al passaggio d’un reverendo scoprirsi devotamente il capo e poi appena passato lui sbellicarsi dalle risa e gridare: Viva la lega! Al momento poi della partenza del signor parroco, mentre molte persone lo circondavano commosse, i leghisti sogguardavano dalle imposte socchiuse o sbirciavano fuori da qualche uscio mezzo nascosti. Questo è l’amore dei leghisti per il loro pastore, per chi ha lavorato in loro bene a scapito proprio! È inutile che s’affatichino ora a dire che gli volevano tanto bene. Che se realmente l’avessero amato, quei due leghisti che si presentarono a lui la vigilia del giorno della sua partenza, avrebbero chiesto scusa delle sofferenze a lui fatte provare. Ciò che non hanno pur sognato di fare. Nel medesimo numero del Contadino una corrispondenza iseriana si lamenta che molte giovani avendo mandato un attestato del loro sincero amore al signor parroco non si sono unite con alcune altre giovani leghiste, mentre sappiamo benissimo che più d’una di loro dopo le chiare parole del loro pastore se la ridevano di lui e dicevano cose che sarebbero state male in bocca anche del leghista più sfegatato. Ma intanto barcamenandosi, i leghisti tirano innanzi sotto l’egida socialista e liberale, dalla quale poi sfruttati, quando bene si crederanno a cavallo, non si troveranno nemmeno a... asino. E allora trionfanti diranno: Viva Arlecchini e burattini viva le maschere d’ogni paese viva chi sa tener le orecchie tese! Isera, 17 gennaio 1912 