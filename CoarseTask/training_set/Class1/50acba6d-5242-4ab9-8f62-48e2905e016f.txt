Il giornale diretto dal sottoscritto, può vantarsi d’aver discusso e lasciato discutere più ampiamente e più liberamente che altri le questioni eterne di Fiemme; e lo ha fatto, prima coll’intento di informare tutti quelli che volevano intendere, sui veri sensi e sulle condizioni del popolo fiemmese; poi, perché Fiemme non è solo di per sé una valle degna di un avvenire migliore, ma è la porta settentrionale della nazione nostra di tutto quel territorio italo-latino che da Moena va fino nei pressi di Toblach. Solo chi considera la valle di Fiemme come posizione strategica sulla scacchiera nazionale comprende appieno il dovere dell’intervento del Trentino in questioni, che a prima vista, si direbbero locali, solo chi ha l’occhio a considerazioni più vaste e più generali, possiede le premesse necessarie per sciogliere anche la questione tramviaria. Riguardo alla quale, io accedo pienamente all’opinione del dr. Lanzerotti che il nocciolo del problema sta, non nel noto dilemma delle due vie, ma in quello della costruzione e della proprietà della ferrovia. Purtroppo da tempo un problema così vitale è ridotto ad una pura discussione teoretica, senza contatti continui con la realtà. E a troncare tale contatto contribuì ben principalmente la rinascita della questione vicinale in quello che, secondo il mio debole parere, si può chiamare il malaugurato comizio ferroviario di Cavalese . Lì furono evocati quelli spiriti che taluno poi invano volle bandire. Da quel giorno data l’energica riscossa popolare in Fiemme. Ebbene? Il popolo era stato chiamato in aiuto e col popolo si doveva trattare. Ma perché si vide che non era un popolo da comparsa, né una semplice claque da teatro, perché si vide che il popolo intendeva la cosa sul serio e non badava ai burattini, allora, codesto popolo diventò «plebe violenta», pecorame in balia di quelli che ancora ier l’altro l’Alto Adige chiama «agitatori fanatici od ignoranti» . Siamo franchi, signori, e diciamo tutta la verità e nient’altro che la verità. I fiemmesi hanno ragione di lagnarsi, hanno ragione di essere sfiduciati. Qual valle è stata più menata a naso, qual valle ebbe meno successi in tutte le vicende politico-economiche degli ultimi anni? Ad Innsbruck si ha un concetto falso della popolazione di Fiemme, a Trento si ritiene di poterla pascere di ciarle. Vedete un po’ la questione vicinale. Ad Innsbruck si sono esumati documenti, finora sconosciuti al pubblico e su questi si basano le ultime decisioni giuridiche. E sia; nei rapporti del giudice i vicini non esisteranno, nella storia delle vicende politiche, perché un governo si assunse le affrettate innovazioni di un altro, avranno perduto il loro diritto d’esistenza, ma in realtà essi esistono di fatto, e nella coscienza tradizionale del popolo. E da quando in qua voi, politici, voi, amministratori provinciali, applicate il principio che per la lettera della legge debba esserne ucciso lo spirito? Nessuno potrà porre in dubbio che certi diritti consuetudinari, per quanto parziali, esistono ininterrottamente. E questi non giovano proprio a nulla; sono anche questi cosidetti diritti che voi, legulei, con un tratto di penna avete cancellato? Evidentemente ad lnnsbruck o si gioca d’azzardo o non si conosce la situazione. Se non erro, il deputato di Fiemme, Bonfiglio Paolazzi , dopo aver sentito il parere dei signori superiori di Innsbruck, s’intrattenne per quattro ore a Tesero coi comitati dei vicini per discutere con loro circa i modi legali di sciogliere la vertenza, senza far torto a nessuno. Alla Luogotenenza gli si aveva detto che l’autorità si limiterebbe a trarre le logiche conseguenze dalle decisioni tribunalizie, che sarebbero stati i vicini quelli che eventualmente avrebbero dovuto fare delle proposte. Ebbene, a Tesero si discusse, e quei signori che parlano di «spartioisti» e di «fanatici agitatori» avrebbero avuto da imparare dalla calma e la serenità con cui i capi dei vicini parteciparono alla discussione. S’era convenuto che i comitati avrebbero poi riferito agli altri, ma che è, che non è, le riunioni furono proibite per misure d’ordine. Ma che pasticcio è questo? Se le autorità prendono tali provvedimenti, un bell’aiuto che danno al deputato che cerca di conciliare le opposizioni e di venire ad un’intesa legale! Si crede proprio che i fiemmesi siano dei pecoroni? Con tali sistemi non si farà che dare la cosa in mano agli elementi torbidi che sono in ogni partito. Non basta. Come rilevo dall’Alto Adige, si pubblicò in questi giorni un decreto capitanale , il quale per la crudezza con cui sono esposte le cose non lascia nulla a desiderare. Bel modo davvero di conciliare gli animi. Oh, insomma, si vuole fabbricare l’astratto a forza di paragrafi o il concreto, giovandosi dei fattori reali e delle condizioni come sono? La s’intenda una volta ad Innsbruck. I vicini, ossia, per non ferire i troppo giuridici orecchi, quel partito economico il quale, per referendum, s’è constatato superare il 90% della popolazione, non sono fanatici, né violenti. No, nella grande maggioranza sono gente onesta che vuole non l’illegalità, ma un componimento, un compromesso giusto. Questo è possibile anche sulla base del regolamento comunale; ma a tale compromesso non vengono certo conciliati gli animi con simili misure draconiane. Che se su tale base non si raggiungerà un risultato soddisfacente, rimane ancora la via aperta della legislazione, e la prossima Dieta dovrà occuparsene. Sicuro, dovrà occuparsene – e tutti i deputati del popolo dovranno prendere la questione in mano, col serio proposito di scioglierla. Scioglierla, intendiamoci, non sulla carta, ma in modo che ne venga la pace di fatto. Dopo di che, si metta mano alla questione ferroviaria. È una vergogna che la Val di Fiemme serva di canale d’esperimento per il Governo che vuole trasportare i berlinesi a San Martino! È un disastro per noi, del Trentino, che lasciamo andare le cose sino che i nostri avversari economici avranno preparate tutte – è una cecità pericolosa quella – le premesse per costringerci a cedere, di coloro che persistono nella politica puramente negativa e dicono: piuttosto che una ferrovia a questo verso, meglio nulla. Ma sì, tenete le mani in panciolle, ed aspettate che i bolzanini vengano fino a Leifers, e più giù, aspettate che sulla via dolomitica mettano il tram Ampezzo-Gardena e poi lagnatevi, poi imprecate! È ora di finirla! Diciamo le cose come sono, e punto. Non ho preso la parola per scopi elettorali; quando arriverà in Fiemme questo articolo, le elezioni saranno già fatte e i fiemmesi avranno già deciso circa l’empiastro che anche per la comunità tiene pronto l’avvocato Morandini. Ma chi scrive ha parlato col cuore in mano, senza fronzoli letterari ed involucri di periodi dirigendosi più a chi sta fuori che dentro Fiemme. E perché di tali opinioni, per quanto si proponga di far loro largo nel partito popolare, assume solo una responsabilità personale, si firma col nome e cognome. Dixi et servavi animam meam! 