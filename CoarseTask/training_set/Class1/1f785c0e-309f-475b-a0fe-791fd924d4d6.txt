Leggiamo nei giornali di Bolzano che il comitato ferroviario della camera di commercio di quella città ha celebrato improvvisamente la sua resurrezione convocandosi domenica ad una seduta ed invitandovi i rappresentanti di Bolzano, Merano, Caldaro, Termeno, Cortaccia, Egna ed Ora. Erano presenti anche i deputati Leys, Kraft, Walter e Huber. Sono su per giù gli stessi signori che raccolti nel convegno di Egna avevano dichiarato di volere prima della ferrovia fiemmese la costruzione della ferrovia della Venosta e delle sue progettate congiunzioni colla Svizzera. A tale dichiarazione provocarono l’adesione di molti comuni riuscendo così a mandare in malora il compromesso di Bolzano. Tutte queste cose sono storia di ieri e se i signori sentono il bisogno di rinnegarla, schiafferemo loro sul viso le risoluzioni stampate e le relazioni dei loro giornali dove appaiono nome e cognome. Pare infatti che lo scopo primo del loro convegno sia stato appunto quello di correggere la posizione da loro assunta prima e durante la sessione dietale e di mostrarsi ai fiemmesi tutto premurosi per la ferrovia. Ed invece nell’ordine del giorno votato per il pubblico ed in modo particolare per i fiemmesi, il nuovo convegno di Bolzano deplora che questi siano stati informati del tutto falsamente intorno al contegno dei tedeschi nella vertenza fiemmese. Ora domandiamo a codesti signori: Chi ha informato male i fiemmazzi? I giornali che hanno riprodotto giorno per giorno le discussioni alla dieta, riferendo quanto i rappresentanti tedeschi dicevano, oppure i deputati di Fiemme che ai rappresentanti dei comuni e alla popolazione in pubblici comizi hanno esposto giorno per giorno coi documenti alla mano le trattative passate fra italiani e tedeschi? La verità è che i signori cambiano di nuovo posizione, si voltano sull’altro fianco sperando di infliggere agli italiani una sconfitta politica. Nel convegno infatti è venuto a galla anche il baron Sternbach, assessore di Giunta, noto avversario di tutti i postulati della nostra deputazione nella dieta, rappresentante in Giunta della corrente tedesco-radicale. Costui ha riferito nel convegno intorno a sue trattative personali colla comunità generale di Fiemme e col presidente del comitato tramviario, signor Giacomelli, dalle quali avrebbe attinta la convinzione che le cose si presenterebbero favorevoli per i suoi desideri e che questo è il momento di trattare subito della comunità generale, che, secondo lui, questo è il solo fattore competente in questa questione. Il relatore stesso del convegno, il presidente della camera di commercio Kerschbaumer espresse le stesse idee notando che nelle ultime elezioni della Comunità vennero eletti aderenti del progetto di Egna e che perciò la camera di commercio ha subito cercato di entrare in relazione colla presidenza della Comunità, mandandovi una lettera, alla quale non s’è invero data alcuna risposta, ma che, secondo informazioni private, trovò accoglienza lieta. Un altro sintomo sfavorevole sarebbe la pubblicazione di un progetto di finanziazione del signor Oss-Mazzurana secondo il quale una società inglese potrebbe costruire la linea di Egna sfruttando in parte e per un certo numero di anni le selve della Comunità. Dopo queste spiegazioni si venne alla votazione dell’ordine del giorno, nella quale, oltre ai punti accennati, ve ne sono altri caratteristici. In uno viene detto che i partiti tedeschi a nessun patto permetteranno che la linea di Fiemme abbia altro punto iniziale che non sia Egna. In un altro si rincara la dose e si assicura che tutti i partiti tedeschi sia al parlamento sia alla dieta ostacolano qualunque altra soluzione che non sia quella da loro voluta, a costo anche che la dieta per lunghi anni sia condannata all’inazione. Si garantisce d’altro canto che i tedeschi non intendono adoperare la ferrovia per scopi nazionali e politici tanto è vero che non si sollevano eccezioni contro un influsso preponderante della comunità generale. A questi patti i tedeschi si dichiarano disposti ad appoggiare con tutte le forze ed a far sì che tanto in parlamento che in dieta si votino i contributi necessari. Frattanto i signori eccitano i fiemmesi a respingere il tentativo di tirare dentro nella questione motivi d’indole non economica. Chi fa questo sono gente irresponsabile. A questo comunicato le Bozner Nachrichten e le Tiroler Stimmen aggiungono un commento nel quale assicurano che in tal modo e con questa soluzione non ci saranno né vincitori né vinti e che l’unico trionfo lo riporterà la ragione economica. Deploriamo – signori delle Stimmen e di Bolzano – di dover essere di parere contrario. Non sappiamo quali relazioni siano passate fra il neoeletto comitato tramviario fiemmese ed il comitato di Bolzano o il signor barone Sternbach, ma dalla relazione stessa del convegno ci pare dover dedurre si tratti d’informazioni. In ogni modo avvertiamo i signori di Bolzano che la peggior via per raggiungere ad un risultato è quella di scegliere per simili trattative persone che per il loro passato e per il loro carattere politico incutono negli italiani i più fondati sospetti. In secondo luogo comprendiamo benissimo che i bolzanini tentano di tagliar fuori da ogni compartecipazione a trattative oltre agli interessati nel problema fiemmese, anche i rappresentanti ed i deputati della valle, col pretesto che si tratta semplicemente di un affare economico. Contemporaneamente però i deputati di Bolzano e Merano ed Egna si offrono di cercare i milioni dello stato e della provincia e di farli votare! Il che vuole dire che tentano di sostituire i deputati di Fiemme, Cembra, ed in genere del Trentino coi propri deputati, ossia di assumere loro la rappresentanza politico-economica di Fiemme, tagliando fuori i deputati nominati dagli elettori fiemmesi ed ai quali questi recentemente proprio nella vertenza tramviaria hanno confermata la fiducia. Di fronte a questa tendenza evidentissima i fiammazzi si domanderanno: Vogliono davvero codesti bolzanini fare sul serio o semplicemente impedire qualche cosa? È noto che i deputati nostri continuano le trattative con il governo sulla base in cui si trovavano alla chiusura della sessione dietale. Di queste trattative hanno notizia tutti gli interessati, anche la comunità generale ed il suo comitato. Ora il comitato bolzanino d’un colpo fa una pubblica dimostrazione, chiama a raccolta i deputati tedeschi ed il baron Sternbach, dichiara di voler trattare solo colla comunità generale e, mentre finge di richiamarsi a ragioni economiche, mette in opera un grande apparato di minacce politiche, parlando a nome dei partiti tedeschi, i quali non permetteranno mai nessun’altra soluzione che non sia quella che loro piace, che lasceranno piuttosto che la dieta resti inerte per lunghi anni, ma non cederanno. Ora ognuno vede che se si vuole veramente la ferrovia non si ricorre a codeste minacce pubbliche, non si provocano a sangue gli italiani. Poichè tutti sanno che senza l’accordo ogni sovvenzione pubblica dello stato non è probabile ed il milione della dieta non si può nemmeno discutere . E fino che i tedeschi diranno che loro non importa niente anche aspettare anni ed anni che la dieta lavori, vorrà dire che loro non importa niente che la ferrovia di Fiemme sia là da venire per anni ed anni. La questione si può sciogliere solo in via di compromesso o di finanziazione privata, di qui non si scappa. Ma quei deputati tirolesi che si raccolgono a Bolzano e lanciano «veti» e «giammai» e assumono una posa provocante contro i deputati italiani, trattandoli da quantità trascurabile su cui si può passar sopra, invece di facilitarla rendono la questione sempre più difficile. E dovrebbero finalmente capirla che i fiemmazzi non sono gente che cambi opinione ogni mutar del vento e che se qualcuno là dentro tentasse di ingannare l’opinione pubblica, non mancherebbero certo coloro che farebbero innanzi alla popolazione la dovuta rettifica. 