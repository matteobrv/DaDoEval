La Dieta del Tirolo è convocata per il 16 corrente e verrà chiusa, se avrà vita regolare, e stando a notizie non ancor confermate, circa ai 20 di novembre. Oggetto primo ed urgente di pertrattazione sarà la riforma del regolamento elettorale in senso democratico . Questo è almeno quanto devono esigere gli italiani, i quali troveranno alleati i cristiano-sociali ed entro certi limiti non riluttanti anche i conservatori. In parecchie Diete – prima fra tutte quella dell’Austria inferiore, ove l’avvento al potere dei cristiano-sociali portò la riforma – s’introdusse una curia corrispondente a quella generale del Parlamento e si aumentò il numero dei mandati. Nella provincia del Tirolo s’aggiunge alla tendenza democratica anche l’argomento dell’equiparazione nazionale a rendere urgentissima una riforma. Se consideriamo che i tedeschi posseggono 45 mandati e gli italiani soltanto 19, l’ingiustizia è evidente. Nella curia comune del grande possesso la maggioranza tedesca nelle ultime elezioni, valendosi della forza del numero tolse agli italiani anche quel poco che tradizionalmente era sembrato almeno un acconto di quanto agli italiani spetterebbe per diritto. È, anche necessario che venga tolta la sproporzione di rappresentanza fra i collegi dei comuni rurali e quelli delle città e borgate. Gli ultimi eleggono un deputato ogni quattordicimila abitanti, mentre i comuni rurali ne eleggono uno solo ogni trentamila. Un altro non senso è che non tutti i censiti comunali sono anche elettori dietali, tanto che in molti comuni ci sono dei censiti privi del voto per la Dieta, mentre altrove censiti minori godono di questo diritto. Infine, perché nelle città e borgate gli elettori possono eleggere direttamente i loro deputati, mentre nei comuni rurali si elegge per la trafila degli elettori eletti? L’esperienza ha dimostrato che le elezioni indirette non sono punto atte ad esprimere la vera volontà degli elettori. Il presente regolamento elettorale esclude poi dal diritto di voto tutti coloro che non contribuiscono colle imposte dirette al coprimento delle spese pubbliche. Ma chi ormai non ammette che anche questa classe di cittadini, la quale sente la ripercussione delle imposte dirette e porta il grave peso di quelle indirette, per non dire degli oneri della milizia, ha diritto di far sentire la propria voce nei corpi legislativi? È quindi urgente l’introduzione di una curia generale parallela alla quinta curia del Parlamento. Mosso da queste considerazioni l’on. mons. Delugan, presentò ancora l’anno scorso all’approvazione dell’adunanza generale dell’Unione politica popolare la seguente risoluzione: «L’adunanza chiede: che nella riforma del regolamento elettorale provinciale sia assicurata in ogni curia agli italiani un’equa rappresentanza; che sia concesso un conveniente aumento di mandati ai comuni rurali, e che sia dato il diritto di voto negli stessi a tutti i censiti comunali; che venga istituita una curia generale; che venga introdotto il voto diretto in luogo del voto indiretto». L’assemblea accolse ad unanimità questo conchiuso, ed è certo che in tal caso esso non era semplicemente l’interprete d’un partito, ma del paese intiero. Nessuno si opporrà ad una riforma richiesta dalla giustizia distributiva e dalla tendenza dei tempi. Che i rappresentanti del Trentino portino a casa, dopo la seduta dietale, l’attuazione di questa riforma, e il paese avrà fatto un passo gigantesco verso la sua vita autonoma. Il Tiroler di ieri, a proposito della prossima sessione dietale, porta un articolo inspirato per certo da un influente deputato cristiano-sociale. L’articolista spera anzitutto che la Dieta lavorerà, perché la «questione universitaria è stata sciolta secondo i desideri degli italiani». In quanto alla riforma elettorale il Tiroler promette senz’altro agli italiani l’appoggio dei cristiano-sociali, i quali, benché programmaticamente impegnati per riforme radicali accetteranno attualmente quanto il momento può loro concedere. Gli italiani inoltre – continua il Tiroler – vogliono che parte delle spese per i medici comunali, addossate ora per intiero ai comuni, vengano sobbarcate alla Provincia e allo Stato, e che anche questo postulato è condiviso dai cristiano-sociali. Giacché lo Stato molto pretende dai comuni in riguardo d’igiene, è giusto che esso contribuisca anche alle spese. Questa sarebbe una riforma che per i comuni poveri apporterebbe i medesimi vantaggi recati dalla nuova legge scolastica. 