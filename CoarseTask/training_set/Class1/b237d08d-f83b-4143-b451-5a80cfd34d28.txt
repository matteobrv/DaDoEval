Attraversando Pilsen la mattina verso le 7 vi par di trovarvi in mezzo al tumulto industriale di una grande città americana. Treni e tramvie arrivano da tutte le direzioni e vi riversano migliaia e migliaia d’operai e di lavoratrici, centinaia di sirene stridono nell’atmosfera umida e greve e par che gemano, implorando più aria e più luce, mentre accanto a loro altrettanti camini accumulano in alto ancora più vapore ed un fumo più nero. Il treno si avanza pigramente, quasi per difficoltà di respiro, e tratto tratto i vetri dei carrozzoni e le facce dei viaggiatori che stanno a guardare si arrossano d’un riflesso sanguigno, mentre dinanzi, per un attimo, appaiono spalancate le voragini di fuoco delle ferriere e, come un immenso cratere in eruzione, le officine dello Skoda. «Sudate o fuochi a preparar metalli!» Al di là di Pilsen, nella direzione di Praga, il paesaggio mantiene ancora per un buon tratto il suo carattere prevalentemente industriale e lungo la linea ferroviaria sorgono i fumaioli delle ferrovie, delle vetrerie, delle ceramiche, delle fabbriche di macchine, di vagoni e di tessuti a segnare che la grande industria boema ha trovato modo di vivere, nonostante la guerra anzi d’intensificare la propria attività, modificandola. La stessa impressione ebbi discendendo da una stazione del distretto di Rokitzan, ove sono ricoverati alcuni valsuganotti. Così colla mente tutta presa da quella febbre intellettuale che produce la grande industria moderna, entrai in una vecchia fabbrica, abbandonata, messa a disposizione dei profughi. È una sala ampia, ma umida, perché rasente terra e non molto lucida, perché le finestre sono munite di grosse inferriate. I più vecchi dei nostri valsuganotti giacevano ancora sul pagliericcio e una dozzina di bambini ruzzolavano, cogli occhi ancora semichiusi, da un giaciglio all’altro, attendendo la colazione che le mamme stavano preparando attorno ad un fornello, assai malconcio e quindi assai fumoso. Come al solito venni accolto in sulle prime da facce attonite, rispettose ma quasi indifferenti, come di persone avvezze alle viste di simili signori, i quali vengono, guardano, parlano tra loro una lingua sconosciuta e se ne vanno non si sa con qual risultato e lasciando indietro più che la speranza del giovamento un certo senso di stizza perché non s’era potuto capire né sfogare la piena del proprio cordoglio. Ma poi il saluto nella lingua materna produce il miracolo d’una trasformazione straordinaria, negli occhi, nei lineamenti del viso, nell’atteggiamento, nella messa in scena di quello stanzone, ove perfino quei frugoli della generazione ventura, sospendono le loro capriole e mi stanno a guardare coll’occhio acceso e l’indice in bocca. Questo mutamento di scena si ripete dappertutto e in verità se avessi la penna di Dante, mi pare ch’esso meriterebbe per la medesima significazione miglior ritratto che l’episodio del «mantovano». Ma questa volta fermai l’attenzione su un dettaglio speciale. In mezzo alla sala stava seduto sul pavimento un ragazzotto sui quattordici anni che stringeva colle gambe un macinino da caffé. – Ah, ah, lo comperate in grani! – dissi alla mamma che stava accanto. – Ma non è caffé, signore, rispose la donna: maciniamo così il «sorgo». Mi curvo e vedo davvero un pugno di chicchi giallicci, che attendono il loro turno per entrare nel microscopico ingranaggio. Faccio le mie meraviglie: ed allora un vecchio che s’era finora levato a metà sul suo giaciglio, s’alza e viene a raccontarmi che loro, ultimi venuti dalla bassa Valsugana, avevano potuto portar seco due sacchi di grano di quello buono, nostrano, di propria coltivazione, ma che, arrivati nel distretto di Rokitzan qualche mulino, in forza delle disposizioni di legge, s’era rifiutato di macinarlo e un altro mulino più piccolo l’avrebbe anche fatto, ma non ci riusciva. «Dieci chili me ne hanno mandato a male» conclude il vecchio. «Io sono mugnaio di professione, signore, e con qualche piccola modificazione nel meccanismo, si sarebbe potuto regolare per nostro uso anche il mulino di Rokitzan; ma come fare ad intendersi? Il mugnaio di qua non sa che czeco, io non parlo che valsuganotto. Ho provato a segni, ma pareva una commedia, e finii coll’andarmene. Così, mi son detto, perché non macinare con quest’arnese qui? Tempo ne avanza, vero Carletto? Per avere una farina a tanto a tanto, bisogna passarla tre volte. Il lavoro è quindi lento e, su per giù, per far la polenta la sera, bisogna macinare tutto il giorno. Ma ringraziare Iddio che a qualche verso ci si arriva! -Se ci par dura? Sicuro che è dura. Quando penso al mio bel mulino della Valsugana, colle sue 10 «mole» e i suoi cinque buratti, ed io andavo tutto infarinato da una macina all’altra come un re nel suo regno, alzavo il coperchio dei cassoni, affondavo le mani nel macinato e così, palpandolo, constatavo il percento della macinazione, senza bisogno di tanti regolamenti e di tante ordinanze, e quando la mattina per tempissimo, al canto del gallo, uscivo sul ballatoio, sopra il canale (un bel canale costruito ancora da mio padre) e con un vigoroso colpo di braccia davo acqua alla ruota e l’ascoltavo scrosciare dentro le pale, finché tutto si metteva in moto e ricominciava il battito securo dei miei buratti, quella era la vita! Ora che tutto è fermo e non lo sento più, mi pare d’essere su di un’isola come un Robinson, ridotto a schiacciare il grano fra due sassi. Perché, signore, che importa a me che tutt’intorno in questa regione s’agiti la grande industria? Noi non intendiamo niente e, quando non si capisce, fossimo anche a Vienna, è come essere in un’isola. Chi sa cosa sarà ora del mio mulino? Il mio cavallo intanto sarà bell’andato di certo. Ah, Carletto, continuava il nonno rivolgendosi al nipote, che faceva sempre andare il suo minuscolo mulino, quanto meglio avevi, quando attaccavi il nostro «moro» (una bella bestia, signore!) e te ne andavi zufolando dentro al paese, a portar la farina. Un bel giorno il militare se l’è preso, ed è giusto che anche le bestie facciano la loro parte; ma mi piangeva il cuore. Poi per un lungo periodo non seppi più nulla, quando un giorno si figuri che Antonio, il fratello di Carletto, richiamato anche lui, ci scrive dalla Bucovina che, passando accanto a delle batterie, ha riconosciuto il «moro», che, invece di farina, trascinava cannoni! Povera bestia, anche a lui gli verrà in mente il nostro mulino! – Coraggio, coraggio amico mio, gli dicevo, stringendogli forte la mano. La guerra non è eterna. Se durasse troppo, vedete bene che ritorneremmo ai tempi di Mitridate che fu il primo ad inventare il mulino o ci ridurremmo alla civiltà degli Indiani che hanno ancora il sistema dei due sassi. La guerra durerà ancor poco e voi tornerete presto al vostro mulino e tutti, chi per un verso chi per l’altro, col braccio più vigoroso ancora per le traversie passate, «daremo acqua alla nostra ruota». E mentre dicevo così, gli splendeva negli occhi una lagrima e Carletto aveva sospeso, tutto assorto nella contemplazione di un migliore avvenire, il movimento affaticato del suo braccio. 