Un altro anno è passato: anno di lavoro e di lotte, come facilmente ricordano i lettori e come possono ancor più persuadersi scorrendo la rivista della vita pubblica trentina nel 1913, che pubblichiamo in questo numero. Forse mai l’accanimento degli avversari contro il nostro indirizzo, le nostre opere, il nostro partito raggiunse tanta acutezza, che troppo spesso parve e fu un vero parossismo. Noi abbiamo la coscienza di avere compiuto anche in momenti sì difficili e turbolenti il nostro dovere. D’accordo con le nostre organizzazioni e coi nostri rappresentanti, noi sentiamo di avere mirato in faccia la realtà delle cose, di avere scrupolosamente vagliato che cosa richieda il bene del nostro paese, di avere con tutta l’energia, ma nello stesso tempo con onestà e senza trascendere i limiti della discussione oggettiva, senza abbassarci alla viltà della lotta personale, sostenuto ciò che la convinzione più profonda ci dettava. È ora che anche nel Trentino si abbandonino definitivamente le vuote parole, e si faccia una politica seria che tenga conto dei desideri del popolo, dei veri bisogni dei possibili successi; anziché ubbriacarsi di vani fantasmi e correre alla rovina economica e nazionale colla disastrosa tattica del nullismo. Nell’adempimento del nostro dovere – lo ricordiamo con orgoglio e con gratitudine – ci sorresse il consenso e l’incoraggiamento delle nostre valli e dell’immensa maggioranza del paese. Se i nostri consenzienti non amano le continue, rumorose dimostrazioni, con cui gruppi ristretti tentano di apparire legione, non sono però meno saldi e meno forti nei propositi seriamente pensati ed abbracciati, né cessano di essere e rappresentare il vero, il numeroso, il laborioso popolo trentino, che respinge le dittature di infauste fazioni, nella ferma volontà di serbarsi libero e di provvedere sanamente ai propri destini. Forti di questo valido appoggio, profondamente convinti della bontà della nostra causa, continueremo anche nell’anno nuovo l’opera cominciata, qualunque siano le difficoltà che ci traversassero la via. Sarà primo nostro pensiero propugnare costantemente i supremi principi religiosi dai quali il nostro popolo trasse per tanti secoli e trae pur ora la sua forza vitale. La purezza e la saldezza di questi principi sarà il vanto al quale sopra tutto aspireremo e saremo lieti di difendere e appoggiare ogni azione che tenga a conservarli e invigorirli. Insieme cogli uomini nostri e colle nostre associazioni, cercheremo altresì di promuovere la coltura e tutti gli interessi economici di questa terra, piccola e bisognosa, ma che è ricca di tante energie ed è oggetto di vivo, indomito amore. I lettori, i collaboratori, gli amici, ai quali tutti inviamo grazie cordiali e i più fervidi auguri, ci siano sempre fedeli. Sempre avanti! Al lavoro arriderà il successo e la vittoria! 