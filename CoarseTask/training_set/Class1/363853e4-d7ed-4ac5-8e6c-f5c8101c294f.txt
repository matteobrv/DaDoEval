Certa stampa ha inaugurata una violenta campagna contro le autorità civili della Bosnia e particolarmente contro il ministro delle due provincie occupate, il Bilinski. Non conosciamo la Bosnia e Dio ne liberi dalla malinconia d’occuparcene; quindi non possiamo discutere il quesito di chi sia stata la colpa. Ma la campagna contro il Bilinski ricorda molte analogie. Lo si accusa di aver preso troppo sul serio i deputati serbi, d’aver concesso troppi poteri alla dieta, di essere stato debole e troppo transigente. Questo sistema – concludono i succitati giornali – ha creato ed allevato l’irredentismo rivoluzionario. In poche parole la causa ultima dell’attentato sarebbero le libertà costituzionali. Ci siamo dunque! È la vecchia storia. Questa gente non ha in testa che la repressione e la reazione. La ragione ed il cuore ci sono per niente? Non è passato alla storia oramai che senza guadagnarsi quella o questo o, meglio ancora tutti e due, nessun governo può durare? Sì, guardate quello che avviene in Italia colle vostre libertà, ci rispondono. La rivoluzione di Ancona, la sommossa repubblicana delle Romagne è recente . E sta bene. Ma vorreste forse dire che le sommosse rivoluzionarie sono scoppiate per le libertà civili, quando la scintilla nella polvere fu proprio la proibizione di certi comizi? Non la libertà civile, né il principio democratico costituzionale creano ed alimentano il sovversivismo, ma l’educazione senza morale che lo stato moderno impartisce o lascia impartire ai suoi cittadini. Il resto è accidente. Innanzi al problema della formazione delle coscienze la questione se si debba concedere o limitare la libertà di riunione, se si debba permettere o reprimere la libertà di parola, se si debbano allargare o restringere i poteri parlamentari diventa secondaria. Qui siamo oramai sul terreno dei sintomi e degli effetti. La radice delle cose è più profonda. Come si spiegherebbe altrimenti che la rivoluzione e l’anarchia hanno fatto spesso la loro comparsa tanto negli stati più costituzionali, quanto sotto i regimi più assolutisti? Gli è che anche in questi ultimi anni si bada più all’ordine esteriore – ordine di cimitero – che all’ordine intrinseco, all’ordine morale. E chi non sa che in tal riguardo chi è tentato sovratutto ad esagerare nel primo e a trascurare il secondo sono le autorità militari? Indubbiamente è da quella parte che ha origine la campagna contro il sistema Bilinski. È lo stesso spirito, la stessa concezione politica che un giorno consigliava di mandare nel Trentino un «bravo ed energico generale». Quello avrebbe messo tutto a posto! Bravo! E, a proposito, in Bosnia non c’era il «bravo generale»? Anzi un generalissimo! Avevamo scritto questa nota, quando ci sono venute tra mano le Innsbrucker Nachrichten. Questo giornale, dopo aver descritto a modo suo il «sistema Bilinski», fonte di tutti i mali, aggiunge: «Questo sistema, che ora ha fatto fiasco su tutta la linea, è in fiore anche altrove. La mente corre spontaneamente ad istituire confronti col contegno delle nostre autorità verso l’irredentismo italiano nel Trentino». La mente corre spontanea Già, è l’atavico istinto dei padri. 