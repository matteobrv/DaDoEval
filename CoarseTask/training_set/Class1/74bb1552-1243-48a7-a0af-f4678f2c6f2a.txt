I deputati popolari sono andati alla Dieta con un programma minimo di lavoro chiaro e preciso e l’hanno svolto con costanza e con abilità, riuscendo a toccarne nei punti principali il raggiungimento. Scegliamo infatti dalle loro numerose proposte d’iniziativa, le principali e quelle che hanno un carattere generale. Già nella prima seduta (25 maggio) i popolari propongono a) che la commissione delle comunicazioni prepari un nuovo programma di costruzioni stradali, incominciando col 1914 b) che il fondo piccole strade, dal quale i comuni possono ricevere un contributo fino al 50% venga aumentato a 300.000 cor. c) che il fondo acquedotti venga aumentato a 300.000 cor. d) che venga creato un fondo per caseifici di 48 mila cor. all’anno e) che venga eretto l’istituto di maternità a Trento. Nei giorni seguenti: f ) che venga creato un fondo per sovvenzionare la costruzione di pubbliche scuole g) che venga introdotto il riposo domenicale coattivo per tutti gli esercizi. Queste proposte, le quali erano state presentate dai popolari già nella tornata penultima, interrotta dall’ostruzione, riguardano un complesso di provvedimenti sociali ed economici di attuazione prossima che hanno lo scopo di sollevare le condizioni del paese e ad esse venne accennato anche nel proclama elettorale. Orbene tali proposte – come molte altre d’indole locale – non vennero fatte per la lustra, ma il club popolare ne sorvegliò la sorte nelle rispettive commissioni, aprì loro il cammino con trattative fra i partiti finché uscirono trionfanti dalle sedute plenarie della Dieta. Dopo un mese di lavoro la commissione delle comunicazioni presenta alla Dieta il «grande programma stradale del prossimo avvenire» in cui sono contenute 14 strade trentine con una spesa per la provincia (contributo del 20%) di 2 milioni e fra queste un programma di 6 strade per le quali già nel bilancio 1914 compaiono per il Trentino cor. 201.562 di contributo provinciale. Inoltre la commissione propone l’aumento del fondo piccole strade a 300.000 corone. Già in una seduta antecedente il fondo acquedotti veniva aumentato – se non di tutto l’importo richiesto – almeno di 50.000 cor. Il fondo caseifici, su proposta della commissione economica, viene stabilito in annue cor. 33.000. Parecchi comuni vi hanno già fatto ricorso. Per l’istituto di maternità la commissione del bilancio propone e la Dieta vota una prima rata di 150.000 corone. Anche la proposta pro riposo festivo viene accolta. Solo quella per gli edifici scolastici, che stava anche a cuore ai nostri comuni, non ottenne il favore dei partiti. Ma già le proposte accennate, senza toccare di tante altre d’indole più locale, che ebbero ottimo successo, sono là a dimostrare la serietà, l’impegno, l’infaticabilità che i deputati popolari mettono nell’adempiere al loro mandato. 