In pochi giorni si riapre il Parlamento per una sessione piuttosto lunga. Il ministro delle finanze presenterà il bilancio preventivo e, senza dubbio, uno schema di legge per l’assunzione del nuovo prestito corrispondente al credito militare straordinario votato dalle Delegazioni. Si può prevedere quindi che la Camera avrà e coglierà l’occasione di fare una lunga discussione di politica estera. Quello che verrà più discusso sarà però la situazione interna che ne deriva. Le guerre e gli armamenti hanno colto lo Stato in un brutto quarto d’ora. Il compromesso boemo è arenato, per non dire in secco. Ciò vuol dire che si procrastinerà di nuovo la riforma tributaria, quella che deve dare i nuovi e sempre più reclamati cespiti d’entrata. E questo a sua volta significa che l’Austria dovrà tirare innanzi con un altro bilancio posticcio, fatto di mende e rattoppature. Si avvicina così il tempo in cui l’emissione di un grande prestito si fa sempre più urgente. Si parla di 500 e forse di 800 milioni. Non è il caso di pensare che un tal prestito possa venire collocato all’interno; ed infine non rimarrà che il mercato di Parigi. Ma qui appunto la situazione estera aggrava le difficoltà. Anzitutto c’è la Russia che attende da tempo di piazzare sullo stesso mercato un prestito ancora più forte, si dice d’un miliardo, e naturalmente per ragioni politiche la Russia è a Parigi preferita . In secondo luogo i finanzieri parigini non ignorano che la Turchia e gli Stati balcanici, cioè i belligeranti d’oggi sono gli unici stati, di fronte ai quali la Monarchia austro-ungarica sia creditrice. Ora codesti crediti coi moratori proclamati e coi pericoli della grande guerra sono ridotti al 50 per cento del loro valore. Non v’ha dubbio quindi che anche dal punto di vista economico, l’Austria-Ungheria avrebbe avuto tutto l’interesse, nel promuovere la pace. La guerra balcanica fa certo del danno anche agli altri stati produttori, come la Germania e la Francia, la quale ultima aveva già finanziate in Turchia parecchie costruzioni ferroviarie e canalizzazioni, la cui attuazione viene ora in causa della guerra rimandata a chi sa quando. Anche l’Italia non può riattivare subito efficacemente il commercio levantino e rialzare le industrie dei tessuti. Ma per questi stati si tratta di minore o mancato guadagno, per l’Austria-Ungheria si tratta invece di imbarazzo finanziario. Così le complicazioni estere sono venute ad acuire le difficoltà interne. Per un nesso logico dell’economia pubblica ritornerà naturalmente in discussione il fatto del rincaro, dell’importazione della carne e dei cereali. I socialisti preparano già le loro mosse demagogiche che coglieranno come il solito i partiti borghesi completamente impreparati. L’unico che può trarre vantaggio da tale situazione intricata è l’attuale ministero. Il conte Stürgkh se ne sta tranquillamente al timone. La nave non va avanti e gli scogli vecchi sono sempre lì, insuperati. Ma intanto le cure per la conflagrazione balcanica distolgono lo sguardo dalle miserie della politica interna ed il rumore del di fuori pare venuto apposta per non far notare che viceversa al di dentro la macchina è ferma ed il mulino gira, ma non macina. 