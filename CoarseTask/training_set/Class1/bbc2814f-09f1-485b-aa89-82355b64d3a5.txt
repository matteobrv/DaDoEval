Il barone Beck aveva sognato ancora una vita lunga e gloriosa, e il 2 dicembre doveva essere non solo la grande giornata di un giubileo meraviglioso, ma anche la festa della nuova era parlamentare, inaugurata con la democrazia, continuata con la proclamazione della giustizia nazionale. Ma già nell’estate la grande coreografia di sentimenti che doveva svolgersi in tolemaica armonia intorno al trono parve perdere consistenza e quasi sciogliersi sotto i raggi del sole. I ministri parlamentati, «gli assessori della giustizia nazionale», facevano cenno o decidevano veramente di abbandonare il loro posto, e il premier a insistere perché restassero lì almeno fino al giorno del sognato spettacolo coreografico. Ma infine nemmeno il rispetto per il venerando principe poté resistere all’evidenza delle cose, e gli assessori delle nazioni si sbandarono. Se ne andò con loro anche l’idea che rappresentavano? I partiti maggiori s’affrettarono ad affermare il contrario. Ed è, vero, i partiti non possono che constatare la fatalità di tale successione; al movimento centrifugale segue un moto centripeto com’è di un’onda chiusa entro confini marmorei. La vita democratica scuote sempre più quest’acqua e il moto di andata e ritorno si fa sempre più frequente. Noi siamo convinti che la causa dell’equiparazione nazionale nonostante tutti gli sforzi dei potenti progredisce, progredisce sempre e fatalmente; uno sguardo all’evoluzione dell’ultimo periodo politico ci disegna la parabola, Stremayr non riconoscerebbe più il Parlamento d’oggi, ma anche Taaffe sarebbe meravigliato dell’era Beck. Il carattere plurinazionale si manifesta nel Parlamento e, lentamente penetra anche nell’amministrazione dello Stato. Ed ecco la ragione profonda della crisi dei moti sussultori che scuotono fino le fibre dello Stato: questo moto di penetrazione è, per la giustizia e per i diritti di quelli che moralmente sono minoranza, troppo lento, per i beati possidentes invece, troppo accelerato ed invadente. E per questo hanno inventato i ministri nazionali, i quali hanno lo scopo di attendere alla statica dell’equilibrio slavo-romeno-tedesco; così viene detto, in realtà però non vi è che un equilibrio in dinamica. I ministri nazionali cioè sono lì proprio per promuovere non per arrestare la propria tendenza nazionale, sì che il famoso equilibrio o la media aurea del barone Beck non può essere che un passo di tolleranza concessa alla marcia di tendenze divergenti. Questo sistema è matematicamente assurdo, ma è tuttavia dettato dall’assurdità delle condizioni politiche, è quindi politicamente possibile, anzi è forse l’unico possibile. Così l’idea non è morta, perché non poteva morire. Ai 2 dicembre mancherà lo spettacolo coreografico di un Governo plurinazionale; ma dietro il podio lasciato internalmente vuoto si schiera un Parlamento che rappresenta quelle medesime ineluttabili forze, di cui il barone Beck tentava di ottenere la risultante. E i grandi partiti, le nazioni forti aspettano il fatale ritorno dell’onda; e i forti possono aspettare. Ma i deboli? Non hanno questi ministri nazionali né candidati né pensionati, poiché protettori speciali si concedettero alla ricchezza non alla povertà, né le forze loro possono piegare notevolmente la risultante governativa. Rimangono le ragioni morali. Il diritto lampante, la giustizia offesa, la riparazione necessaria. Noi siamo dei positivisti in Politica, non degli scettici. Tuttavia chi potrà negare che l’età moderna, malgrado Gladstone e Roosevelt , ha creato un abisso fra l’etica e la politica? Le ragioni morali sono in ribasso. E pure ai deboli non resta altra salvezza. Gridar alto e forte il proprio diritto e reclamare riparazione. Il Trentino economicamente fece nell’ultimo periodo politico qualche progresso, il quale anzi, di fronte al passato si può dire notevole. Nazionalmente però gli italiani sono ancora tra i deboli che aspettano. E l’attendere è lungo, lungo, quasi sfiduciato. Ieri un gruppo di studenti italiani fece una dimostrazione a base di urla e di fischi. Un drappello di guardie li sciolse e soffocò le grida. Un drappello ne arrestò anzi una trentina. Molti sono del parere che gli studenti hanno scelto male l’occasione ed hanno sparato in un momento falso. Ma, comunque, è pur vero che quelle grida erano grida di tutti gli italiani che reclamano riparazione ad un’ingiustizia patentissima. Erano grida di dolore, di esacerbazione. Perché non si riapre la facoltà nostra, distrutta dai prepotenti? Perché alle promesse non seguono mai i fatti? Perché? E questo grido si mescola al concento giubilare, invocando e ricordando la solenne promessa di equità nazionale del discorso del trono, quando con accento di grandi speranze, il monarca, a sessant’anni di regno, inaugurava col Parlamento del popolo un’epoca nuova. 