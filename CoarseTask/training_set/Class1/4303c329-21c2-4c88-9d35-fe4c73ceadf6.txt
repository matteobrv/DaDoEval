Il penultimo congresso del libero pensiero ebbe, a Roma, rimpetto alla cupola di Michelangelo e alla grande ruina del vinto paganesimo, un risultato comicamente disastroso; quest’anno a Praga , nella città di Huss morì di morte così trista e miserabile, che non metterebbe conto di dirgli il necrologio, se parte della stampa italiana non ne avesse, in odio alla chiesa ed ai credenti, magnificata la vita. E tuttavia fu un’esistenza grama anche nell’esteriore. Filosofi o dotti di grido non se ne videro, i più non si scomodarono affatto, i generosi come l’indispensabile ombroso Ernesto Mach ed Haeckel prepararono il loro nome alle risoluzioni o alla protesta contro il «nuovo sillabo» ma lasciarono il compito della «motivazione» e della «relazione» ad alcuni semidotti o a delle celebrità bisunte, note per la smania di voler farsi conoscere. Accanto a un d.r Bartusek primeggiò, come scrivemmo ieri, Vittorio Zenker, fondatore assieme al baron Hoch, della «Scuola libera», della loggia «Pionier», e candidato trombatissimo del cosiddetto partito radicale viennese. Caratteristico che a codesto manipolo di massoni e di fuorusciti delle chiese si aggiunsero i rappresentanti del partito socialista per il quale la religione è «cosa privata» o almeno un «sentimento» rispettabile in ogni coscienza. I socialisti non solo diedero l’appoggio dei loro oratori al congresso, ma organizzarono anche l’uditorio. E col concorso e l’appoggio dei socialisti si votarono le risoluzioni, a cui s’è già accennato. Venisse stabilita la separazione della Chiesa dallo Stato, venisse laicizzata la scuola, fatto obbligatorio il matrimonio civile, spogliata la Chiesa dei suoi beni e la cremazione sollevata a norma generale ed obbligatoria in virtù del diritto civile. Tutte queste risoluzioni, non è chi non veda, mirano a colpire la Chiesa, la maestra delle genti, e a porla in catene. Enorme trucco codesto libero pensiero, che attenta alla libertà dell’insegnamento, nel matrimonio, e ci mette, anche dopo morti, volere o no, sulla brace degli i.r. regi o repubblicani arrosticiatori. Che dire poi di codesti merciaiuoli di libertà che votano di «liberare» la Chiesa da ogni possesso temporale? Ahi! Pensatori di Praga, socialisti, anarchici e nulla pensanti, come ci ricordate i bei versi di Trilussa: – Come saprai le guardie t’hanno visto Sortire di nascosto da una chiesa Dopo d’aver rubato un Gesu Cristo: Un crocifisso d’oro... – Quest’è vero... – E che puoi dire in tua difesa? – Che se rispetti er libbero pensiero! Istruttiva, degna di nota fu la scena annuale del congresso. I liberi pensatori avevano lanciata la sfida ai cattolici, che venissero a discutere, se avevano il fegato. E i cattolici accettarono. Il noto propagandista padre Albano Schachinger, il prof. d.r Hilgenreiner e i professori Kordac e Pohl vennero quasi soli nell’adunanza, presieduta dal socialista on. Wutschl e zeppa di socialisti o consentanei. Tschirn, un apostata, e Zenker sostennero il duello oratorio. Esistenza di Dio, miracoli, antisemitismo, libera scienza, scuola laica, concetto della religione, matrimonio e divorzio, chiesa e progresso e guerra e beneficenza e sillabo e modernismo e cultura, tutto venne sollevato dai due liberi pensatori per formare un cumulo enorme di obiezioni dinnanzi ai cattolici. Ma il bravo padre Albano era sempre pronto e felice, il Hilgenreiner oppose risposta a domanda, dimostrazione a contestazione, e ciò in mezzo ad una folla che soffocava nell’affermarla la libertà di parola. Fino che i liberi pensatori perdettero la calma e parlarono col solito vocabolario delle ingiurie contro la chiesa e l’invettiva rabbiosa venne in aiuto al sofisma. Allora il rappresentante del governo, in nome delle leggi liberali, dovette sorgere per difendere la libertà delle credenze e della fede, e sciolse i liberi pensatori. Male! Sarebbe stato meglio aspettarli a varco delle loro contraddizioni e sentire la loro positiva professione di fede. Si sarebbe dimostrato un’altra volta che solo un legame li unisce tutti, l’odio al cattolicismo e alla libertà che la parola di Cristo si guadagna nel mondo, odio, non amore a un ideale comune. Così è morto il congresso mondiale del libero pensiero. Poi sorgerà ancora, perché ha da seguire come un’ombra il sole la verità del suo trionfale cammino. E la verità è la conclusione opposta dal padre Albano agli eterni negatori. Dio esiste ed ha parlato, e la sua parola è nella Chiesa! Perché non ci si accusi di partigianeria, riferiamo quello che del congresso scrive l’organo pantedesco protestante, los von Rom, l’Alldeutsches Tagblatt (12 settembre): «A Praga si tiene di questi giorni il cosiddetto congresso di liberi pensatori, una mescolanza di società che va esponendo il suo ordine di battaglia contro la pressione che si fa sul libero spirito umano per opera del clericalismo. A dare una prova della superficialità e della vacuità fraseologica di quest’accozzaglia di liberi pensatori basta citare il conchiuso contro l’antisemitismo e per la protezione dei giudei che questa società internazionale ha preso il 10 corrente mese. Questo conchiuso dimostra veramente una misura incredibile di libertà di pensiero nel senso ch’essi sono “fuori del pensiero e della ragione”. Si farà molto bene se si vorrà trattare per l’avvenire questa razza di liberi pensatori e di libertà di pensiero con maggior precauzione ancora che per l’addietro. Staranno proprio bene tra di loro questi liberi pensatori, parte ideologi, parte idioti, ma verranno certamente evitati dai tedeschi e dagli arii, che pensano veramente liberamente. I “liberi pensatori” rinnegano già con la loro bambinesca manifestazione contro l’antisemitismo i grandi e veri liberi pensatori del nostro popolo che furono sempre antisemiti e lo sono tutt’ora. Sulle religioni positive si potrà pensare come si è sempre pensato: il materialismo idiota dell’accozzaglia libero-pensatrice protettrice degli ebrei non può nuocere ad esse; per l’opposto potrà colle sue esagerazioni offrire al clericalismo nuove armi». 