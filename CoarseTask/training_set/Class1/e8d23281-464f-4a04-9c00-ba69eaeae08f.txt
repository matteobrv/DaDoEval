Vi ricordate lo sciopero del ’98? Finì non troppo bene, e de’ lavoratori chi impreca all’uno chi impreca all’altro, mai più intravvedono le cause dell’insuccesso: la mancanza d’un’organizzazione soda, addestrata alle lotte del lavoro, nessuna garanzia di fedeltà ai patti, e la solidarietà fondata su poco più che la firma. Ma la critica al passato è inutile, se non ne impara l’avvenire. Lo sciopero del ’98, malgrado le persone egregie che vi si affaticarono d’attorno, lasciò in sostanza il tempo di prima. Solo che d’allora in poi i lagni, più che la chiara coscienza di classe, furono più forti, più ripetuti. In mezzo ai rialzi continui dei salari per le altre professioni e ai ribassi della durata di lavoro, i segantini rimasero a bocca asciutta, al vecchio sistema, quant’è antica la meccanica delle loro officine. Il proprietario della sega affida ad un operaio-maestro la sega e paga £. 1.70 per %. Le assi vengono poi accastellate a disseccare e l’operaio che lo fa riceve 10 soldi per 100 assi. La sega gira giorno e notte incessantemente; l’operaio deve quindi prendere un socio che condivida sonno e lavoro. Ore di riposo non ce ne sono. Come l’acqua si precipita eternamente su le pale della grande ruota motrice, così ininterrotta è la giornata o la notte del segantino che nelle ore del cibo, al dato segnale, deve interrompere spesso il magro desinare e correre col pezzo di polenta in una mano ad accontentare con l’altra la macchina che non ha riposo. Così di giorno, così di notte, e la giornata è di 14 ore, il sonno breve ed irregolare. A vederli curvi al loro lavoro, tra lo scroscio delle acque e lo stridore della sega, o la notte, al lume penoso delle loro lanterne che vi segnano il corso delle acque lungo la valle, voi pensate almeno che questa gente sia allettata dai larghi guadagni, come il minatore che lotta coi segreti della natura. Nulla di nulla! Quando questi due uomini alla festa faranno i conti, saranno felici se potranno dire d’aver guadagnato £. 1.20 al giorno! E voi mi parlate di secolo di progresso e di rivendicazioni operaie! Ma c’è un peggio, il lavoro è tutto a rischio del segantino. In caso di piena o di gelo, quando insomma per checchesia la forza idraulica ricusa il suo concorso, il segantino deve starsene colle mani in mano, tanto che nelle seghe di Predazzo, per esempio, non si lavora in media più di 10 mesi l’anno. Queste condizioni miserabili si ripetono, come sempre, in una forma secondaria. L’operaio-maestro che assume la sega non può mantenere la famiglia se dividerà con un socio il frutto del lavoro alla pari e perciò prenderà un garzone-apprendista il quale non potrà essere pagato bene, ma dovrà pur dividere il lavoro col padrone immediato. E così la miseria dei mal pagati si tramanda. E che vi pare della tassa per la «sechentagion»? Que’ bei castelli di assi che voi ammirate dalle vie e che vi danno quasi una propria fisionomia geometrica a tutta la valle sorgono per un nonnulla. All’operaio che li fa non si paga nemmeno quanto egli s’è sdrucito di dosso. Quanto ho scritto è più che sufficiente per conchiudere che i lagni dei segantini sono fondatissimi e che un cambiamento è più che necessario. «Vista l’aria che spira nelle sfere padronali, mi dicevano alcuni, non ci arrischiamo nemmeno di chiedere un salario fisso invece del contratto, ma, chiediamo, almeno i 2 soldi il taglio, e 20 soldi per 100 nella essiccazione. Chiediamo insomma da vivere e nulla più. Se stiamo bene noi, staranno bene anche i garzoni. I padroni ci oppongono che gli affari vanno al peggio anche per loro, ma non è vero. In che tasche sono andati a finire i danari della comunità e del feudo ?» E ci lasciammo con l’idea che qualche cosa bisogna fare, anzitutto buttar via la solita indolenza. Tutti i segantini della valle devono essere solidali e la garanzia in contanti non deve mancare. È inutile: senza danari non si mantiene la pace armata, né si fa la guerra. E per intanto mi incaricarono d’interessare la pubblica opinione (quest’altra potenza di cui in tutte le lotte si deve tener conto), per la loro causa, il che io ho fatto, convinto che essa è giusta e santa. FORTIS. 