I. Nel 1909 prima di avviare le trattative di Bolzano, i rappresentanti dell’amministrazione liberale di Trento chiamati in seduta confidenziale ammisero che il Trentino solo era incapace di finanziare l’avisiana; accolsero quindi l’idea di trattare coi tedeschi per un compromesso. II. I rappresentanti dell’amministrazione liberale, con a capo il podestà, parteciparono alle trattative del compromesso, delle quali parte si svolsero nelle sale del Municipio di Trento, e firmarono l’accordo coi tirolesi per la costruzione della EGNA-MOENA e Lavis-Cavalese. III. Fallito l’accordo, per l’opposizione del Governo e per la mutata situazione parlamentare, i rappresentanti liberali della città di Trento parteciparono nell’inverno 1911 alle trattative col Ministero per un compromesso ridotto, cioè per la costruzione della Egna-Predazzo e della Lavis-Grumes (lasciando la costruzione del tratto Grumes-Cavalese ad un termine da stabilirsi). IV. Alla Dieta (gennaio-febbraio 1912) liberali e popolari procedettero in perfetto accordo tanto di fronte al Governo che ai partiti tedeschi. Alla fine, riuscita vana ogni altra proposta, il deputato liberale on. Pinalli propose di fare di fronte ai tirolesi la transazione: Egna-Predazzo (Moena) e Lavis-Cembra. A questa proposta aderirono dei deputati liberali: Avv. Dott. Bertolini, già vicepodestà di Trento, Dott. de Bellat, Raile e avv. Antonio Stefenelli. V. Liberali e popolari iniziarono d’accordo l’ostruzione, perché i tirolesi, pur accettando la proposta Pinalli pretendevano una formola o un pregiudizio di fatto ch’escludesse per sempre la continuazione della Lavis-Cembra. Chiusa la Dieta, i deputati liberali e popolari rivolsero insieme un proclama agli elettori in cui spiegavano l’atteggiamento preso, la grande ostinazione tedesca che resisteva anche inanzi all’ultima concessione italiana e promettevano di lavorare ancora allo scioglimento della questione fiemmese. In Fiemme, nei comizi gli elettori tutti, senza distinzione di partito votavano un plauso alla deputazione, specie ai popolari. VI. I popolari ripresero a Vienna le conversazioni col Ministro delle ferrovie per spianare il terreno alla sessione dietale. Avendo tentato invano di insistere per il compromesso o almeno per la Lavis-Grumes, si trovarono presto sul terreno della proposta Pinalli, dalla quale vollero tolto ogni possibile pregiudizio alla continuazione della Lavis-Cembra, ciò che appunto non s’era ottenuto alla Dieta. VII. Prima della conclusione di queste trattative, perché il comitato ferroviario della Comunità insisteva per una soluzione ed in seguito alle manifestazioni avvenute nel convegno dei comuni tedeschi ad Egna e nel Municipio di Trento, si venne alla conferenza del 5 luglio 1912 a Vienna in cui il Ministro dichiarò di non trovare discutibili altre proposte se non quella di Egna- Predazzo, Lavis-Cembra. VIII. Quando i comuni di Fiemme nella sessione dei 13 luglio 1912 non andarono d’accordo fra loro per la ripartizione dei contributi ferroviari, il Municipio di Trento ne approfittò per riprendere nuove trattative onde ottenere oltre il già promesso, il tratto Cembra Grumes (10 km). Per queste trattative si chiese e si ottenne l’appoggio dei popolari. Ma il governo si mantenne negativo e respinse anche come ineseguibile l’idea di costruire da una parte l’avisiana e dall’altra la ferrovia di Costalunga. IX. Di fronte alla precisa dichiarazione del Ministero comunicata in iscritto a Trento ed ai deputati interessati, e per questi a Fiemme e Cembra, la comunità di Fiemme ed i comuni di Cembra risposero di accettare la proposta Lavis-Cembra, Egna-Predazzo. A Trento invece prese il sopravvento la parte radicale, che si sfogò in violenti concioni e manifestazioni contro i deputati popolari, accusati di tradimento nazionale e di mercimonio della valle di Fiemme. Per ricondurre l’agitazione su di una via pratica abbiamo proposta una tassa volontaria proporzionale sui redditi e sulle sostanze per la finanziazione del tratto Cembra-Grumes; ma il comitato eletto per sciogliere la questione di Fiemme non ha fatto nessun tentativo pratico. La borghesia non ha messo fuori un soldo, nonostante gli appelli dell’on. Battisti e questo s’è aggiunto agli altri per fare semplicemente dell’anticlericalismo. Tutto l’odio di partito si è riversato ed è fermentato nella questione economica. X. Lo scopo è d’impedire, malgrado i fiemmazzi ed i cembrani, che queste due valli possano avere la congiunzione ferroviaria proposta. I popolari, consapevoli delle grandi responsabilità assuntesi di fronte agli elettori ed al paese, non possono prestarsi a queste manovre e non si presteranno mai. Contro di loro si fa una campagna sistematica di denigrazione e si tentano tutti i mezzi cogli attacchi alle persone ed alle istituzioni economiche d’intimidirli, di togliere loro la fiducia della popolazione. Abbiamo anche sentito che si preparano altre campagne e che si esauriranno contro di noi tutti gli sfoghi d’un odio settario. Attendiamo a piè fermo, dolorosamente stupiti della ferocia di codesta lotta, ma fermamente convinti di dover compiere fino all’ultimo il nostro dovere. Dio non paga il sabato; e nemmeno il popolo trentino. Il quale nella sua enorme maggioranza, siamo certissimi, stanco di tante provocazioni si leverà a pronunciare la condanna di codesti nostri sleali avversari. XI. L’ultima. Per lunedì hanno convocato un comizio, nel quale come assicura l’«Alto Adige» si presenterà come postulato raggiungibile la combinazione: avisiana e ferrovia per il passo di Costalunga. « ...I deputati popolari non commettano lo scandalo di attraversare l’opera che potrebbe essere una comune conquista... », intima l’«Alto Adige». Ci può essere slealtà, ipocrisia maggiore? La proposta di Costalunga venne respinta dal governo, rispettivamente dai tirolesi come ineseguibile nel 1902, nel 1905 e nelle ultime trattative del 1912 e 1913. Se si fosse sperato che i circoli di Bolzano avessero ora disposizioni più favorevoli, il Comitato, a ciò eletto, per fare qualche cosa sul serio, avrebbe avuto mesi e mesi di tempo per trattare coi tedeschi. Invece si convoca un comizio, come se gli accordi coi tedeschi, a cui l’«Alto Adige» ammette bisogni pur venire si potessero conchiudere nel cortile municipale di Trento!!! E poi s’intima a noi: «non attraversate l’opera!... » Quale opera? L’unica opera che fate, cioè quella di attraversare l’unica soluzione ferroviaria che si presenta possibile per Fiemme e per Cembra e, badate bene, per una possibile costruzione futura di tutta l’avisiana? 