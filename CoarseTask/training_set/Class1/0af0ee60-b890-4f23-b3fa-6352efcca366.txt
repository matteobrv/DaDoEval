Pare che anche questa volta in uno dei collegi dietali che furono sempre considerati perfino ufficialmente quale «parte italiana della provincia», si tenti di nuovo, per gli influssi degli oltrebrennero, di porre una candidatura tedesca o del genere volksbundista. Avvertiamo i signori tedeschi, e specialmente quei partiti che sono rappresentati nella direzione del Volksbund, che in politica applicheremo il principio: occhio per occhio, dente per dente! Se i signori direttamente o indirettamente favoriranno una candidatura antitaliana nel nostro territorio, gli italiani porranno un loro candidato nella parte tedesca. Non è una rodomontata; a Salorno e oltre Salorno, a Bolzano e più in fuori, a Livinallongo ed Ampezzo vi sono italiani; anzi, in qualche luogo, gli italiani formano la maggioranza. Il voto è segreto, e, se non potrà venire questa volta per il ritardo e più ancora per la ristrettezza del suffragio, può arrivare il momento, in cui una candidatura italiana sia arbitra fra i singoli partiti tedeschi. Occhio per occhio, dente per dente. Se preferite rimanere entro i confini consuetudinari, meglio per tutti: si eviteranno lotte inutili che infine non svieranno l’effetto previsto e condurranno forse alla vittoria internazionale del tertium gaudens, come è accaduto altra volta in casa nostra e fuori. 