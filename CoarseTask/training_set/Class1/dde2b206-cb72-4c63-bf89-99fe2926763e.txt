È venuta la stagione propizia per la propaganda delle idee e per l’organizzazione. Nelle nostre società apolitiche e nel nostro movimento politico tutto è silenzio. Si dorme. Forse si cullano nel sogno che tutto va a gonfie vele, che le società d’ogni specie di coltura esercitano, benché senza rumori, magnificamente la loro funzione e che nel nostro movimento economico sociale continua l’antico spirito, il vecchio ed esperimentato programma. È un inganno. Ogni giorno ci giungono dei lagni da contadini e da operai, i quali ricordano mestamente l’entusiasmo, il lavoro passato e deplorano l’inerzia presente. È un fatto che a Trento e nelle vallate specialmente fra coloro che erano gli istruttori, i direttori delle associazioni, lo spirito, la fede nella propria meta è venuta languendo. Alcune società non esistono che di nome, altre conducono una vita stentata, qualcuna si trova in perpetuo dormiveglia. Signori, scuotiamoci! Oggi, come sempre il nemico lavora ai nostri danni, liberali, socialisti, radicali, tutti aspettano il momento opportuno per sgretolate la compagine nostra. Se entro di noi non regnerà uno spirito forte, unificatore, lo sgretolamento sarà facile. Dovremo forse ritrarre dalla vagina la spada di vecchi argomenti, tutti i giorni ricordare istruzioni autorevolissime, grida di allarme e di comando venute da Roma? È giunto anche il tempo dell’organizzazione politica. Quanti ancora dei nostri non intendono la necessità dell’unione, della disciplina! Lavoratori nel loro piccolo campo locale credono inutile una organizzazione generale: hanno fiducia nella loro autorità per il tempo delle elezioni, e tanto basta. Ridono degli idealisti i quali reclamano anzitutto istruzione, convinzione, organizzazione! Eppure codesti idealisti hanno con sé la conferma di esempi e di fatti insigni. Ma per oggi ricorderemo solo l’esperienza del nostro paese. Non si ebbero elezioni, in cui non fosse palese che i cattolici sono avversati da tutti, comunque si classifichino, e d’altro canto non si ebbero elezioni in cui non si dovessero deplorare, sia pur parzialmente, gli effetti non diremo sempre della discordia, ma della mancanza di affiatamento e d’organizzazione. C’è chi desidera che quanto si è universalmente deplorato si ripeta? Ma non ci preoccupiamo solo delle elezioni. Ammesso pure che il Partito popolare trentino conquistasse col suffragio universale il posto che gli spetta, affermiamo che senza l’organizzazione non è possibile mantenere il potere. Gravi sono le responsabilità di una maggioranza nel nostro paese, quand’essa voglia veramente lavorare e non rifare il gioco dei liberali che raddoppiarono le accuse al governo, quanto maggiore fu la loro impotenza. E queste responsabilità, questo peso sarà impossibile sostenere se non saremo falange d’uomini convinti e disciplinati. Lavoriamo! È venuta la stagione del raccoglimento e gli avversari non dormono, Riprendano vita le nostre istituzioni locali e durante l’inverno si miri di educarle ai compiti dell’oggi e alle battaglie dell’indomani. 