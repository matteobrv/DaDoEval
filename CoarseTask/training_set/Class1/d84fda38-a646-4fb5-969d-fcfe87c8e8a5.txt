Fra i rimproveri che l’Alto Adige era solito lanciare contro di noi, il più frequente era la mancanza d’amore al nostro paese, alla nostra lingua, alla nostra nazione. Il rimprovero era privo di fondamento e significava soltanto che altri hanno un modo tutto proprio di concepire la nazione e la patria. La cosa non è poi tanto strana. Per esempio, nel 48 il deputato dipintoci dal Giusti cantava: La patria è un poveretto. Da sfruttare, e nient’altro. Ma intanto che gli avversari cianciavano e calunniavano, i cattolici attendevano al lavoro, organizzandosi in un forte partito sociale che affrancava il popolo trentino dalla miseria, dallo strozzinaggio e dalla servitù economica, ridandogli in pari tempo la libertà di coscienza e la libertà di politica. Però non basta avere gettata tal base, per sviluppare nel campo politico tutta quella attività che i tempi richiedevano; era necessario anche qui formare una società apposita, fortemente appoggiata dalla stampa. A tale scopo fu costituita l’Unione politica popolare trentina e La Voce Cattolica, ormai diffusa a preferenza di ogni altro giornale, credette giunto il momento di darsi con speciale impegno all’azione politica e prendere in mano la difesa di tutti gli interessi del nostro paese, di cui assunse il nome, intitolandosi Il Trentino. Apriti, cielo! La curia liberale dominante ne andò in furia, e l’Alto Adige si ostinò a non voler dare al nostro giornale il suo nome, ma nel foglio e nei manifesti continuò ostentatamente a disegnarlo con molto garbo (La Voce Cattolica). Che ne dite, lettori? Che talento! Che correttezza! E che direbbero i signori dell’Alto Adige, se noi, rendendo pane per focaccia, nominassimo il loro foglio col titolo che da tante parti gli viene appioppato, di Alto As... ? Ma non basta. In Tirolo si alza un gran putiferio per il nuovo nome di Trentino, e periodici di ogni colore ci azzannano e ci calunniano come irredentisti e poco meno che framassoni, né risparmiano le personalità. Pensate voi che l’Alto Adige, vedendo il motivo per cui siamo attaccati, serbi almeno il silenzio? No; egli si gode a riportare quella robaccia, ed offrirla in pascolo ai suoi amici, tanto per dimostrare quanto sia sincero il suo desiderio che tutti i partiti del nostro paese veglino all’integrità e alla difesa dello stesso, facendone uno dei principali punti del loro programma. Intanto il Trentino lancia l’idea del francobollo nazionale , che per conto dei liberali dormiva il sonno dei giusti e aspettava lo squillo dell’ultima tromba. Ecco per l’Alto Adige un’altra occasione di mostrare i suoi veri sentimenti. Forse egli si rallegra coi cattolici per il servizio reso alla causa nazionale? Dio lo guardi! Prima tace, poi sprona i liberali a contrapporre un’altra marca; proclama il boicottaggio del francobollo dei «clericali»; inventa un nuovo codice, alla cui stregua un giornale qualsiasi assurge alla dignità di ente giuridico, incarnato nella persona del direttore e nella sua testa di legno, al quale e alla quale si pretendono personalmente attribuiti gli epiteti onorifici che il foglio si va guadagnando; insinua che furono «i clericali» a turbare un’impresa liberale e non viceversa; si atteggia a vittima, mentre è un pezzo che punge, provoca e mette l’altrui pazienza alle prove più dure. Oh, come spasimano questi signori di veder tutti lavorare in nobile gara per il bene comune! Che ci vuole di più, per convincersi ch’essi non tollerano degli emuli in una giusta lotta, ma vogliono gregari asserviti al loro dominio, ciechi esecutori della loro volontà? Del resto, questa malattia non è nuova. Usi a pretendere il monopolio del patriottismo e della nazionalità, usi ad imporsi e spadroneggiare dappertutto, i nostri avversari tendono a soffocare il partito popolare trentino, che, dopo essersi costituito indipendentemente con tante lotte e dopo aver curato con tanto successo le questioni economiche, prende in mano con giusti e pratici criteri le questioni politiche e nazionali. Buon segno, se ci temono tanto! E stiano pur certi che come i metodi delle calunnie, dei boicottaggi, delle querele non valsero a strozzare, secondo i loro pii desideri, il nostro movimento sociale e il foglio che lo sosteneva, così non potranno arrestare nemmeno il nostro movimento politico e quel medesimo foglio, che oggi combatte le nuove battaglie, cui prepararono il terreno le vittorie già ottenute! Lo so che cosa risponde a queste cose l’Alto Adige. Dice che, fin qui, noi nella questione nazionale non demmo altro che chiacchiere; lui e i suoi amici diedero i fatti e cioè i quattrini. L’accusa, così nuda e cruda, non è vera. Io chiedo per altro: e perché, se volete da noi quattrini, proclamate il boicottaggio della vostra parte contro il francobollo nazionale? Perché gli movete tanta guerra? E poi: è forse vero che i fatti si riducono ai soliti quattrini? Ah, signori, non sono fatti la lotta che combatté il clero di Fassa giorno per giorno per salvare quella valle dall’invasione germanica? Che cosa avreste fatto voi coi vostri quattrini e le vostre gite in estate, senza il lavoro continuo di vigili scorte che durarono tutto l’anno in quei monti, in mezzo alle difficoltà, alle contraddizioni, agli agguati, fatte bersaglio di terribili ire? E in Folgaria siete voi signori dai quattrini, che custodite gli spalti, con pericolo, alle volte, della stessa persona? E poi venite a dire che «i fatti» sono vostri? Gran cosa dev’essere per voi, appartenenti alla borghesia danarosa, gran cosa dev’essere per voi mettere la mano in tasca e levarne alcune corone, mentre altri sacrifica senza tanto chiasso i denari, il tempo, la pace, e si logora la vita per la difesa della lingua e del paese! E non diciamo nulla che, se la borghesia avesse meglio pensato e lavorato per sviluppare la vita commerciale e industriale del Trentino; se i contadini e gli operai, anziché venire in molti luoghi strozzati o costretti ad emigrare, avessero ricevuto lavoro e pane, non dovremmo oggidì difenderci dalle scorrerie straniere, e vedere popolani adescati e traditi dall’oro tedesco. E chi ha impresso l’opera di togliere il popolo da questo grave e universale pericolo, causato dall’inerzia della nostra borghesia liberale e dall’avidità di una parte di essa? Non furono i cattolici? E senza l’opera loro non sarebbe cento volte più difficile, non sarebbe forse perduta la nostra posizione? E quest’opera non costò denari e fatiche? Ma ecco che si fanno avanti coloro che non tante istituzioni, come noi, ma una sola ne sostengono, e, a quanto pare, un po’ magramente anche quella; si fanno avanti a rimproverarci di «stitichezza» per la causa nazionale. Meglio farebbero a lavarsi il rossore dalla faccia, mirando a che punto hanno ridotto il paese coi loro indirizzi politici ed economici, e provando quanti si debbano arrabattare, per raccogliere qualche migliaio di corone in un campo dove non solo si ha il necessario, ma abbonda il superfluo. I cattolici, signori, danno di più; voi date il meno e non adempite che un semplicissimo e non troppo difficile dovere, levando dal grasso borsellino quelle offerte, che andate così sovente rinfacciando agli altri. Dunque, coraggio! Siate più generosi e meno millantatori. Il clero dà quel che può, ma è povero; in compenso sacrifica tutto sé stesso in quei luoghi difficili, dove le vostre brigate vanno una volta all’anno per sollazzo, accolte dalle bandiere, dagli spari dei mortaretti, dai campanellini delle mucche e, Dio benedica la vostra ingenua persuasione! dal suono delle campane, che, simili alla maggior parte di voi, non vanno mai in chiesa. Il popolo è povero anch’esso, e nonché spremerne quattrini, – se un tempo ne aveva, i vostri antecessori gli hanno pulite per bene le tasche – è appunto colui che ne abbisogna. Coraggio, dunque, fate il vostro dovere e noi faremo il nostro, come lo facemmo fin qui, e, nonostante le finanze poco pingui e tutto il peso di opere pie e sociali che ci aggravano, vedremo di racimolare dei quattrinelli, per acquistare da vostra parte la stima d’uomini e non sentirci dire troppo spesso che siamo poveri pitocchi, mantenuti con l’elemosina del ricco epulone. A questo scopo speriamo assai nel francobollo nazionale che, specialmente con la reclame fattagli dall’Alto Adige deve andar proprio bene e ottenere un largo successo presso tutti i trentini. Ma soprattutto, per amore della nostra terra e della nostra lingua, persisteremo con tutta l’energia nell’organizzarci politicamente, e uno dei nostri compiti maggiori sarà di guardarci bene dai vostri metodi che ci hanno regalata tanta miseria nazionale. Spetta a noi creare la coscienza del popolo, e, state certi, condurremo in porto anche quest’opera, togliendo una volta per sempre il triste spettacolo di gente che, come fa adesso, vende le sue convinzioni nazionali al miglior offerente. 