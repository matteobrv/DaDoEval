Se vi par utile avere in mano un’altra prova del bene che desiderano e procurano alle nostre valli i germanizzatori, considerate questo. La Federazione trentina per il concorso dei forestieri aveva invitato i rappresentanti di parecchi giornali germanici a visitare il Trentino. Venissero, vedessero o ne parlassero secondo verità. I trentini erano certi che i giornalisti, da gente per bene, avrebbero dovuto magnificare le bellezze della nostra terra e la gentilezza della nostra gente. Si trattava di aprire una breccia nelle mura di carta che i tirolesi o meglio di innsbruckhesi e i bolzanini avevano eretto a nord di Salorno, muro composto d’interessi e cementato dall’odio di razza. Ma i seminatori della zizzania vegliavano. Rohmeder dovette temere per il momento che la cinta tirata su con tanta fatica di menzogne crollasse e corse ai ripari. Pubblicò il galantuomo un articolo di teutonico sapore nelle Innsbrucker Nachrichten, e in tono tra di preghiera e di minaccia fece appello al sentimento nazionale tedesco, alla voce del sangue incitante a rigettare le lusinghe dei Welsche. Così i giornalisti non verranno; la verità della natura e degli uomini del Trentino non ha ancora diradato le nebbie che l’odio bavaro-tirolese vi ha create d’attorno. Chi ne patisce? Tutti, albergatori italiani e tedeschi che abitano qui, il popolo che lavora. Chi gode? Il germanizzatore, il presunto mecenate del nostro popolo rurale, a cui toglie per odio, invidia, vendetta, una fonte di guadagno, regalando in cambio degli stracci e dei balocchi ai suoi bambini grami. Cui prodest? A certi albergatori tirolesi; ma, non ai tirolesi né al Tirolo in genere. Questo sentimento hanno anche le Tiroler Stimmen le quali sabato in un articolo intitolato «Politica del concorso forestieri», deplorano il triste allarme del Rohmeder prima perché strozzando la reclame al Trentino che i tirolesi vogliono pur eternamente sia parte integrale del Tirolo, si danneggia anche l’intiero, che è la provincia, poi perché l’idea dell’unità provinciale con tali metodi non viene certo favorita. Infine, conclude il giornale conservativo, non si potrà averne a male, se gli italiani ritengono «che il dott. Rohmeder con i suoi sfoghi idealistici non sia che un posto avanzato di coloro che per riguardi d’interessi non vogliono per nessun conto che rinvigorisca il concorso dei forestieri nella parte italiana della provincia.». Di queste franche parole è da rallegrarsi, benché non vengano da coloro, per i quali potrebbero suonare resipiscenza o pentimento. Maggiormente però che dal rinsavimento dei tirolesi attingiamo ragioni di sperare in meglio rispetto all’industria dei forestieri, dalle buone disposizioni che mostra il nuovo ministero dei lavori pubblici anche per il Trentino. Il ministro Gessmann vuole conoscere anche il nostro paese e per le cure della «concorso forestieri» e l’appoggio dei deputati popolari ha stabilito di visitare prossimamente una buona parte delle nostre stazioni alpine, rimettendo, come si espresse, alla futura primavera, una visita agli altri luoghi di cura. Il ministro darà anche in Trento ufficialmente accetto alla «Federazione del concorso forestieri per il Trentino», dando così una prova di larghezza d’idee che invano abbiamo chiesto ai nostri amici vicini. La visita ha certo un indiscutibile valore per l’avvenire, avendo il ministro dei lavori pubblici assunto il programma di dare all’azione per i forestieri nelle provincie dell’Austria in ispecie in quelle alpine, una sistematica consistenza e nuovo vigore con lo appoggio suo morale e materiale. È, quindi giusto che al ministro si facciano quelle accoglienze che gli testimonino la gentilezza italiana delle nostre valli e la chiara visione di quello che significherebbe per il nostro paese un energico rifiorire dell’industria del forestiere. 