I lettori ne trovano ampia cronaca in altra parte del giornale ; ma è bene che vi aggiungiamo alcune brevi considerazioni. A Sacco domenica viene celebrata la forza, il fiore e lo spirito della più grande organizzazione professionale del Trentino. I lavoratori e le lavoratrici della Fabbrica tabacchi nella loro maggioranza hanno abbracciata la causa della vera democrazia e della riforma sociale cristiana. Lo constatino con piacere tutti quei cattolici che pensavano ormai doversi la nostra democrazia ritirarsi entro le fortissime posizioni rurali, lo vedano con gioia quelli che sempre e tenacemente affermarono essere invece imperioso dovere dell’ora che corre il chiamare a raccolta gli elementi sani in mezzo alle grandi turbe degli avversari nostri o degli indifferenti. Queste posizioni deboli non bisogna lasciarle per nessuna ragione; e chi sta fuori e meglio deve prestar mano e soccorso a quei pochi che hanno da superare tutti gli ostacoli che sa opporre la malafede avversaria o la corruzione dei grandi centri. Il pensiero della riforma sociale cristiana deve non solo dominare nelle classi agricole, ma ha da penetrare e farsi largo nelle classi operaie dell’industria. La penetrazione è difficile ma non è impossibile. A Sacco, Rovereto e dintorni è riuscito all’infaticabile costanza di un nostro collega e allo zelo dei suoi collaboratori di costituire un’Unione professionale di 800 soci. Non è un fatto questo che smentisce tante dubbiezze? Tentare e ritentare, ecco il segreto, e soprattutto aver fede nelle propria causa. Quanti blaterarono di democrazia cristiana e non vi credettero? E quanti ancora tuttavia sorridono scetticamente sugli entusiasmi passati, quasi li ritenessero fosforescenza d’illusioni passeggere? Soprattutto ci pare che talvolta manchi alla nostra azione cattolica il grande palpito dell’anima de’ giovani. Giovani sacerdoti, giovani studenti, giovani operai, rimettetevi in prima fila. Voi non dovete disperare mai e sacrificarvi sempre. Ricordatevi che il clero ed il laicato trentino acquistarono entro il mondo cattolico sociale un nome onorato che conviene conservare. Due sono i precetti dell’azione sociale: il popolo deve venire organizzato, e secondo, questa ricostituzione in associazioni deve avvenire nello spirito del cristianesimo. Tali precetti non sono cosa di ieri; giammai ci sentiamo figli più devoti della Chiesa, più convinti seguaci del Cristianesimo quanto allora che prestando l’opera nostra alla cristiana democrazia, continuiamo il grande lavoro di carità e giustizia sociale compiuto dal Cristianesimo attraverso i secoli. Ma anche quelli, a cui mancasse questa visione positiva delle cose, non si illudano: il socialismo, codesta organizzazione dell’irreligione, codesta popolarizzazione del materialismo, s’allarga e fa stragi. Oscilla, è vero, dal successo all’insuccesso, il valore reale politico ed economico del partito socialista, ma il suo spirito di negazione sfibbra e corrompe continuamente il corpo sociale. Non è tempo d’illudersi quindi; è tempo di scuotere di dosso le vecchie abitudini e di rinnovare le energie ai compiti nuovi. In campagna mantenere le società cattoliche di coltura; farsi iniziatori di cicli di conferenze non solo di propaganda generale, ma d’istruzione in tutti i campi. Se le società non sono ancora, fondarle e riannodare in esse tutte le iniziative buone per elevare il nostro popolo a maggiore coscienza cristiana, sociale, nazionale. Perché sono tanti paesi ancora ove fanno gli altri o fa niente nessuno? Attendere poi allo spirito delle società economiche già fondate, o a quelle da fondarsi. Accanto al principio cooperativo, dovrà salire in onore il principio dell’organizzazione professionale o di classe. Anche nelle vallate ci sarebbe da fare in quest’ultimo riguardo; ma il loro campo quasi esclusivo sono i centri maggiori. E qui dovrebbe aiutare tutti e non scoraggiare quei pochi che s’accingono a lavorare; e aiutare come va nello spirito cioè di tali associazioni, non con quell’aria di patronato e di confraternita, che spaventa gli operai fatti tanto deboli oramai alle tentazioni anticlericali. La festa di Sacco non è che il culmine raggiunto in questi pochi mesi di ripresa; altre seguiranno fra breve. Ricominci il lavoro sociale su tutta la linea, mentre il vento furioso della politica (relativamente) si tace. Si ricordino però tutti e ciascuno del loro dovere. Nessuno ha diritto d’esimersi da questo lavoro. Noi non siamo qui per conquistare semplicemente il potere politico, per amministrare la provincia o i comuni a cui tendono i partiti; l’opera prima dei cattolici sociali è la conquista interiore del popolo trentino agli ideali della democrazia cristiana, è l’elevamento del popolo a tutti i progressi morali e materiali che la coltura del tempo sa produrre se fecondata dall’eterno ed immutabile spirito del Cristianesimo. 