Ieri sera nella sala Manzoni circa 150 fiduciari del partito popolare si erano raccolti a discutere la situazione creata dal ballottaggio di lunedì . Due socialisti che vi erano voluti penetrare per forza, benché fossero avvertiti che si trattava di adunanza confidenziale e di partito vennero fatti uscire, rivolgendo loro un pubblico appello di dichiararsi consenzienti o di andarsene. La riunione era animatissima. Acclamato a presidente il signor G.M. Ferrari che accennò fra rinnovati applausi alla recente affermazione fatta sul suo nome, si mise in discussione l’atteggiamento del partito nel ballottaggio di lunedì. Parlarono i signori Francesco Tomasi, G. Prada, Giulio Pallaveri, Don Weber, D.r Degasperi, on. Gentili, Smadelli. Riassumiamo per il pubblico il nerbo ed il risultato della discussione. La votazione di lunedì è per i popolari assai difficile. Gli elettori ricordano ancora che cosa fecero in una situazione analoga i liberali davanti al ballottaggio del 1907 e del 1911. Nel primo la defunta lega democratica votò un involuto ordine del giorno che implicitamente consigliava d’appoggiare il socialista Avancini contro il nostro candidato D.r. Conci; nel 1911 l’associazione liberale decise il disinteressamento, formola equivoca la quale portasse allo stesso risultato pratico, che la maggioranza dei liberali votò nel 1911 per il Battisti, come aveva votato nel 1907 per Augusto Avancini. I liberali hanno quindi contribuito a creare la situazione d’oggi, ed essi, non noi, ne sono corresponsabili. Nessun dovere quindi ci lega ad una partecipazione alle urne; e molto meno poi ci spinge qualsiasi obbligo di reciprocità. Se consideriamo anzi il contegno della stampa liberale tenuto negli ultimi mesi e quello seguito ancora durante la campagna elettorale, se ricordiamo l’atteggiamento preso dal candidato del partito liberale le ragioni del sentimento, della dignità offesa, dello sdegno per un trattamento così poco equo, ci spingerebbero a non muovere nemmeno un dito in favore della candidatura liberale. Anche dal punto di vista dell’interesse del partito, noi non ne avvantaggiamo certo se il club liberale, aumentato già in virtù dei privilegi elettorali, viene rinforzato per il nostro atteggiamento, come nelle città meridionali, così ancora nella V curia di Trento. Aggiungiamo che la tattica violenta, ma più aperta dei propagandisti socialisti ha certo dei lati meno antipatici di quella insidiosa seguita da certi liberali. Il nostro partito però, al di sopra di ogni ragione del sentimento, prima di ogni considerazione opportunista, al di fuori di ogni riguardo a persone, si è imposto sovra tutto un programma e la difesa di un principio. Esso ha sempre creduto e sempre proclamato che il socialismo come dottrina è antireligioso e antisociale e che l’organizzazione del partito socialista internazionale è contraria alla dignità ed all’interesse della nostra rappresentanza politica nazionale. In buona parte dobbiamo infatti alla propaganda del quotidiano e più ancora dei periodici socialisti la diffusione nelle classi popolari dei principi del laicismo ateo, e della libera morale. Il socialismo, come principi di cultura ha portato anche nel Trentino l’organizzazione dell’irreligione e come partito politico ha portato alla terza potenza il radicalismo parolaio e demagogico. Noi non possiamo assistere inerti all’andata al potere di codesto programma di distruzione, né all’apoteosi della bandiera socialista. Abbiamo un’arma a disposizione, la scheda, usiamola quindi lunedì per protestare contro il socialismo, anche se per fare il nostro dovere ci tocchi necessariamente d’appoggiare chi s’è comportato in modo da ostacolarcene l’adempimento. Un’altra protesta è da farsi ancora, ed è contro l’equivoco politico che domina a Trento e di cui il candidato socialista è l’esponente. A Trento i confini fra proletariato e borghesia, i contrasti fra nazionalismo e internazionalismo sono indefinibili. L’equivoco fu favorito dal quotidiano socialista, ma ancora più dai socialistoidi del campo liberale e dalla reclame di simpatia fatta ai socialisti dalla loro stampa. Eppure questi confini e tali contrasti esistono e si manifestano crudamente alla Camera, ove il deputato di Trento siede sul banco dei socialisti tedeschi internazionali e dovrebbero manifestarsi anche nella rappresentanza provinciale. La nostra scheda sia quindi anche una protesta contro codesto ibridismo. È ora di farla finita. I socialisti appariscano quel che sono dappertutto nelle altre province italiane dell’Austria e quello che importano il loro programma storico ed il loro atteggiamento di fatto, e chi li appoggia ne assuma intiera la responsabilità. Lunedì noi intendiamo protestare non solo dunque contro il socialismo, ma anche contro l’ibridismo dei socialistoidi; contro le viltà e le condiscendenze di qualche gruppo liberale, che pur mantenendo tale nome ha aperta la via all’entrata ed al progresso del socialismo nel nostro paese. Il nostro partito combatte quindi lunedì disinteressatamente, forse anzi contro l’interesse momentaneo della propria organizzazione politica, ma combatte per un principio, per un programma e per il risanamento della vita politica trentina. Molte difficoltà ci vennero opposte per renderci meno agevole tale risoluzione, ma il partito popolare di Trento darà lunedì un esempio che sovra ogni considerazione di partito e di persone, prevale in esso l’alto concetto del bene morale nazionale ed economico del Trentino. Queste le conclusioni della discussione, le quali vennero accolte con applausi fragorosi. Il presidente mette al voto la partecipazione al ballottaggio col motto: contro il socialismo e l’ibridismo socialistoide. Tutta l’assemblea acclama con entusiasmo. Ora la parola d’ordine è data. Vedano gli amici di mantenerla coll’usata lealtà e colla disciplina che fu sempre nostro vanto. 