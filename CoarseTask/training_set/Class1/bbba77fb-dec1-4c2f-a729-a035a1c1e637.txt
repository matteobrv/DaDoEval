Brevi parole per dire che oggi ricordiamo con riconoscenza e con esultanza la grande enciclica del sommo Maestro . Poche parole per riaffermare il nostro proposito fermissimo di seguirne gli ammaestramenti. E se oggi gli elogi dell’enciclica o le commemorazioni non sono così verbose né tanto frequenti come nei primi anni, no, non è l’entusiasmo ch’è venuto meno, né illanguidisce la fede nella democrazia cristiana. È il fervido lavoro al quale tu ci hai chiamato, o Leone, è l’opera faticosa e senza tregua a cui noi, cattolici trentini, come tanti d’altri paesi, dedichiamo tutte l’energie che impedisce il volo al pensiero e il lieto ritorno delle memorie. Tuttavia oggi per un momento, levate la testa, o voi che vi affaticate nel nostro campo, e ricordate ascoltando. Bevete dell’acqua pura nelle sue scaturigini, e poi rincurvatevi al lavoro. Alla tregua breve seguiranno le energie tenaci e lunghe. Guardate all’ideale! Che importa la fatica? Noi dobbiamo raggiungerlo. Ascoltate la dottrina vecchia e sempre nuova. La combattono a destra e a sinistra. Che monta? Il nostro pensiero sociale viene dettato da Lui e confermato autorevolmente. Avanti! La nostra via è la via diritta. «Che ciascuno faccia la parte che gli conviene; e non s’indugi, perché il ritardo potrebbe rendere più malagevole la cura di un male già tanto grave». (Rerum Novarum). 