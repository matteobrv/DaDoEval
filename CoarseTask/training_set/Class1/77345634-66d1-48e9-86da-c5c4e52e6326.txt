Confrontando il contegno dell’onorevole deputato di Trento con quello di una nota scrittrice del Popolo la signora E.B.B. , dovremmo purtroppo assegnare al sesso debole la palma della sincerità, della franchezza e del coraggio. La signora E.B.B. non si peritò di dire il fatto loro ai liberali, anche a costo di mettersi in contradizione coll’on. deputato che pochi giorni prima, nello stesso giornale s’era genuflesso ai loro piedi, e, dopo averli accusati a Vienna di essere devoti del «Dio Prendi» e di essersi intruppati con una «banda guidata da vescovi e prelati», faceva ampia ritrattazione ed umile ammenda del suo temerario peccato. Si sarebbe potuto aspettarsi che dopo l’esempio virile della donna, l’onorevole deputato di Trento si fosse riscosso e avesse finalmente trovato l’animo di stampare almeno nel Popolo – dopo un mese e più di aspettativa – il tenore preciso del discorso da lui pronunziato al Parlamento, con quelle quattro staffilate da far levare le berze ai colendissimi rappresentanti della borghesia. Ma nemmeno i buoni esempi di casa propria valsero a riconfortarlo. Egli è che il vizio è di vecchia data. Fu già osservato che anche durante la riforma elettorale della provincia, il Popolo e il suo direttore tennero un contegno assai strano. Che bella occasione di tuonare contro i liberali che rifiutavano il limite di 5 corone voluto dai popolari, per concedere il voto agli elettori nella curia cittadina del censo! I liberali, invece di cinque corone, dapprincipio ne volevano addirittura 20, e infine, di buono o mal grado, si accontentarono di 10. Che bazza per un capoccia rosso, per un tribuno socialista! Eccola là la piovra borghese! Succhia il sangue dei proletari e poi li deruba del voto! E qui immaginatevi l’amplificazione, gli improperii, la perorazione, seguita dalle sassate ai fanali, mentre l’oratore, dopo essersi reso benemerito degli operai coll’energico appello contro i ladri in guanti gialli, guadagna la riconoscenza dei borghesi, sgridando i violenti e difendendo la calma, l’ordine, la proprietà contro lo sdegno della plebe che istintivamente si ribella. Vi sarebbe anche stato da discorrere sul modo di assegnare i mandati cittadini e di eleggere i deputati; e qui pure l’irruente parola avrebbe potuto spaziare per vasti campi e mietere fasci di vittime... Ma è inutile perdersi in fantasie. L’onorevole deputato di Trento, come fu rilevato più volte, aveva ben altro per testa, e si affannava per la riforma elettorale poco più che l’Eccellenza del Giusti per il «romanzetto» manzoniano. Che fa il nesci, Eccellenza? O non l’ha letto? Ah intendo, il suo cervel, Dio lo riposi, In tutt’altre faccende affacendato, A questa roba è morto e sotterrato . Così i liberali, senza tanti fracassi, poterono ottenere quasi interamente per Trento quell’assetto che accomodava ai loro interessi. Il leone si svegliò, quando i buoi erano fuori dalla stalla; e manco a dirlo, i buoi si comportarono da pari loro, facendo le viste di non accorgersi dei ruggiti e delle insolenze che, a rispettosa distanza, mandava lor dietro la terribile belva. Tanto e tanto dell’onore cale lor poco; e quanto al resto, conoscono troppo bene l’innocua ferocia del re della foresta, e sanno, come lo sa lui, che alla fin fine sarebbe in loro facoltà ridurlo all’impotenza o, per dirla con metafora dantesca, allontanare l’erba dal becco. Anzi, non occorrono nemmeno mezzi sì radicali. Per mettere l’eroe nell’impiccio, basta molto meno. Ponete caso che nella questione di Fiemme o in quella dell’autonomia, gli venisse il malconcio pensiero di far giudizio. Ma sarebbe egli capace di tollerare che qualche altro, dinanzi alla turba sovrana, acquistasse la nomea di essere, almeno a parole, più ardito, più temerario, più battagliero, più feroce di lui? Sarebbe un suicidio e nessuno è obbligato a farsi la pelle. Prova di ciò: la storia del 1902 . Anche questa fu toccata parecchie volte; ma oggi vogliamo esporla un po’ diffusamente e documentarla negli atti principali. PROLOGO La commissione dietale, nominata a tale scopo, elabora un progetto di autonomia. I deputati decidono di sottoporlo, prima della votazione, al voto del popolo sovrano. In preparazione ai comizii, la libera stampa dà i ben parsi consigli e ammonimenti a Sua Maestà. ATTO I. L’Alto Adige reca un’intervista con un deputato liberale di cui non fa il nome. L’onorevole è del parere di accettare, e dice «Se in passato non si fosse adottato il principio del «tutto o niente» (1), l’autonomia amministrativa sarebbe oggidì realizzata su più larga scala di quello che noi stessi chiediamo. Per poter camminare, conviene fare i primi passi». (Alto Adige dei 10-11 luglio 1902, n. 155). Il Popolo reca un articolo di fondo, intitolato «Verso la soluzione!» Porta la trasparente sigla c.b. Aprite dunque la bocca, trattenete il fiato e... ascoltate! Esso dice «C’è la questione dei confini che ai più non garberà. Essa però, per quanto possa esser ostica, non suona offesa ai diritti degli italiani, perché il Trentino nulla deve avere in contrario a lasciare al Tirolo i pochi paesi tedeschi di confine, mentre Fassa che è ladina, non viene staccata dal corpo del paese, e soltanto rimarrebbe nello status quo assieme ad Ampezzo e Livinallongo sotto la comune amministrazione» (Popolo dei 10 luglio 1902, n. 670). I «più» si stropiccieranno gli occhi al leggere questa prosa, e si chiederanno se è veramente del Popolo e se per giunta è segnata col c.b., sigla dell’onorevole deputato nazionale-socialista di Trento. Signori sì! Proprio così! Non avete niente affatto le traveggole; non vi siete per nulla ingannati: quelli erano i sentimenti del signor d.r. Cesare Battisti. ATTO II. Nel Popolo si apre una pubblica discussione. Si fa sentire, naturalmente anche il no! Ma Cesare è lì, sugli spaldi duro, fiero, reciso e intima: «Sì! «Che il paese cominci a gustare i vantaggi di una semiautonomia e vorrà certo l’autonomia completa. Per questo, sabato sera io (e molti compagni della città s’accordano con me) voterò: Si». Firmato: c. b. E qui, prima di progredire, ci si permetta di fare una breve chiosa. Il mestiere del profeta è un brutto mestiere, guai se non l’imbercia! Ma il signor Cesare, quando annunziava nel Popolo come avrebbe votato in un pubblico comizio sulla questione dell’autonomia, non faceva il profeta; egli annunziava un proposito fermo, basato su ragioni di convenienza e di utilità, chiaramente esposte. Che si ha da dire in questo caso, se i fatti smentiscono la predizione! Ne va di mezzo l’antiveggenza o qualche cosa di più grave! ATTO III. Il Popolo di sabato torna sulla questione di Fassa. La sua voce non è più tonante, è però sempre ferma. Udiamola. «Fassa è l’incudine su cui martellano i fautori del no e noi non diremo che sia l’ideale nostro la soluzione escogitata per Fassa. Ma non è una soluzione disonorante, e se per noi il ritenere zona neutra la ladina valle di Fassa su cui domina l’influenza italiana, è una diminutio capitis, potremo ben consolarci col dire che una eguale diminutio subiscono i tirolesi col mettere nelle identiche condizioni Livinallongo e Ampezzo, due distretti sui quali si è ormai è allargata l’influenza germanica». E sotto un «Votiamo sì» si legge ancora: «Con questo titolo ci manda un articolo l’amico Piscel di Rovereto. Ci manca lo spazio per pubblicarlo oggi. Sarà per lunedì» (2). ATTO IV. (L’azione si svolge nel foro Trentino, vale a dire nel cortile del municipio di Trento. I cittadini elettori, consci della loro inalienabile sovranità, sono chiamati a dettare ai deputati il verbo. Dal dì che la borghesia liberale infranse le catene dei popoli e li redense dai tiranni, conta fra gli elettori della Dieta ognuno che paghi la miseria di 20 corone d’imposta diretta. Si vede però che le «masse» borghesi sono infrollite. Il concorso è scarso. Segno dei tempi, affluiscono invece i giovanotti che sono stanchi del «connubio chierico-moderato», che vogliono «schiacciare i rospi» e fanno l’occhio di triglia ai seggi municipali e dietali. Con loro si riversano sullo storico terreno operai reduci dall’officina, garzoni con un paio di scarpe sotto il braccio – è giorno di sabato –: ragazzi che hanno disertato i viali del Fersina o piazza Dante, per partecipare al raro spettacolo di indettare gli onorevoli deputati e giocare al «paese»). N.B. Per brevità si riduce la scena a due soli personaggi. Bertolini : «Bisogna... studiare le condizioni dei partiti tedeschi. Non credo che sotto la pressione dell’ostruzionismo accorderanno in seguito più di quanto hanno accordato. Non bisogna dimenticare che i tedeschi nella loro grande maggioranza ci sono avversi. Se hanno ceduto ora, lo si deve più specialmente alla pressione del governo. Ne traggano gli elettori la morale che vogliono da questo dato di fatto; ma non lo dimentichino!... nel 1873 fu presentato un progetto d’autonomia migliore dell’attuale. Ma si volle di più e di meglio... E siamo nelle condizioni in cui ci troviamo». (Secondo la relazione dell’Alto Adige dei 14-15 luglio 1902). I «giovani liberali», i garzoni, i moretti, la «città»: No, no! Non vogliamo questo progetto d’autonomia! Battisti. Nel partito socialista v’erano due correnti, una per il no, l’altra per il sì. Ma dopo il grido di Fassa, dopo la manifestazione energica e battagliera del comizio, come non cambiare il sì per il no? Naturalmente a un patto: che il no sia impegno di iniziare nel paese un’agitazione, autonomistica più seria, più energica... (Vedi Popolo e Voce cattolica dei 14 luglio 1902). I «giovani liberali», gli apprendisti, i moretti ecc.: Sì, sì! Bene! Bravo! Un critico: Altro che votar de sì! Che schiramela! Un vicino: Te vorai dir: che tombola! Un terzo: Vardè come che fè a parlar: gh’è libertà per tutti, ma podè ciapar quatro clochi. Un quarto: Questo l’è n’omo! Se l’à magnà la foia! Vederè che ‘l deventa ancora podestà o deputato. Il critico: Sì, sì tel digo mi: en spetar en pez. Gh’è ben dei altri che ghe tende! Il quarto: No te dirai per altro che nol sa far. Se ‘l te li zuga e come el se la cava! Il critico: Sì, sì tel digo mi, en coraggio da leon! INTERMEZZO. Dura dal 12 luglio 1902 ai 6 novembre 1913. Il pubblico trentino aspetta che socialisti e liberali sviluppino quell’agitazione autonomistica più seria e più energica, la cui speranza arrestò Cesare al passaggio del Rubicone, gli fece fare il gran rifiuto e contentarsi del nulla. Ma il pubblico ha un bell’aspettare... «Lunga premessa con attender corto...». ATTO V. È il giorno 6 novembre 1913. Siamo alla Camera dei deputati a Vienna. Sala delle sedute. Nel centro, su all’estrema montagna siede l’on. d.r. Cesare Battisti. Ci ha messo parecchio, ma alla fine è giunto. Ma, ahimè! come mutato da quello che prometteva l’aurora! Ombre di Mameli, di Mazzini e Garibaldi, e voi ombre dei patrioti trentini, copritevi il volto! Egli siede accanto a Oliva e a Pittoni, a colui che la stampa nazionale ha così spesso designato come amico e manutengolo del famoso principe Hohenlohe. Anzi Pittoni è il capo immediato di Cesare! E non è ancor tutto. Battisti, Oliva e Pittoni sono ospiti del club socialista tedesco! Il loro capo supremo è il d.r. Adler, l’ispiratore dell’internazionale Arbeiterzeitung: Povero Cesare! Che cambiamenti devono essere successi! Nel 1902 la Arbeiter Zeitung lo bollava perché invece di seguire il programma autonomista di Brünn, aizzava le passioni nazionaliste della borghesia radicale. Poi fu perfino cacciato dal partito: ma ora è ritornato in grazia. Ed è quel partito che testè decise di votare contro l’apertura della discussione sulla risposta data dal presidente dei ministri circa i decreti del principe rosso, il governatore di Trieste! Povero Cesare! Ma ecco che è venuta la volta di parlare. Egli si alza e comincia a leggere non senza fatica un plico di cartelle, scritte nella dolce lingua dell’«ja». Pochi compagni ascoltano le invettive che lancia contro clericali e liberali trentini. A prendere le sue parole sul serio, sono tutti gente losca e disonesta. Non si capisce com’egli a Trento possa stringere la mano ai borghesi dell’Alto Adige. Niente paura! Farà perfino stampare da questo valoroso giornale il suo discorso. S’intende senza gli epiteti per i liberali. «No te dirai che nol sa far» ripeterebbe malignamente quella linguaccia che udimmo di sopra ai 12 luglio 1902 nel cortile del municipio di Trento. Ma ecco che Cesare viene a parlare dell’autonomia. Forse che egli narra le gloriose gesta compiute da lui e dai radicali negli undici anni trascorsi da quel comizio al giorno d’oggi? Forse che rileva i grandiosi successi ottenuti col metodo del «tutto o nulla»? E addita al mondo stupefatto la provincia autonoma del Trentino? Nemmeno per sogno! Egli piange sull’arenamento della questione autonomistica. E di chi la colpa? Ah, non sua e non dei radicali! Dopo aver pronunziato quel no ai 12 luglio del 1902, essi erano pronti a logorarsi giorno e notte i garetti e i polmoni per predicare in tutto il mondo la buona novella; ma quei perversi di «clericali» ne impedirono l’opera col «triste sistema di una colossale generosità nelle elargizioni dietali» e colla soggezione «a ogni cenno del governo». Canaglie di «clericali»! Cosa volete che facciano Cesare e i suoi amici, se i clericali per soggezione al governo stanno zitti e, peggio ancora, fanno piovere danari su Trentino? Altro non resta a quei zelanti apostoli, se non denunziare al Parlamento chi sono gli iniqui per cui colpa radicali e socialisti sono messi nell’impossibilità di svolgere la propaganda autonomistica giurata nel cortile municipale di Trento, colla triste conseguenza che dal «nulla» non si vede mai uscire il «tutto». I pochi compagni che ascoltano il desolato Cesare, tacciono compunti al sentire tanta sciagura. Le cariatidi della sala, che per trent’anni di paziente, ininterrotta attenzione, la sanno molto lunga, in un assalto d’ilarità, perdono l’abituale serio contegno e fanno risuonare di risa incomposte l’aria monotona e deserta. EPILOGO. Mentre le cartelle tedesche pigliano il viaggio per l’ufficio del protocollo stenografico, le cartelle italiane mettono in moto le macchine compositrici del Popolo e dell’Alto Adige. Il resto è noto al pubblico. Se a Vienna risero le cariatidi, a Trento e nel Trentino ridono le galline. Ma l’Alto Adige sta zitto, e anche Cesare si ostina nel silenzio. No, egli non passerà il Rubicone. Non lo passò nel luglio del 1902, non lo passò nell’autunno del 1913; neanche quest’inverno lo passerà. 1) Purtroppo in quei giorni l’odierno articolista dell’Alto Adige che mette fra le «leggende» e le «favole» la «politica del tutto o niente», era affaccendato nel preparare col «niente» il fecondo germe del «tutto»; altrimenti non avrebbe tralasciato di brandire la penna e dare del vile mentitore al deputato liberale o del scervellato all’Alto Adige che ne riferiva, senza ribattere verbo, le calunniose invenzioni! 2) Quel lunedì non è ancor venuto. Forse verrà, quando il Popolo si deciderà a stampare nel testo completo il discorso tenuto al Parlamento dal dr. Battisti in data 6 novembre 1913. 