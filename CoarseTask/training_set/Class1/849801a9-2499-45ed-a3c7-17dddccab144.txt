[...] Il discorso Degasperi Non vi posso dare che un pallido sunto della brillante conferenza che durò, sottolineata spesso d’applausi, fino alle 4.30. Si presenta come figlio di popolani, e come un giovane che fino dagli anni degli studi si è occupato di questioni operaie ed è venuto a contatto coi lavoratori. Prevede il contraddittorio, ma rende attenta l’adunanza ch’egli sfida gli avversari a battaglia sul campo del nostro Trentino. È qui dove ci troviamo di fronte, qui il paese che contrastiamo. Entrando poi in argomento, l’oratore dimostra la necessità dell’organizzazione professionale in seguito all’esistenza in tutti gli stati del «contratto libero», che in realtà è libero solo per i padroni, porta l’esempio dei cartelli e dei sindacati dei padroni e accenna infine alle Trade Unions in Inghilterra che hanno dimostrato quanto valga l’organizzazione professionale, se non influenzata da tendenze politiche. Perché allora l’oratore vuole parlare di unioni cristiane? Per spiegare questo deve ricorrere alla storia delle organizzazioni professionali in Austria e in Germania. Le organizzazioni professionali Socialismo – Ebraismo – Massoneria Ricorda lo sviluppo delle Gewerkschaften libere in Germania. Esse vennero sul principio spacciate come neutre, ma ben presto vennero fatte organizzazioni del partito socialista con tutte le sue tendenze. I socialisti stessi non lo negano e qui l’oratore porta ad esempio detti di deputati socialisti e di periodici, organi delle Unioni professionali. Perciò nacque in Germania il movimento delle Unioni professionali cristiane. Cristiane si dicono e con ciò non si vuol dire altro ch’esse sieno neutre, cioè non socialiste. Il movimento delle organizzazioni professionali cristiane è salito dal 1894 al 1904 a 274.800 soci. Nel 1904 le entrate furono di 1.337.341 marchi; nello stesso anno si ebbero 291 agitazioni per le condizioni di lavoro, fra cui molti scioperi; tutti si ricorderanno di quel grande sciopero del carbone ove unioni cristiane e socialiste combatterono al fianco, e dove i vescovi non furono meno generosi dei capi socialisti. Il medesimo svolgimento ebbe l’organizzazione di mestiere anche in Austria. La prima società «neutra» sorta fu quella dei tipografi nel 1864. Nel ’68 a Vienna si formò l’«Arbeiterbildungsverein» con 5800 soci. Il movimento d’allora era così poco socialista che ad una festa fatta in favore delle organizzazioni operaie contribuirono con sovvenzioni anche l’Imperatore e i dignitari di Corte. Nel ’70 le 32 organizzazioni operaie vennero sciolte dal ministro liberale Giskra e va notato che fu un ministro cattolico, l’Hohenwart, che ne permise la riattivazione (applausi). Ma le organizzazioni professionali perdettero presto anche in Austria il loro carattere neutro, tanto che nessuno dubita ch’esse siano ora uno strumento socialista, che viene adoperato per scopi, dimostrazioni, scioperi politici. Il socialismo austriaco che in Austria s’è trovato di fronte al movimento economico dell’antisemitismo, divenendo nella sua direzione lo stato maggiore dell’ebraismo, ha pregiudicato anche le organizzazioni professionali. L’oratore legge una lunga serie di nomi di capi ebrei, occupati nella Gewerkschaften (ilarità). Noi non siamo – dichiara il d.r Degasperi – contro gli ebrei, perché d’altra religione e d’altra razza, ma dobbiamo opporci ch’essi coi loro denari mettano il giogo degli schiavi sui cristiani. Quando in Austria incominciò la riscossa contro il capitalismo monopolizzato dagli ebrei, fu dannoso alla causa degli operai vedere gli ebrei impadronirsi della rappresentanza dei loro interessi. (Applausi). Ma v’ha di più. I capi socialisti in Austria asserviscono le organizzazioni alla Massoneria e a moti antireligiosi. (Interruzioni). – Sicuro! e ve lo dimostro, grida l’oratore. La Massoneria stessa austriaca che coll’ebraismo è tutt’uno dichiara di essersene impadronita e d’essersi anche impadronita del partito socialista. Nel numero 29 di quest’anno del Zirkel, giornale massonico di Vienna, stra scritto che il fr... Virgilio Koltai ha detto in un discorso programmatico: «lo spirito del tempo richiede che noi prendiamo in mano la direzione del socialismo. In proposito sappiamo che alcune loggie trovarono i mezzi opportuni e la via giusta per arrivare a questa meta». Il fatto che negli ultimi anni i socialisti hanno appoggiato calorosamente qualunque moto antireligioso venuto dalla massoneria, come quello pro divorzio e quello per la scuola atea sono più che mai una conferma (applausi). Ma c’è di più. Anche il movimento Los von Rom, cioè un movimento perfettamente settario diretto contro la Chiesa cattolica, venne favorito dai socialisti. (Qualcuno interrompe). D.r Degasperi: Sfido chiunque a negare che i socialisti viennesi due anni fa e l’anno scorso non hanno preso direttamente parte al movimento del Los von Rom sotto la direzione dello Schumeier (applausi). Unioni professionali cristiane Da questi ed altri fatti che non vi posso riassumere, l’oratore spiega il formarsi di una nuova corrente, fra gli operai, quella delle Unioni professionali cristiane, che ora si prendono a fondare in tutta l’Austria. Lavoratori, emigrati del Trentino, potete voi fidarvi di noi, se vi eccitiamo ad entrare nelle nostre organizzazioni. Badate ai fatti. I cattolici trentini hannno fondato dal 1891 in poi 230 cooperative che raggiungono un giro d’affari di 43 milioni, hanno eretto delle Casse rurali che sono 148 con 30 milioni di depositi, hanno promosso il Sindacato che vende 4 milioni di merce, hanno organizzato in società economiche 44 mila contadini e lavoratori. Ed ora coi denari dei cooperatori fondano la Banca industriale che deve portare una nuova vita al paese (qualche socialista interrrompe). D.r Degasperi: Signori socialisti, dimandatelo ai vostri compagni dell’Umanitaria di Milano, che restarono addirittura meravigliati della nostra cooperazione e vennero apposta a visitare i nostri istituti (applausi). Del pari si dica delle organizzazioni per il bestiame, per i forni essicatoi. Voi direte, tutto questo è in massima per i contadini. È vero, ma anche per gli operai industriali abbiamo tentato il possibile. A Trento si fabbricarono le case operaie, si fondò una cassa d’assicurazione e abbiamo tentato anche le Unioni professionali. Di chi la colpa, se troviamo tanta diffidenza negli operai? Dei capi socialisti, che hanno dipinto i cattolici e il prete come gli strozzini, come i primi nemici degli operai. E ci hanno creduto a questi capi, e quando noi dicevamo, non fidatevene, siamo stati scherniti. Il tempo ha fatto giustizia Ma il tempo ha fatto giustizia. Che ne è del d.r Battisti, su cui giuravate un giorno e che anche qui a Merano avete applaudito. È stato espulso dal partito , e voi ora lo accusate d’essere divenuto uno di quella borghesia, contro cui ha predicato. Il d.r Colmano s’è ritirato dal partito, e si dice la pensi tutt’altro che da socialista. A Trento avete una serie di sette socialiste, la Camera di lavoro in lotta coi battistiani, entrambi colla dimissionaria direzione della Cassa ammalati. (Un socialista interrompe). Ehi! Signor interruttore, sa niente lei dell’affare della lega metallurgici? (Applausi). Oppure sa qualche cosa di certe persone calate dal Vorarlberg? (Applausi prolungati). Mi rincresce di dover fare delle personalità, ma conviene, se mi sfidate, che dite pane al pane o vino al vino. Questi furono, o socialisti, i vostri capi, eppure voi siete sempre pronti a credere a qualunque avventuriere, a qualunque profugo che vi capita addosso. Io non attacco nessuno ma vi dico: Occhio aperto, attenti ai fatti e non credete alle chiacchiere. (Applausi lunghissimi). Un socialista grida: Voi siete contro gli scioperi! D.r Degasperi: Sono lieto che mi diate l’argomento in mano. Noi siamo solo contro gli scioperi ingiusti. N’è prova lo sciopero dei segantini di Fiemme che ho sostenuto io. Sono qui molti di Fiemme, e lo sapranno. Io non ho domandato ai segantini se sono cattolici, o no, io ho chiesto solo che la loro organizzazione sia di uomini onesti ed escluda qualunque politica socialista. A proposito, mi sapete dire perché l’Avvenire del Lavoratore non ha portato nemmeno una riga di questo sciopero? – Perché hanno paura che gli operai aprano gli occhi (applausi fragorosi). Concludo: attenti ai fatti e non credete alla chiacchiere. Formate organizzazioni cristiane, indipendenti dal socialismo! (Applausi quasi generali). Replica Degasperi Ho già ribattuto in parte le asserzioni degli avversari. Flor e Todeschini sono in contraddizione . Ambedue hanno evitato di rispondere ai fatti e si sono rifugiati nelle chiacchiere (applausi della maggioranza). È quindi inutile che mi ripeta. I signori sono fuggiti dal vero campo di discussione, ch’è il Trentino. Una cosa sola mi preme di rettificare ancora. Il Todeschini ha detto che fu la Chiesa cattolica a rendere gli ebrei tali quali sono, perseguitandoli. Ebbene, ecco delle prove in contrario (prendendo una nota in mano). Todeschini: Ma Lei adopera sempre della carta, se casca la carta, casca la scienza. Degasperi: Ma quando parla Lei casca l’asino. Io porto dati precisi e quindi adopero documenti, Lei per le sue chiacchiere non adopera che la lingua. (Applausi). Intanto i socialisti sono divenuti oramai nervosi e vogliono soffocare la voce dell’oratore, visto che i loro capi erano insaccati. Il Presidente ottiene a stento la calma. L’oratore continua: Il papa Gregorio VII difese gli ebrei dagli attacchi della plebe. Todeschini: Ma questo è un Papa, parlo della Chiesa. Degasperi: Porti fatti e non asserzioni generali. I vescovi spagnuoli si opposero con grande energia ai popolani che volevano massacrare gli ebrei. S. Bernardino nel secolo XII li difese dall’ira dei crociati. Così si deve dire di Innocenzo II, di Alessandro III, di Gregorio IX per gli ebrei dell’Inghilterra. E poi, signor Todeschini, non sa quello che ne pensa il Papa presente dei massacri in Russia? Ma vedo che ne sapete abbastanza (i socialisti rumoreggiano). Concludo: attenti ai fatti e bando ai ciarlatani! (Applausi della maggioranza). I socialisti intonano l’inno dei lavoratori, i nostri gridano a squarciagola: Viva la democrazia cristiana! Così il Presidente chiuse il comizio, che fece ottima impressione. I nostri sono incoraggiati, moltissimi neutri sanno ora cosa pensare delle chiacchiere socialiste. Si abbia il valoroso d.r Degasperi le nostre più sentite grazie. 