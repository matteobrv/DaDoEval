Questa sera, giungendo alla Mendola, il ministro Gessmann tocca terra italiana. Noi gli diamo quindi il benvenuto . Rapidamente egli percorrerà un buon tratto del nostro paese e solo una parte dei nostri interessi sono oggetto del suo viaggio d’ispezione. Tuttavia anche lo sguardo fugace e la visita breve gli diranno quante bellezze, quante energie stanno ignote e sopite nel nostro paese, e quale imprescindibile dovere incomba a chi governa di contribuire a vivificarne l’incanto, a risvegliarle. Il d.r Gessmann è uomo di una tenacia straordinaria, di un talento organizzativo non comune e soprattutto un lavoratore infaticabile. Eccellenza, i torti patiti e l’abbandono sofferto ci hanno resi modesti. Noi chiediamo solo che una piccola parte della vostra attività sia dedicata a sollevare questo nostro povero paese così ricco di tesori non sfruttati, che giacciono in fondo alla meravigliosa copia delle acque scroscianti, si celano negli ombrosi recessi alpini, si drizzano verso il cielo colle guglie delle nostre dolomiti. Molto ha fatto l’iniziativa privata; ma domandiamo che il governo l’aiuti, la sorregga. Il contegno che il ministro Gessmann ha avuto verso la «Federazione concorso forestieri del trentino», libero da certe prevenzioni e preoccupazioni enipontane ci è caparra che il ministero dei lavori pubblici, nell’azione ch’esso intende svolgere, s’addimostri imparziale seguendo criteri d’equità, che la condizione speciale del nostro paese richiede. Il contatto, per quanto fuggevole, ch’egli avrà colla nostra popolazione ci fa sperare che anche altri postulati giungeranno direttamente a sua conoscenza e l’accetto cortese e fiducioso varrà a lasciargli una grata memoria di queste valli, così lontane dal centro e di cui i governanti tanto facilmente sono tentati a dimenticarsi. Con questi sentimenti, con tali voti ed auguri il Trentino, sicuro d’interpretare i sensi e le speranze di moltissimi, dà il benvenuto al ministro dei lavori pubblici. Stamane alle 10 sono partiti alla volta di Cles in due automobili alcuni membri di direzione del «Concorso forestieri» e gli on. Delugan, Gentili e Tonelli. Saranno alla Mendola a ricevere il ministro, che arriverà insieme al cons. Schindler, gli assessori Conci, Schraffl e Schöpfer, il cons. di reggenza Kofler. Sulla Mendola si troverà anche il deputato d.r Lanzerotti. A Trento i ricevimenti sono stati anticipati a domani sera. Il ministro riceverà ufficialmente prima la direzione della società per il soccorso forestieri; poi concederà udienze generali. Assisterà quindi ad un banchetto, offerto dalla concorso forestieri all’Hotel Trento, dinanzi al quale si darà un concerto musicale. Al banchetto, per espresso desiderio del ministro, non si tengono brindisi. 