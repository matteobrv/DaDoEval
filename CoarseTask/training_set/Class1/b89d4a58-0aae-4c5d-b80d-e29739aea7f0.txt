Non l’hanno voluta! – Di nuovo in alto mare! (Per lettera e telegrafo al «Trentino») Vienna, 19. Colle notizie che si sentono nei crocchi e si leggono sui giornali, c’è da mettersi le mani nei capelli. «Ormai, dicevo io ieri sera, sfogandomi con alcuni amici, ormai non vi è che un sol modo di risolvere la questione universitaria; e sapete quale? Che la cometa colla sua coda spazzi via questo globo». Visto però che la notte scorsa, in omaggio alla scienza ed agli scienziati, portati a cielo dalla Neue Freie Presse, la cometa fu sì villana da non farsi nemmeno vedere, io ho voluto sapere il netto dell’affare e stamane ho dato la caccia senza misericordia a quanti potevano esserne informati. Che volete? Qualche volta è una consolazione anche sapere di che malanno si crepa. Or eccovi il risultato delle mie ricerche e state pur sicuri che quanto vi comunico non teme smentita. Il momento diplomatico favorevole Il Trentino, nel luglio della scorsa estate, parlò ripetutamente di trattative italo-slave, che dovevano aprire le porte di Trieste alla Facoltà giuridica italiana. La situazione, allora, era questa. La diplomazia austriaca aveva passato un brutto quarto d’ora. Approfittando dell’annessione della Bosnia, la Serbia si era armata e minacciava guerra. Naturalmente, quel povero staterello non poteva da sé incutere timore, ma tutti sapevano che dietro le sue spalle l’Inghilterra, la Russia e la Turchia stavano armate e, in attesa dello scoppio delle ostilità, inscenavano il boicottaggio delle merci tedesche nei Balcani e lo promovevano a tutta possa. Quanto fosse grave il pericolo, lo dimostrarono gli armamenti allestiti nella primavera, dei quali fu poi presentato il conto in centinaia di milioni. La Francia, in quei momenti, amoreggiava più che mai coll’Inghilterra e colla Russia; l’Italia criticava la triplice, gridava contro i tedeschi e accennava a fare un giro di walzer coi loro più accaniti avversari. Fu quello il momento favorevole per la nostra questione universitaria. Aehrenthal si profondeva in proteste di amicizia a Tittoni e la diplomazia italiana seppe ottenere una prova di questi sentimenti, impegnando Aehrenthal a far di tutto per soddisfare i desideri degli italiani soggetti all’Austria. Gli effetti si videro ben tosto: la sinistra della Camera dei Signori presentava una proposta in favore della Facoltà e nella Camera dei deputati si formava un po’ alla volta una maggioranza favorevole a Trieste! Trattative italo-slave Ma, per raggiungere qualche cosa al Parlamento, non basta avere la maggioranza; bisogna che l’opposizione sia disposta a lasciarsi vincere. Questo non era il caso. Gli slavi diedero di piglio all’ostruzione, e allora gli italiani cercarono di avviare con essi delle trattative. Oggetto delle stesse erano le controversie scolastiche fra le due nazioni nelle regioni adriatiche; scoglio insormontabile l’assenza di rappresentanti di quel partito che tiene il dominio nel comune di Trieste, e senza del quale non si può conchiudere alcun compromesso. Oggi è accertato che per superare questa difficoltà, i deputati italiani al Parlamento di Vienna si rivolsero ai più autorevoli rappresentanti del partito liberale triestino, chiedendone dichiarazioni e invitandoli a Vienna per meglio e più facilmente intendersi. Dopo varie tergiversazioni e ripetuti tentativi di scansare la questione, finalmente vi fu un colloquio a Vienna, ma quale ne fosse l’esito, lo dimostrò il fatto che le trattative non ebbero più seguito e rimasero sospese. Intanto Pagnini depose il mandato, gli successe Pittaco , rappresentante della maggioranza che regge la città di Trieste e con ciò la situazione parve migliorata. I liberali triestini non trattano Vane speranze! Criteri molto semplici che il nuovo mandatario dei triestini fa valere per ordine e per conto dei suoi elettori, si assommano in ciò: primo che gli italiani hanno diritto alla sede di Trieste e che per far valere un diritto, non si devono condurre trattative né combinare compromessi; secondo che la Facoltà giuridica deve sorgere in Trieste e in nessun altro luogo. In altre parole siamo di nuovo al «tutto o nulla», con questo di aggiunta che si respinge ogni trattativa per raggiungere il «tutto»! più in là, sarà difficile andare! Per capire la nuova e più radicale posizione dei liberali triestini, è d’uopo ricorrere alle loro lotte coi socialisti. Oggi, infatti, la questione universitaria italiana è più che mai una questione specificamente triestina. I liberali, come è noto, sostengono a spada tratta il puro e incontaminato carattere italiano della città propriamente detta, nella quale gli sloveni possiedono bensì una scuola popolare sovvenzionata dal governo, ma non furono ancora capaci di ottenere dal Tribunale amministrativo un decreto che riconosca il loro diritto ad avere tale scuola dal comune. Al contrario i socialisti, richiamandosi al risultato delle elezioni per il Parlamento e per la Dieta che è una cosa sola col comune, sostengono che è vano negare l’esistenza di numerosi sloveni anche nella città, e credono che si potrebbe e si dovrebbe trattare cogli stessi per muoverli con qualche concessione a lasciar erigere la Facoltà giuridica a Trieste. Di questo contegno i liberali fanno ai socialisti, e in modo speciale al Pittoni, grave colpa, accusandoli di tradimento nazionale. Ormai le cose sono arrivate al punto che il cedere o il ritirarsi si considera come questione capitale e come una sconfitta irrimediabile del partito liberale triestino di fronte al partito socialista che tenta di metterlo in imbarazzo e strappargli un po’ alla volta il potere. È naturale pertanto che i liberali triestini sono inaccessibili a ogni considerazione sulla possibilità e l’opportunità di un compromesso. Il fatto che col solo pensarvi verrebbero in qualche modo a dar torto a sé stessi e ragione agli avversari, taglia tutte le vie di accomodamento e rende insolubile la questione. Non la vogliono Aggiungete che di ciò non pochi sono tutt’altro che dolenti. A Trieste non è un segreto che qualcuno dei più caldi campioni della Facoltà giuridica avrebbe considerato come una sciagura nazionale l’ottenimento della stessa. Giacché, soddisfatta la domanda degli italiani, qualche altra arma di agitazione, così acuta ed efficace, potrebbe escogitarsi? E certi partiti non possono vivere che del malcontento e dell’agitazione, tolti i quali manca loro l’aria, il respiro, la vita. Ma di tale politica non possono certo andar lieti gli italiani in generale e meno coloro che avendo da fare una politica positiva a favore del popolo, si vedono sbarrata o intralciata la via da questioni artificialmente mantenute ed imposte. Così la pensano parecchi uomini politici con cui ebbi occasione di parlare, benché del resto siano di principi affatto opposti. Intanto la politica triestina può vantarsi di nuovi e splendidi risultati. Dal Vaterland di stamane risulta provato un’altra volta che i circoli diplomatici hanno lasciato cadere la sede di Trieste. Si capisce! La situazione internazionale è mutata: la Serbia fu messa a posto; la Turchia ha abbandonato da un pezzo il boicottaggio; la Russia e i suoi amici furono disarmati dall’alleanza tedesca del centro dell’Europa che celebrò uno dei più grandi trionfi, epperò non vi è ragione alcuna di mostrarsi condiscendenti coll’Italia e cogli italiani. Di più, ora una parte dei tedeschi non vuole saperne assolutamente di Vienna; e qualsiasi città italiana trova altrettanta opposizione che Trieste; cosicchè siamo avviati a gonfie vele verso il secondo corno del dilemma: il nulla! Questa è la sciagurata politica liberale che fino a pochi anni fa, dominò e sgovernò il popolo italiano: politica che si fa ancora sentire dove i liberali hanno da dire una parola, come avviene nel caso presente. A ogni modo sta bene conoscere le cose, per sapere giudicare e non restare, come si dice da noi, becchi e bastonati. 