Innsbruck, 11 Questa mattina il d.r Lorenzoni, che come generalmente si dice, terrà la sua prolusione verso la metà di questa settimana. Sul contegno che terranno gli studenti tedeschi, circolano voci tanto discordi da non poter per ora dir nulla di positivo: secondo gli uni faranno del gran chiasso, secondo altri si limiteranno a una dimostrazione, secondo altri ancora lasceranno passare quasi inosservato l’avvenimento: l’opinione predominante e però, probabilmente, la più giusta, è la prima: tra qualche giorno si vedrà. Intanto per stamane il Rettore, che in questi giorni pare occupatissimo, invitò separatamente ad un famigliare abboccamento i delegati dei diversi gruppi tanto italiani che tedeschi. Non so che cosa abbia detto agli altri studenti; agli studenti cattolici italiani si limitò alla raccomandazione di non voler essere provocatori di disordini, che potrebbero ridondare a grave danno di tutti gli studenti. Gli fu risposto che gli studenti cattolici italiani non furono mai provocatori, non lo saranno neppur questa volta, ma provocati ed offesi certo anche essi faranno valere le loro ragioni. Raccomandò poi di non voler festeggiare troppo calorosamente con applausi, con battimani, con evviva ecc. ecc. il d.r Lorenzoni nella sua prolusione, ma aspettare piuttosto a fargli l’accoglienza fuori dal suolo accademico, giacché i tedeschi mal sopporterebbero tali cose e sarebbe un eccitarli alla lotta. Lesse infine il decreto ministeriale giunto in questi giorni assieme alla venia legendi del d.r Lorenzoni, di cui qui dò un riassunto, lasciando i commenti e il giudicare quanto ad esso si possa credere, ai nostri lettori. Prendendo argomento dalla prossima venuta di un nuovo docente italiano, cioè del d.r Lorenzoni all’Ateneo enipontano, il Senato accademico in una sessione degli 11 marzo corr. ha deliberato di far allontanare quanto prima le cattedre giuridiche italiane dall’Università, appellandosi fra il resto ai disordini previsibili in quest’occasione e agli svantaggi che ne ridonderebbero agli studenti, ed ha proposto di erigere in quella vece in Innsbruck una accademia giuridica a parte. Il Ministro del culto e dell’istruzione deplora vivamente tali prevedibili disordini da pare degli studenti, riconosce il danno immenso che ne deriverebbe per il corso regolare dei loro studi, qualora si dovesse chiudere l’Università, ma tutto considerato non trova da aderire a questa decisione del lodevole Senato, poiché manca di una base reale e certamente non potrebbe condurre allo scioglimento della questione universitaria. Raccomanda invece caldamente alle autorità accademiche di mantenere indisturbato l’ordine e la quiete indispensabile allo studio, rammentando alle stesse il dovere che loro incombe di provvedere con tutti i mezzi all’istruzione superiore. Il ministero riconferma agli studenti tedeschi il carattere prettamente teutonico dell’Università enipontana riconosciuto in un decreto degli 8 marzo 1902 e dichiara di venir simultaneamente incontro ai desideri degli studenti italiani offrendo loro il mezzo di poter apprendere la coltura superiore nella madre lingua, conforma alla decisione presa nel novembre del 1901, in seguito ad una interpellanza dei deputati italiani. Soggiunge che l’idea lanciata dal Senato accademico di erigere un’accademia giuridica italiana a Innsbruck, invece di segnare un passo innanzi verso una pacifica soluzione, diverrebbe un nuovo focolare di discordia fra studenti italiani e tedeschi. Il ministero però sta esaminando l’idea di allontanare bensì quanto prima la cattedra giur. ital. da qui, ma di trasportarla in un’altra città – Vienna, Graz, Gorizia o Trieste – e di erigere ivi un’accademia giuridica italiana indipendente. Finisce assicurando che tale progetto, che non è ancora maturo, sarà fra breve un fatto compiuto e raccomanda caldamente a tutti gli interessati di far sì che non venga turbato l’ordine in questo Ateneo. Questa sera per discutere appunto su questo decreto e per stabilire il loro contegno alla prolusione di Lorenzoni, tengono un’adunanza gli studenti liberali tedeschi, a cui terrà dietro un’altra domani degli studenti cattolici, sempre sullo stesso argomento, nella sala N. 6 dell’Università. 