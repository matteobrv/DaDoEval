Dopo che la maggior parte dei relazioni dei delegati non sono più attuali a causa della nuova regolamentazione dell’assistenza intervenuta nel frattempo, l’estensore del presente rapporto ritiene di poter passar sopra i singoli suggerimenti e proposte dei delegati, ma vorrebbe constatare che tali proposte – come pure in generale le esperienze dei membri del comitato – sono state tutte pienamente utilizzati da quei delegati che hanno preso parte attiva alla nuova regolamentazione parlamentare dell’assistenza, in modo tale che il Comitato ha esercitato anche indirettamente un’influenza non priva di rilievo sul favorevole perfezionamento dell’assistenza ai profughi. Ciò premesso, l’estensore si limiterà ad utilizzare i rapporti in modo tale da poter ricostruire un quadro generale della situazione attuale dei profughi. Egli trova che, in generale, la situazione odierna presenti i seguenti peggioramenti: 1. Peggioramenti provocati da ostacoli o mancanze difficili da superare: a) Carenza di materiale da costruzione a Wagna e Braunau; perciò non può essere compiuta la ricostruzione delle baracche, poiché non è facile far i conti con le limitazioni al commercio di mattoni, cemento e calce, con la mancanza di ferro e di strumenti meccanici fino al fil di piombo. Così, ad esempio, non si sono potute realizzare le nostre richieste d’istituire una scuola agraria a Braunau e di procedere alla pulizia a Wagna (rapporto Beck). b) Mancanza di carbone. Esempio: bisogno quotidiano a Braunau, 20240 chilogrammi, consegna effettiva 5300 chili; di conseguenza la lavanderia e le docce sono fuori uso, la maggior parte delle misura igieniche al chiuso sono sospese, perfino l’apparato di disinfezione viene tenuto in funzione in misura limitata solo mediante fuoco a legna. A causa della carenza di combustibile si è realizzata anche l’impossibilità di incrementare il numero delle cucine autonome nel campo. c) Venir meno delle quote alimentari addizionali prospettate in autunno. Nei mesi autunnali, avevamo ottenuto quote addizionali di legumi e mais, oltre la tessera del pane, per distretti particolarmente difficili. Esse sono però ora cadute del tutto, cosicché i profughi in molti distretti del nord patiscono la fame. 2. Peggioramenti che possono essere rimediati: a) È stata acquisita la libertà d’acquisto di alimenti non razionati (richieste Beck, Dr. Bugatto, Bonfioli), ma non si è potuto porre in essere anche per i profughi il trattamento comprensivo nel piccolo commercio alimentare, che è ora stato assicurato alle città. A Palterndorf, ad esempio, è stato sequestrato dalla gendarmeria grano e mais raccolto dai profughi con un faticoso lavoro notturno e continua a succedere che questi alimenti debbano essere abbandonati dai profughi in occasione del loro ritorno a casa. Le condizioni peggiori esistono nei distretti di Jicin, Pisek, Schlan, Gänserndorf, Landskron e Göblasbruck; la creazione di posti speciali di distribuzione di alimenti per i profughi è avvenuta solo in pochissimi distretti. A Deutschbrod è stato realizzato un magazzino del genere. A Wagna non ha ancora avuto luogo l’aumento della razione di pane. Per quanto riguarda Mitterndorf, vorrei osservare che poco tempo fa è comparsa sul mercato viennese la carne di pecora congelata, che da lungo tempo viene lavorata in quella località, ma poi è subito sparita poiché le donne di casa, nonostante la convenienza del prezzo, non volevano comprare una carne di così scarso valore. b) In molti rapporti si lamenta il crescente abbrutimento dei bambini, sia nella diaspora che nei campi. Ciò va riportato, in primo luogo, alla mancanza della scuola. Vi sono distretti (Palterndorf) dove i ragazzi non frequentano da due anni la scuola e anche nei campi, a causa della mancanza di spazi idonei, l’insegnamento può essere impartito solo per metà giornata. c) Pagamento del contributo di sostentamento. Ancora attendono risposta le richieste di diversi delegati perché vengano istituite nei campi speciali commissioni per il disbrigo rapido delle domande. L’estensore del presente rapporto raccomanda l’annullamento del decreto del Ministero degli Interni del 17 aprile 1917, che dispone di dedurre il sussidio ai profughi dal contributo di cui sopra. d) Da molti rapporti emerge la necessità di organizzare un’azione speciale di aiuto per il ceto medio (richieste Fabiani). e) Le esperienze relative al rimpatrio costringono alla conclusione che non dovrebbe essere esercitato alcun obbligo generale, tranne che per determinate categorie e valutati tutti i fattori intervenenti e che sarebbe raccomandabile l’istituzione di commissioni speciali per il rimpatrio, a cui affidare la prosecuzione dell’assistenza ai profughi in patria fino al loro ritorno in condizioni di normalità. Il quadro generale presenta però anche i seguenti miglioramenti: a) Miglioramento finanziario. Viene qui in considerazione non solo l’aumento del sussidio, ma anche il simultaneo riconoscimento del contributo di sostentamento, per il cui ottenimento alcuni membri del comitato si sono guadagnati meriti particolari (Bonfioli, Bugatto). b) Miglioramento dell’organizzazione. Sono stati istituiti nei campi i comitati amministrativi. Vi sono già verbali di riunioni da cui si deduce che essi possono dare un utile contributo nell’amministrazione. Anche qui si è dimostrata utile o addirittura indispensabile, come nel caso di Mitterndorf, la collaborazione di singoli membri del comitato. Se prestiamo memoria alla seduta in cui venne respinta la nostra modesta richiesta di consentire comitati locali nei campi, dobbiamo ora ammettere che nella questione dell’organizzazione è stato raggiunto un progresso significativo. In questo capitolo rientra anche il miglioramento dell’approvvigionamento e delle cucine nel campo di Mitterndorf. 