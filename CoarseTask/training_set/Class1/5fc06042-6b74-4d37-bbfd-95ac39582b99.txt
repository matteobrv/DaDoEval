Martedì prossimo ventuno avremo la prima seduta del nuovo periodo di sessione parlamentare del Consiglio dell’Impero ; e la Commissione del bilancio non ha ancora terminato il proprio compito. La Commissione ha ancora da affrontare le giornate critiche, perché le questioni scottanti fin’ora sono state evitate, nella speranza di poter coincidere un accordo fra i rappresentanti dei partiti nazionali contendenti, e risparmiarsi le discussioni tumultuose ed appassionate, che formerebbero un punto nero nei protocolli delle sedute commissionali procedute fin’ora sempre dignitose e regolari. E intanto si è trattato tutta la settimana: si è trattato tra Governo, czechi e tedeschi per la questione dell’Università morava; fra tedeschi e polacchi per i ginnasi di Troppau e di Teschen; fra sloveni czechi e polacchi da una parte e tedeschi ed italiani dall’altra per l’eterna questione del ginnasio di Cilli; fra italiani polacchi e tedeschi per il ginnasio croato di Pisino. Si è trattato adunque e di questioni grosse e di questioni relativamente piccole; ma pur tutte scottanti, tutte delicate, tutte stuzzicanti le suscettività o le passioni di parti nazionali in guerra. Ed il risultato? Per la questione dell’università morava, com’è facile crederlo, il Governo non ha potuto indurre a cedere d’un punto della loro intransigenza né gli czechi né i tedeschi, ma specialmente questi ultimi, cui a mala pena il d.r Koerber potè trattenere dall’inscenare dimostrazioni contro una dichiarazione puramente platonica del Governo: e ciò colla minaccia delle dimissioni di tutto il gabinetto. E questa dichiarazione platonica del ministro Hartel in favore di un’università czeca morava, che il Governo mette di là da venire dovrà chiudere interinalmente una questione, che risorgerà fra breve nella Camera. La dichiarazione sarà tale, che non soddisferà, per la sua indeterminatezza, gli czechi, né soddisferà i tedeschi, che non vogliono neppur sentir nominare l’Università morava. Però sarà probabile che né l’uno né l’altro dei 2 partiti presentino contro tale dichiarazione delle proposte o delle mozioni. E questo sarà il massimo risultato che il Governo ha potuto ottenere dopo due settimane di... senseria. Riguardo alla questione del ginnasio di Cilli , che i tedeschi hanno risuscitato, neppur idea di un accordo tra sloveni e tedeschi, volendo quelli mantenere le parallele slovene a Cilli, ed i tedeschi volendone ad ogni costo l’abolizione ed offrendo in cambio di completare le parallele slovene del ginnasio di Marburgo ed erigerle in ginnasio autonomo. La questione sarà portata dunque nella Commissione e poi nella Camera e risolta in diatribe e voti. I tedeschi sperano di poter racimolare maggioranza per la propria proposta calcolando sull’appoggio del Centro e degli italiani. Gli sloveni però fanno la voce grossa, e nel caso che la proposta dei tedeschi avesse da passare alla Commissione minacciano «di tirarne tutte le conseguenze anche al Parlamento»: così il comunicato di una conferenza tenuta a Cilli da tutti i deputati sloveni parlamentari e dietali. Accanto alla questione del ginnasio di Cilli è risorta la questione del ginnasio croato di Pisino, volendo gli italiani la radiazione dal bilancio della posta stabilita per il ginnasio di Pisino. La proposta degli italiani avrà il voto dei tedeschi; ma avrà contro tutti gli elementi slavi, compresi i polacchi, e cadrà. Forse sarebbe meglio chiedere non la radiazione pura e semplice della posta per il ginnasio di Pisino; ma il trasloco del ginnasio in terra slovena, come hanno fatto i tedeschi per le parallele slovene di Cilli: allora forse sarebbe possibile e probabile di guadagnare i polacchi ed avere la maggioranza. Verranno pure tirate in campo le desiderate Università italiana e rutena; ma le relative proposte non hanno probabilità di venir approvate e sono destinate a cadere. Passi per l’Università rutena, ma per l’Università italiana il ministro Hartel dovrebbe ricordarsi delle sue parole e promesse e dovrebbe ben guardarsi dallo smentire sé stesso, abbandonando il buon diritto della nazionalità italiana, gloriosa per antica civiltà, alle bramose canne dei suoi avversari ed alla prepotenza di un esclusivismo nazionale monopolizzatore, senza levarsi a riaffermarlo e difenderlo. Questo almeno gli italiani possono pretendere da loro. Come si vede, carne al fuoco ce n’è ancora per la Commissione, le cui ultime sedute coincidenti con il principio del nuovo periodo di sessione parlamentare ridesteranno nell’aria della Camera dei deputati quella tensione elettrica nazionale, così facile alle scariche, sempre pericolose per la Camera di Vienna e per la regolare funzione della Costituzione e dell’organismo dello Stato. 