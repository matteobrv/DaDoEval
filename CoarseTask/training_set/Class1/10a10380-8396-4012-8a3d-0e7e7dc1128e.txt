La Meraner Zeitung reca un altro bilioso articolo contro il «welscher Bischof», Il Trentino ed il nostro partito. Lo scopo cui tendono gli apologisti del Volksbund è troppo chiaro: demolire nella coscienza tirolese l’autorità ed il carattere d’una azione vescovile, dimostrare che il Vescovo agisce per semplice impulso di razza, che la sua opera va confusa e giudicata con tutte le beghe nazionali austriache. Perciò a lui personalmente si vogliono attribuire tutti gli atteggiamenti del nostro partito, gli articoli del nostro giornale ed i fatti della nostra azione pubblica. A costoro è ben noto che codesta identificazione non corrisponde alla realtà, che l’autorità ecclesiastica è superiore ai partiti politici e che questi in questioni non religiose né politico-ecclesiastiche portano liberamente la responsabilità delle loro azioni. Tale distinzione è chiara anche nella lotta contro il Volksbund. Il nostro partito potrà combatterlo anche per ragioni politiche, il Vescovo invece si è richiamato a ragioni di pastorale che inducono a biasimare la sua azione nel nostro paese. Ma insistere su tale argomento per gente in mala fede sarà fiato sprecato. Un altro gioco che tentano gli idrofobi della Meraner Zeitung è di dimostrare che le conferenze tenute a Salorno per iniziativa dell’Associazione universitaria cattolica e quelle promosse a Bolzano e Merano dal nostro segretariato, rappresentano il tentativo di conquistare terra tedesca, sono cioè qualche cosa di più ingiusto che l’azione del Volksbund conservatrice delle oasi nel Trentino. Notate che le conferenze tenute a Salorno nel circolo italiano furono conferenze di carattere tecnico, che a Bolzano e a Merano si tengono conferenze d’argomento sociale agli operai emigrati, i quali sono organizzati in apposite sezioni accanto ai tedeschi. Ad ogni modo si tratta di azione italiana, tra italiani immigrati in terra tedesca per scopi economici e senza nessun intento di far conquiste. Invece il Volksbund, non si limita a conservare le oasi, ma tenta la germanizzazione in terreno prettamente italiano, sotto il pretesto che si tratti di «verlorenes deutsches Land», paese tedesco al tempo di Dietrich von Bern, del leggendario gigante Ecke e del nano Laurino e dell’eroe epico Hildebrand che, secondo un’etimologia dimostrata falsa dovrebbe essere stato di casa sulle rive del Garda . E qui sta il nodo. Ma comprendiamo che discutere con voi è perdere il ranno e il sapone. L’articolista della Meraner ha ancora la mutria di terminare col rivolgere al nostro indirizzo il detto: Wer lügt, der muss Prügel haben (chi mente, verrà bastonato). Badi l’articolista che simili provocazioni non trovino applicazione in altro modo e che le bastonate non tocchino ad altri. 