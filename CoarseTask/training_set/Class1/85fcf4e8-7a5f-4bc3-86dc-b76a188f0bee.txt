Il concetto dell’obbligo elettorale ha le sue radici nell’antichità germanica. Tacito narra che tutti gli uomini armati dovevano radunarsi una volta all’anno per il Thing, ove si discutevano, si deliberavano gli affari comuni e si eleggevano i funzionari dello Stato. Questa forma di costituzione è conservata negli statuti di alcuni cantoni svizzeri. In Glarus, Unterwalden, Appenzell, e Uri sono comminate anche multe per chi non esercita il diritto di voto. Anche nel cantone di S. Gallo vennero nel 1867 stabilite delle multe. Nel cantone di Zurigo dal 1890 in qua s’è introdotta una formula che equivale all’obbligo del voto. L’obbligo elettorale belga, il quale venne stabilito nella grande riforma costituzionale del 1893 è fissato nel paragrafo 233 «La prima non giustificata astensione dalla votazione viene punita a seconda delle circostanze con una redarguizione o con una multa da uno a tre franchi. In caso di ricaduta entro sei anni la multa viene aumentata fino a sei franchi. In caso di astensione per la terza volta entro dieci anni il nome dell’elettore riottoso verrà esposto per un mese nell’albo comunale. Se poi lo stesso elettore ricade per la quarta volta, egli verrà cancellato per sempre dalle liste elettorali e non può venir nominato in nessun ufficio pubblico o ricevere decorazioni e distinzioni». In altri stati l’obbligo elettorale, se si eccettuano alcune repubbliche americane, non è sancito da alcuna legge. Ma nelle discussioni che si fecero in Francia e in Italia e dalle trattazioni degli statisti emerge sempre più la convinzione che l’obbligo del voto è un utilissimo correlato del voto universale. L’obiezione che si tanga la libertà individuale è superata, perché lo Stato non determina per chi o come l’elettore abbia a votare, ma semplicemente che voti, e l’elettore potrebbe, per esempio, in caso di proclamata astensione, votare anche scheda bianca. Vi sono certamente delle difficoltà ad attuare in pratica un tale rivolgimento, ma le difficoltà sono di gran lunga controbilanciate dai grandissimi vantaggi che il voto obbligatorio può apportare. È necessario che cessi una volta quella menzogna convenzionale per la quale viene detto rappresentante del popolo un uomo che è eletto da una piccola cricca, da appena il 10 per cento degli elettori, com’è accaduto nel Trentino. Nel Belgio si è ottenuto mediante la nuova legge il concorso alle urne del 95 per cento. Si avverte poi che introdotto il voto obbligatorio, lo Stato sarà anche costretto a tutelare maggiormente la libera funzione del voto. Non potrà più accadere che un signorotto qualunque costringa i suoi contadini, di cui sa che non voterebbero per il suo programma, a restarsene a casa, ad astenersi dal voto. Al terrorismo di certi partiti verrà posto un freno e l’agitazione elettorale dovrà limitarsi a conquistare le coscienze di chi va a votare. L’attuazione, ammettiamo, sarà difficile, forse dapprincipio non ne usciranno nemmeno quei vantaggi che i fautori dell’obbligo elettorale si ripromettono, ma il tentativo è degno d’esser fatto. La votazione seguita recentemente, la quale rimette alle Diete il diritto di stabilire anche per le elezioni dell’Impero nel raggio della provincia il voto obbligatorio è un nuovo successo dei cristiano-sociali, i quali ancora sui primordi dell’agitazione elettorale avevano lanciata e propagandata l’idea, a cui più tardi vennero guadagnati altri fautori. Ed è da ritenere che i cristiano-sociali saranno anche i primi qualora la Camera accetti le conclusioni della commissione ad attuare la loro proposta in seno alle Diete dell’Austria inferiore, la quale è innegabilmente il campo più moderno dell’Austria per simili esperienze. E il Tirolo, se si considerano gli umori dei partiti, non sarà l’ultimo a seguirne l’esempio. Il partito popolare trentino, il quale da tempo aveva inscritto nel suo programma, oltre il suffragio universale, anche il voto obbligatorio, non negherà certo il suo contributo all’opera difficile dell’attuazione . 