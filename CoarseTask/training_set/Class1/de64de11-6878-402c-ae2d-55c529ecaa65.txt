Entrando in Olanda da Nijmegen, quando il sole si volge al tramonto, pare che tutto sia disposto per infondere nell’animo sensi di pace e d’abbandono. I castelli del Reno, le cattedrali, le torri, i Belfried, i Rathaus sono scomparsi da un pezzo dietro le vostre spalle, e voi penetrate in un paese nuovo, che è una pianura immensa e silenziosa, una distesa di praterie pallidamente verdi, tagliata da canali grandi e piccoli, interrotta talvolta da laghi che paiono fiumi e da fiumi vasti come laghi. Sui prati qua e là dei gruppi d’ontani o di pioppi, più spesso armenti di vacche bianco-nere senza pastore ed in fondo a sinistra, a destra, da tutte le parti del basso orizzonte mulini a vento che girano le grand’ali come spettri crepuscolari. Eccovi finalmente un gruppo di case, ma anche qui nessuna linea che s’elevi arditamente, nessun rialzo che turbi l’idilliaca uniformità del paesaggio. Sono piccoli gusci, tutti coloriti di verde o di rosso, con tendine bianche e tulipani variopinti alle finestre. Si capisce che sono fatte per crogiolarsi dentro e che il costruttore non ha pensato all’aspetto che avranno per chi sta fuori ma unicamente al riposo, alla quiete intima di cui dentro circonderanno la famigliuola. E case e stagni e pioppi e canali e praterie e mulini, tutto è come dolcemente immerso in una bruma leggera che decompone tutti i colori, assorbe tutte le tinte, attutisce ogni rumore. Ecco un paese fatto apposta per un congresso pacifista, ecco un paesaggio in mezzo al quale si sente l’abbandono di tutte le cose violente e si prova il distacco nel cuore e nella fantasia da tutta la nostra storia piena di armi, di torri e di bellici oricalchi. Passiamo così sulle vaste affluenze della Mosa, del Waal e della Schelda e ci sembrano le acque pallide e lente di Lete, al di là delle quali quasi ci abbandoneremo ad un oblio profondo e pacificatore. Assaporando così per più ore la voluttà di questo sogno, si è quasi meravigliati, quando scendendo all’Aia, s’incontrano degli uomini, che gestiscono e gridano come un qualsiasi europeo. Addentrandosi per le vie della città di Guglielmina si rimane anzi attoniti di un contrasto che non poteva essere maggiore. Dopo un viaggio nel chiaroscuro rembrandesco, si piomba in una città sfolgorante di luce, dopo la pallida uniformità della campagna olandese si gode uno spettacolo di colori vivissimo, dopo il silenzio del pastorale ci troviamo in un mezzo ad un cancan carnevalesco. La città è in festa per il grande centenario dell’indipendenza e per le vie dell’Aia si celebra il Kirmess fiammingo. Le case sono tutte tappezzate così di colori nazionali e letteralmente tappezzate d’arancio. Ad ogni finestra una bandiera rossa, azzurra, arancio, ogni davanzale, ogni stipite è coperto del colore della casa d’Oranje, da ogni finestra si tira all’altra di fronte una corda che porta centinaia di bandierine e lascia pendere un centinaio di palloncini di carta arancio, cosicché non si vede di che materia siano costruite le case e al di sopra non si scorge quale aspetto possa avere il cielo. E sotto queste pergole improvvisate, dentro queste gallerie di stoffa multicolore e di lumi a migliaia, circola, si pigia, si agita, barcolla e danza follemente il buon popolo olandese. Ma che popolo strano è codesto! Non ho mai immaginato una maniera simile di festeggiare un centenario nazionale. Pochi discorsi, pochissima rettorica, nessuna commemorazione, non una tuba, non un palamidone, né lapidi, né frasi fatte, né monumenti. La gente s’abbandona all’allegria spensieratamente, in un disordine spontaneo e tumultuoso. Intiere famiglie, vecchi e giovani, ragazze, giovinotti e fanciulli, civili e militari intonano l’inno di Guglielmo d’Orange, poi si danno la mano, formano un circolo flessibile ed in continua trasformazione, e cantando a perdifiato l’inno, ballandolo come un cancan, appassionandosi sempre più nel canto e nel ritmico agitare delle gambe, terminando in una ridda vorticosa finiscono col rompersi addosso ad un altro cerchio, a confondersi con un’altra ridda, a riprendere musica e ballo ad una nuova ondata della folla, che pare tutto un mare in burrasca, che invade e s’ondeggia in tutte le vie. Ho visto dei soldati ballare la ridda colla folla borghese, sguainare le sciabole, agitarle sopra le teste, come in un’operetta viennese, dopo aver scambiato con i giovanotti le tuniche e i kepì col cappello di paglia delle signorine. Vi corrono subito alla mente certe pagine del Taine in cui si descrive la fraternité della guardia civica nelle giornate della rivoluzione. Ma il ricordo non è a posto, perché qui non si vedono né ceffi rivoluzionari, né virago incendiarie. Sono sempre le facce olandesi, pacificamente contente, la ridda non diventa tumulto, ma continua in una certa infantilità che la distingue dalla baldoria, trascinando tutti nei suoi vortici, tutti, cittadini e stranieri, ed anche le scarse guardie che, in mezzo alla tregenda generale, smettono anch’esse di far da piantone all’ordine pubblico. Finché la fiumana pare si riversi e venga a morire nel centro tetro e tragico dell’Aia, il Binnenhof. Sorge qui il Riddersaal, grande fabbricato nero, un po’ teatro e un po’ chiesa. E qui dentro convenne la celebre conferenza internazionale per la pace, e qui si tiene anche il congresso della union interparlamentaire. Avviene spesso che l’Unione si confonda colle conferenze ufficiali per la pace, nelle quali deliberano i plenipotenziari degli stati ad esse aderenti o più spesso ancora coi congressi pacifisti e che su quasi tutto si riversi il dileggio di un’ironia purtroppo molto facile. Ma l’Unione interparlamentare è piuttosto un anello intermedio fra le prime ed i secondi. Le conferenze dell’Aia codificano lo sviluppo del diritto internazionale e concludono delle convenzioni formali, i congressi pacifisti agitano l’idea, spesso tumultuariamente, impicciandosi ancora di rettorica internazionalista e smarrendosi talvolta per i sentieri pericolosi dell’utopia rivoluzionaria. L’Unione interparlamentare invece, composta di uomini che nei loro parlamenti condividono più o meno la responsabilità della loro politica estera, ha in questa sua stessa costituzione il freno della realtà, che le impedisce di abbandonarsi alla rettorica infeconda. Ma d’altro canto, perché vi lavorano uomini che vogliono arrivare all’ideale pacifista, uscendo dalle difficoltà che non misconoscono, diventa un organismo di studio ed un fattore propulsivo del diritto internazionale. Un primo sguardo all’assemblea magnifica del Riddersaal vi dice che qui si lavora sul terreno della realtà presente. Alla presidenza siedono fra altri Ferid Pascià e M. Costantinesco. I due nomi dei rappresentanti degli Stati balcanici ricordano e significano molte cose. Qualcuno vi legge l’ironia dei destini umani? Può essere, ma con ciò non è detto nulla. Va rilevato invece che l’unione interparlamentare non s’occupa del passato per giudicarlo o trarne capi d’accusa, ma per ricavarne ammaestramenti. Ne tiene conto per preparare l’avvenire. È quasi una confessione solenne dell’equivoco fatale in cui ci muoviamo, di desiderare la pace e di dover talvolta volere la guerra, ma è contemporaneamente la confessione di un male, che potrà esser stato più forte della nostra volontà, ma cui bisogna rimediare. I deputati si dicono: Poiché la pace non si potrà ottenere che con un arbitrato, che con accordi giuridici e col presidio del diritto, cerchiamo assieme il modo di non combatterci, pur rimanendo liberi frattanto di badare ciascuno ai casi nostri, come par meglio nel momento attuale. Un focoso senatore belga, il La Fontaine in una vivace discussione sull’ordine del giorno ha chiamato quest’equivoco un’ipocrisia, ma l’assemblea nella sua enorme maggioranza non gli diede ragione. Domani magari i membri dell’Unione si crederanno costretti di votare nel loro parlamento delle spese militari. Rinunziano per questo all’ideale dell’arbitrato? No, constatano semplicemente che l’ideale non è ancora sulla via del raggiungimento e che per intanto ognuno deve difendersi come può. Vi si rassegnano, come ad una cura locale dolorosa, ma studiano intanto la medicina che deve curare l’organismo intiero. È questo il compito a cui tende l’Unione e perciò studia il modo di evitare i conflitti, di diminuirli o d’alleviarli. Così il recente congresso discusse e votò risoluzioni sul regime degli stretti, sui doveri degli stati neutrali, sui presidi che vanno richiesti per certi stati che sono già in condizione di neutralità permanente. Su questo terreno i congressi dell’unione hanno preparato già del materiale utilissimo per le conferenze internazionali dell’Aia. Si cerca ancora di studiare tutti i mezzi che possono rendere più facili gli scambi fra le nazioni. Infatti anche nel congresso di quest’anno una delle risoluzioni riguardava l’introduzione di un bollo da lettera internazionale. I relatori sono uomini eminenti del parlamentarismo e della diplomazia, e accanto e sopra di loro vigila un consiglio presieduto da lord Weardale , che presenta ai singoli governi le conclusioni raggiunte. Chi potrebbe negare a questo lavoro un’efficacia per l’avvenire? Certo, le difficoltà sono ancora enormi. Bisogna creare una vera rivoluzione di idee, perché le convenzioni abbiano valore, ma non è lo scopo prefisso così magnifico da meritare sforzi di lunghi anni? Conviene sopratutto che quest’opera venga accolta senza pregiudizi e non vi si oppongano timori che non hanno ragione di essere. C’è chi teme per esempio, che n’esca infiacchito il sentimento nazionale, che i popoli vi perdano quell’individualità che ci è costata sacrifizi di lavoro e di sangue. Nulla di più infondato. L’olandese Tydeman, presidente del congresso di quest’anno ha affermato solennemente nel suo discorso inaugurale che l’Unione interparlamentare nutre la convinzione che «tout internationalisme bien entendu doit reposer sur l’indépendance et la prosperité des nations: la condition essentielle dont depend, la société mondiale, c’est la solidité de nationalités elles-mêmes». Ed invero non è significativo che i paesi i quali partecipano con maggior entusiasmo al movimento pacifista internazionale, come l’Olanda, il Belgio, la Svizzera, i piccoli Stati nordici sono contemporaneamente gli Stati più gelosi della loro indipendenza? L’Olanda ha chiuso le feste del suo centenario con un corteo storico che percorse le vie dell’Aia, piene di popolo. Passarono i primi conti d’Olanda e di Nassau, le magnifiche cavalcate dei principi vassalli, le carrozze di Carlo V e Filippo II, gli eroi della guerra contro gli spagnuoli con cotte d’armi scintillanti, e si vedevano muoversi le figure della «ronda di notte» del Rembrandt e i capitani del van der Helst nel «banchetto dei bersaglieri» e poi gli Stattholderi che governarono fino alla rivoluzione e poi Napoleone coi suoi battaglioni gloriosi e con Luigi Bonaparte, il primo re. Ma la folla assisteva quasi apatica. Finché comparvero il primo re nazionale Guglielmo I, salito al trono dopo il congresso di Vienna, e allora in tutto quel popolo passò come un’onda d’entusiasmo, e quasi non si trattasse d’una visione storica, ma della realtà presente, la folla scoppiò nel grido di Viva l’Olanda, viva l’indipendenza! d. 