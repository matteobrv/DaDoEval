Facendo appello alle forze nuove, non dimentichiamo le amicizie sicure e la fedeltà antica. A fine d’anno sentiamo anzi più che mai il dovere di ringraziare quella numerosa schiera di collaboratori volontari, i quali prestano l’opera loro per la soddisfazione del bene compiuto e per il progresso della nostra idea. Le persone che nel nostro movimento esercitano una funzione politica ed amministrativa hanno compreso che il loro dovere non si limita al disbrigo quotidiano degli affari di collegio, ma si estende all’educazione politica ed alla direzione dell’opinione pubblica del nostro paese. Questa è attività doverosa che gli elettori stessi reclamano e riconoscono meritoria. I nostri deputati hanno imitato così i loro colleghi del Centro germanico e del Belgio, paesi in cui la stampa nostra deve la sua forza in buona parte alla collaborazione degli uomini parlamentari. Esprimendo quindi la nostra riconoscenza siamo certi oramai di poter contare non solo sullo spirito di sacrificio e l’intelletto personale di alcuno, ma sulla coscienza riaffermantesi in tutti, dei compiti nuovi che l’ora presente impone a quanti trattano la cosa pubblica. Nell’anno nuovo quindi Il Trentino si distinguerà da tutti per quella chiara e vigorosa collaborazione parlamentare, che altri giornali fuori del paese c’invidiano e ritagliano. Alla relazione politica, alla cronaca telegrafica larghissima, si aggiungeranno le trattazioni speciali di leggi, di proposte, di iniziative, mediate ed esposte con riguardo speciale agli interessi ed ai postulati del Trentino. Anche la collaborazione tecnica non verrà meno. Vi abbiamo guadagnato anzi nuovi scrittori. Il Trentino è l’araldo di un movimento che si compie per le conquiste della tecnica. Nella propaganda delle idee non dobbiamo trascurare gli strumenti delle cose. Ed ora corriamo col pensiero di gratitudine a quei molti del nostro paese, noti e sconosciuti, che prestano assiduamente il loro contributo alla nostra stampa, mandando la notizia, la relazione, l’idea che informa, ed illumina un avvenimento o una questione locale. Molti sono questi vecchi amici che hanno recata da anni e disinteressatamente la loro pietruzza, per cui è venuto su l’edificio del nostro giornale. A noi manca il tempo di dir grazie a tutti personalmente. Ma sia benedetta la fatica loro e ricompensato il loro sacrifizio! Abbiano sopratutto la sodisfazione di servire d’esempio ai neghittosi ed ai ciechi. Sorgano a rimproverare coloro i quali per il giornale non hanno che la critica vana e infeconda, o coloro che sfruttano sì la stampa con «comunicati» o «ringraziamenti», ma non le versano mai la stilla viva di una notizia o di un’idea. E ci aiutino nell’allargare e nello stabilire il servizio di corrispondenza in tutti i luoghi del paese. Se Il Trentino fosse un’impresa commerciale, vi provvederebbe da sé, se i suoi scrittori fossero semplicemente impiegati di redazione, quest’appello potrebbe sembrare ridicolo o superfluo. Ma gli amici lo sanno, non si tratta d’una azienda di commercio, ma d’una famiglia, i vari membri della quale cooperano in diversi modi ed in parecchi campi al bene comune ed al medesimo fine. È in nome ed in vista di questi e per la nostra costituzione famigliare che vi chiediamo la vostra partecipazione anche all’opera di organizzazione e di ampliamento. Ricordatelo: nessun luogo deve mancare di una persona che riferisca subito e concisamente intorno ai fatti dei quali il pubblico – il pubblico com’è, non come dovrebbe essere – desidera informazioni. 