Dai confini della Sassonia e della Baviera Ai 17 ottobre, trasportati dall’Ungheria, giunse a Eger il primo drappello dei nostri fuggiaschi. Vennero alloggiati in quelle viuzze fredde ed oscure che sboccano sulla piazza attorno alla casa del borgomastro Pachebel, ove cadde Wallenstein trafitto dalla lancia di Deveroux . Questa parte della cittadina, che va fino alle rovine della Kaiserburg, ove s’impongono alla memoria altri ricordi, da Barbarossa che innalzò la torre con enormi blocchi di lava, alla tragedia della sala de’ cavalieri, in cui vennero trucidati i generali del duca di Friedland, mantiene un’impronta triste e quasi tragica. Ignare della storia, la sentono tuttavia anche le nostre emigrate, che chiudono talvolta gli occhi innanzi a queste mura annerite e a questi tetti coloriti di perso e di sanguigno per pensare alla verde marina di Pola o di Rovigno ed al sole che splendeva sulle rive del patrio Isonzo. Ma del resto ne hanno passate tante in Ungheria, che qui – poiché l’esilio è necessario – si trovano ancora contente e lodano il buon cuore degli egeriani e la provvidenza dell’Autorità capitanale. Soltanto, signore, ripetono tutte, ci vorrebbe della «farina da polenta»! Polenta! Quante volte girando di distretto in distretto, sento ripetere questa parola con accento d’affetto antico e d’invincibile desiderio. Quante volte ho visto le nostre donne agitare disperatamente le braccia, perché dal negoziante non si trova farina, o perché nella piastra del fornello non c’è il buco per immettervi il paiolo o perché infine non c’è in tutto il villaggio, in tutto il distretto un paiolo qualsiasi, e a domandarlo, provoca un sorriso di stupefazione! Benedetta polenta! E pensare che per tanti anni l’abbiamo sospettata come un amico infido, che l’abbiamo sorvegliata, analizzata, disseccata, sequestrata, distrutta ed a lei abbiamo attribuiti il novanta per cento dei malanni della nostra generazione . Ora la polenta si vendica! Ora che migliaia di bocche la chiamano e la vogliono, essa non si lascia più trovare: qui e là in qualche botteghino si scopre ancora un chilo di farina gialliccia, ma proprio in quel paese manca il previdente che abbia portato con sé lo strumento indispensabile e meraviglioso, in cui la polenta nasce, si forma e si fa perfetta, fino alla scodellazione. Peccato, oltre che per la ragione più evidente, anche per un’alta ragione di pedagogia sociale. Quante massaie tedesche o boeme vorrebbero apprendere il mistero di quest’arte culinaria, così difficile nella sua semplicità! Quante signore dell’aristocrazia, quante mogli dei notabili della città e del paese, che tentarono di introdurre in casa la polenta per darne esempio alla popolazione dovettero abbandonare l’impresa, disperate di non poter ottenere, mescola che ti mescola, nient’altro che mamaliga, sterzo, broda o focaccia. Ebbene, quale compito potrebbe soddisfare maggiormente il nostro orgoglio nazionale che quello di diventare, fra le più diverse nazioni, maestri della polenta? Mandate farina, dunque, mandate farina! abbiamo detto alle autorità competenti di Praga e di Vienna . Ché, per conto nostro abbiamo già fatto il proposito di emendarci, e quando verrà la pace, quando i nostri uomini, rimessa la spada, impugneranno il matterello avito, ed attorno al focolare domestico tornerà a spandersi il delizioso profumo della polenta vicina alla cottura, intoneremo tutti il patriarcale «salve o polenta» con ben altri sentimenti che quelli della spensieratezza passata. Ma to’, ora m’avvedo d’essermi lasciato trascinare ad una digressione alquanto lunga. Ma la lingua batte ove il dente duole. Continuiamo dunque la nostra visita al distretto di Eger. Nella città stessa, come accennai prima, i 99 profughi sono tutti del Litorale. In Franzensbad invece, 34 sono friulani o istriani e 67 trentini, arrivati di fresco, ai 23 c.m. Altri 58 sono suddivisi nelle case di Oberlohma e Oberndorf, due comuni che costituiscono oramai due sobborghi della città di Franzensbad. Da Eger a Franzensbad la ferrovia è già in amministrazione germanica. Franzensbad, come Marienbad, è una città, che, per dir così passa l’inverno aspettando l’estate. Ora è in letargo, qualche ospitale militare ed i nostri profughi sono i soli estranei che ne rendono il sonno meno profondo del solito. Attraverso viali e giardini, scintillanti di neve, e prendo a destra per la Karlstrasse, una bella via larga, fatta d’edifici nuovi e con tanto di scritte e mi fermo avanti un palazzotto che porta il nome di Parsifal. Indovinate chi trovo dentro: i profughi di Pannone, gli ultimi venuti col loro curato Don Placido Pasqualini . Stanno ancora a metter regola nelle loro nuove dimore, chi a rizzarsi un letto, chi a costruirsi una banca, chi a distendere il misero bucato, chi a far pulizia. Ma, in sostanza, sperano di accomodarsi benino. Naturalmente più d’una delle nostre donne s’è messa subito in testa, dal momento che sono a Franzensbad, di bere le acque per fare la cura. Io ho espresso il dubbio che le acque ferruginose o alcooliche, senza l’accompagnamento possano sortire un buon effetto. Non mi sembravano persuase. Ma se n’accorgeranno, quando, bevendo l’acqua, crescerà l’appetito, una conseguenza che non sta in alcuna armonia colla sovvenzione giornaliera di 90 centesimi. Nei nostri tempi la «cura» più consigliabile è quella di mangiare per vivere; quando tornassero i tempi antichi, allora vi potrete di nuovo concedere la «cura» di vivere così da poter mangiare. Ma non occorrerà Franzensbad: basterà Levico! 