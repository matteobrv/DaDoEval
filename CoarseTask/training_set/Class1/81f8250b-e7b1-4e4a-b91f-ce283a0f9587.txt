Il ministero bavarese ha commesso il grave delitto di interpretare con spirito più largo la vecchia legge di persecuzione contro i gesuiti, votata nel 1872. Ai gesuiti, secondo quest’interpretazione dovevasi concedere la libertà di tenere, se non delle missioni religiose, almeno delle conferenze sociali. La circolare, com’è noto, ha sollevato un grande rumore. Le oche capitoline della grande stampa liberale hanno fatto un enorme schiamazzo. Trattare i gesuiti non ancora come gli altri cittadini, ma avvicinarli al diritto comune, permettere che un uomo, anche se vestito da gesuita, possa parlare in pubblico e predicare le sue convinzioni cristiane, è cosa che può scuotere l’opinione di tutta la grande Germania. I vindici della libertà di pensiero, i corifei del liberalismo sono corsi ai ripari, ed il telegrafo ha descritto l’attacco combinato di tutte le frazioni liberalesche. Nella Camera bavarese il barone Hertling si è salvato con l’appello al Consiglio federale, ma la discussione s’è allargata al Parlamento dì Berlino. D’una prima interpellanza abbiamo riferito altra volta ed oggi i nostri telegrammi annunziano che la grande questione venne risollevata al capitolo rispettivo del bilancio. Si tratta naturalmente di illecite invadenze degli «oltremontani», si tratta di respingere gli assalti del «clericalismo». Tutte le frasi del Kulturkampf, tutti i folli pregiudizi, tutte le più sciocche storielle sul conto dei gesuiti vengono rimesse in corso per puntellare una legge mostruosa, la quale colpisce una classe di cittadini in causa delle loro convinzioni e per la loro missione religiosa. Sono dottori, sono avvocati, sono industriali, commercianti, giornalisti, mitingai che sono venuti su tra la generazione contemporanea, scaldati dal sole della libertà dei tempi nuovi. Sono figli della democrazia che, in nome della più assoluta eguaglianza, pretende completare il vangelo di Cristo, sono gli uomini che hanno voltata la schiena a tutto il passato, al Medio Evo della schiavitù, ai secoli dell’ignoranza, e guardano all’avvenire con la sicurezza degli innovatori che, come i greci nel mondo antico faranno rifiorire dal loro spirito una civiltà nuova e più bella. Deutschland über alles! Eppure codesti giganti, guardate come si incurvano al pregiudizio! Guardate come abbassano l’occhio che pareva così sicuro e temono la libertà. La libertà, badate bene, non degli anarchici che lanciano bombe, non dei socialisti che predicano la rivoluzione sociale, ma del sacerdote che spiega il Vangelo e confessa la Chiesa cattolica. E noi, italiani, vorremmo ridurre codesta avversione alla libertà della Chiesa, vorremmo ridurre a risonanze ataviche dell’antico odio luterano e poter affermare che sono frutti tardivi della mala pianta nazionale. Ma la verità ci costringe invece a confessare che la vergogna è comune a tutte le nazioni. In Germania le leggi eccezionali, in Austria le interconfessionali, in Italia le leggi ecclesiastiche, in Francia, in Spagna, nel Portogallo le leggi di espropriazione e di oppressione. È la grande pianta del liberalismo anticlericale ossia del liberalismo logico e conseguente che ha piantato dovunque le sue radici. Sono queste così approfondite nell’humus politico-ecclesistico, ammassatosi dopo la grande rivoluzione, che nessun movimento, nemmeno lo sforzo concentrato del Centro germanico è riuscito finora a strapparmele. Ma la lotta per la libertà non darà tregua. Fino a tanto che non saranno infrante le catene in cui gli stati civili hanno gettato la Chiesa, fino che i genitori non riacquisteranno il diritto di educare cristianamente i loro figli, fino che gli attentati contro la famiglia cristiana non saranno cessati, fino che lo Stato non rientrerà nei suoi confini civili, dando a Dio quel che è di Dio, i cattolici, in qualunque stato convivano, sentiranno di dover fare una politica come tali, come credenti, come praticanti una religione, e la Chiesa ripeterà loro un insegnamento di Leone che la politica dev’essere anzitutto cristiana. Un altro dibattito recente al Parlamento germanico ci ha ricordato il dovere d’una politica di credenti. Accenniamo al duello del medico militare Sambeth. Sambeth venne radiato dall’esercito, perché, con richiamo alle sue convinzioni di cattolico, rifiutò di battersi. Il ministro della guerra tentò alla Camera un’apologia della draconiana misura. Fu allora che il Centro insorse come un sol uomo. Anche questa è una lotta per la libertà. Il povero medico perdette il posto e la carriera, perché obbedì alle leggi della sua religione. Ma il suo sacrificio è ancora piccolo in confronto delle enormità del principio che glielo ha reso inevitabile. Se il sacrificato è uno solo – scriveva ieri l’altro il Crispolti – il sacrificatore, quand’esso s’ímpersona nella pubblica autorità, è un mondo. Quindi ogni lato individuale, sparisce; grandeggia in sua vece la violenza della libertà, della fede, del senso comune, commesso collettivamente e solennemente. E di fronte all’enormità di tali pregiudizi, di fronte a codeste invadenze dei poteri civili nel dominio delle coscienze, i cattolici dovrebbero, nel giorno che depongono la scheda nell’urna, esercitare il loro potere di cittadini, dimenticandosi d’essere cattolici, svestire l’abito di credenti e lasciarlo fuori... perché non c’entra?! 