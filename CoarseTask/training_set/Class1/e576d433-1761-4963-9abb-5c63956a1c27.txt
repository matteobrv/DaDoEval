L’Associazione Univ. Catt. Tridentina tenne ieri l’altro un’adunanza generale, in cui fu votato ad unanimità il seguente ordine del giorno: «Gli studenti universitari cattolici del Trentino, adunati il 10 gennaio in assemblea generale chiedono che sia tosto attuato il trasferimento della Facoltà giuridica italiana a Trieste, trasferimento reso tanto più necessario dall’impossibilità loro creata di recarsi ulteriormente ad Innsbruck ; che la Facoltà italiana sia quanto prima completata colla Facoltà filosofica e medica e che per intanto siano riconosciuti i diplomi di filosofia e di medicina ottenuti in Italia; che sia sbrigato con sollecitudine il processo disciplinare pendente contro gli studenti italiani implicati nei fatti di Innsbruck, affinché sia loro dato di riprendere senz’altro gli studi e di uscire dalla dannosa situazione in cui si trovano per il procrastinamento della vertenza. Infine, memori delle cure sollecite prodigate ai reclusi dall’egregio prof. Lorenzoni, gli inviano i più cordiali ringraziamenti e lo assicurano della loro riconoscenza». 