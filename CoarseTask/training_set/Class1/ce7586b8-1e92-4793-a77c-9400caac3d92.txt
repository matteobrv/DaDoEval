Le condizioni della questione universitaria in questi ultimi giorni si sono notevolmente migliorate e se n’ha un indice eloquente nella manifestazione della stampa tedesca, tanto liberale, quanto cristiano-sociale. La Neue Freie Presse nel numero di Pentecoste osserva che non soltanto gli italiani combattono la proposta di Vienna e sostengono Trieste, ma anche i tedeschi dai vari partiti dividono ormai in buona parte il parere degli italiani. I tedeschi liberali non possono tollerare che nell’Austria inferiore sorgano istituti d’insegnamento con una lingua diversa dalla tedesca. Nei cristiano-sociali che da principio sembravano propensi al progetto governativo, si fa ora valere la corrente contraria che si accorda pienamente coll’idea dei tedeschi liberali. I socialisti e i ruteni furono sempre favorevoli a Trieste; ed ecco con ciò assicurata la maggioranza all’emendamento chiesto dagli italiani. Il nuovo indirizzo preso dai cristiano-sociali trova conferma in una dichiarazione del deputato cristiano-sociale d.r Schlegel dell’Austria superiore il quale, come riferisce la Reichspost, si è espresso nel senso che si dia una buona volta agli italiani la Facoltà giuridica a Trieste, togliendo di mezzo una questione che ha cagionato abbastanza disordini. In tutto questo nuovo orientamento hanno buona parte le condizioni politiche interne e c’entra pure la politica estera. I tedeschi, benché pongano la massima fiducia nella duplice austro-germanica, desiderano tuttavia vivamente di mantenere buone relazioni coll’Italia e rafforzare la triplice, del che fu chiara dimostrazione la visita di Guglielmo a Brindisi e lo scambio di telegrammi fra Vienna e Roma quand’egli subito dopo si recò a visitare Francesco Giuseppe. Ma più importanti ancora nel momento presente sono le ragioni parlamentari. Il governo presente, sostenuto dai tedeschi e dai polacchi, è fieramente osteggiato dai socialisti, dai cechi e dagli slavi meridionali e dai ruteni. Questi due gruppi, tedesco-polacco e slavo-socialista, si stanno di fronte con forze pressocchè uguali, e il tracollo alla bilancia viene dato dall’Unione latina. L’importanza che in tali circostanze l’Unione latina ha assunto già da parecchi mesi viene accresciuta dal fatto che in seno ai polacchi si è manifestato un vento di fronda che spira dall’infido gruppo popolare dello Stapinski, il quale nelle ultime votazioni, e di recente in quella sul ministero della giustizia, si assentò coi suoi, mettendo il governo sull’orlo del precipizio. Tanto la Neue Freie Presse quanto il d.r Schlegel, le cui parole, come dicemmo, vengono riportate dalla Reichspost, credono perciò necessario che i tedeschi cerchino di attirare a sé gli italiani e mantengano con loro buone relazioni per assicurare la maggioranza parlamentare contro l’opposizione. Per amicarseli, sarebbero disposti a votare per Trieste. È vero che lo Schlegel richiede perciò che gli italiani assicurino in cambio un rinforzo dell’elemento tedesco in quella città; vero ancora che lo stesso deputato afferma esservi ancor molti tedeschi che aborrono Trieste, ma altrettanti, egli dice, sono contrari a Vienna epperò raccomanda di soddisfare il desiderio degli italiani. Tutto sommato, si deve ritenere che le condizioni per gli italiani sono molto più propizie che qualche mese fa e che, persistendo l’attuale costellazione dei partiti alla Camera, vi sono maggiori speranze di buona riuscita. Buona parte dell’opposizione, socialisti e ruteni, si sono già dichiarati per Trieste, né potrebbero onestamente ritirarsi, i tedeschi combattuti dall’opposizione ceco-sloveno-croata, e bisognosi dell’aiuto degli italiani, danno segni di mutato indirizzo, ed anche il governo, come dice la Presse, sotto la pressione della maggioranza non si incoccierebbe in Vienna. Sotto questi auspici ci avviciniamo alla discussione della Facoltà giuridica nella commissione della bilancia. Che la fortuna una buona volta ci arrida? 