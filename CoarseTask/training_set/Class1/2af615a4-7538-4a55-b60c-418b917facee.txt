La legge elettorale stabilisce che di regola è luogo di elezioni ogni comune locale. Però ove appaia opportuno, sia avuto riguardo all’estensione territoriale, sia al numero della popolazione, il capitanato distrettuale può stabilire che in un comune ci siano più luoghi di elezione e quindi più commissioni elettorali. Non è detto che questo debba venir domandato, tuttavia è bene che coloro i quali desiderassero la divisione di un comune in più luoghi di elezione ne facciano subito domanda a voce o in iscritto al capitanato distrettuale. Non c’è tempo da perdere, perché tale divisione richiede la divisione della lista elettorale comunale in liste di frazione. Richiamiamo su ciò l’attenzione di quei comitati locali che l’altra volta – troppo tardi – si sono lagnati della troppa distanza che dovevano superare gli elettori per giungere all’urna elettorale. Quest’anno converrà tener conto anche delle circostanze di stagione: lavori di campagna e bachi da seta. Preghiamo quindi gli amici di non perdere tempo e di fare subito la domanda. Nel 1907 in ogni comune e in ogni luogo elettorale vennero costituiti i comitati elettorali locali del partito popolare. Noi invitiamo gli amici a riconvocarli per la loro formale ricostituzione. In quei pochi luoghi, nei quali non vennero costituiti nel 1907 si costituiscano ora per le nuove, imminenti elezioni generali. Abbiamo notizia che gli avversari preparano l’attacco anche là, ove le speranze loro non possono essere grandi. Gli amici prevengano queste mosse, ristabilendo subito l’ordine di battaglia. Preghiamo quindi i fiduciari di darci notizia della costituzione, rispettivamente della ricostruzione del comitato locale al più tardi entro il 25 corrente. Quando il comitato resti composto delle persone che già possediamo nell’elenco del 1907, basta una cartolina d’avviso; se invece si fanno modificazioni occorrono i nomi dei membri, costituenti il comitato. Urgiamo che la cosa sia fatta presto, anche perché dobbiamo passare ai comitati delle comunicazioni importanti. La Direzione dell’Unione politica popolare. 