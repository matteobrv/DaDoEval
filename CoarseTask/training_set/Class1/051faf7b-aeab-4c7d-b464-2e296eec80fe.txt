Abbiamo seguito con piacere l’attività della rivista «Adige ed Adria» e, conoscendo l’equanimità dell’editore, l’abbiamo fin da principio raccomandata. A noi più che la reclame descrittiva della nostra regione parve bello e degno della massima considerazione il compito che il signor Schmalix si proponeva, di rompere la diga di egoismo economico e le mura cinesi impastate di odio nazionale che la stampa e le associazioni tirolesi avevano eretto oltre Salorno. Orbene, oggi possiamo constatare che la breccia è stata fatta e che giorno per giorno si allarga. Perfino le Münchener Nachrichten non prestano più fede assoluta agli interessati travisamenti dei signori di Bolzano e di Innsbruck. Con tanto maggior diritto possiamo quindi insistere anche presso gli organi governativi, perché piglino il loro coraggio a due mani e impediscano una propaganda calunniosa e brutale contro la nostra religione dal punto di vista dei forestieri. Non bastavano gli appelli volanti lanciati in tutta la provincia dalla consorteria rohederiana, non bastavano le denuncie e lo spionaggio dalle colonne dei quotidiani contro quegli albergatori che non si inchinano innanzi ai profeti della germanizzazione; ora è l’organo ufficiale di un’associazione potente che pubblica le liste di proscrizione. Accenniamo alle Mitteilungen della società alpina austro-tedesca. Nel supplemento al n. 20 del 1° ottobre è ricomparsa una prima parte di quella lista rohmederiana ormai famosa, naturalmente in edizione riveduta e corretta . Fra l’altro vi si legge «che a Bronzollo sono raccomandabili solo il restaurant alla stazione e l’Aquila nera. Tutti gli altri vanno evitati». Di Egna (attenti fiammazzi!) si raccomanda la Corona e non si oppugna il tedeschismo del signor Ueberbacher, quantunque venga notato che la Posta è frequentata anche da molti italiani. Dei pochi non si raccomanda più l’ex Buchholzer Hof perché passato in mani italiane. Di San Michele all’Adige si nota come tedesco fidato (zuverlässig deutsch) l’Albergo all’Aquila Nera e si loda anche la Corona perché proprietà del tedescofilo Ress. In quanto a Lavis, il germanizzatore avverte: «Fu fino al secolo XVI paese tedesco, ora è italianizzato, ma la gente del contado che è tedesca lo chiama ancora Neves. Comunque non si dimentichi che la Corona è ora affidata ad uno svizzero tedesco». A Giovo di Verla e a Mezolombardo fra le «deutsche und deutschfreundliche Gaststätten» viene messo il Marchi, rispettivamente l’Hotel Vittoria. Di Trento si accolgono nella lista la Stella d’oro, restaurant civile tedesco in piazza San Pietro, il Caffè Europa, le birrerie che vendono birra di fabbriche tedesche e il Mayr, l’Hotel Trento, l’Isola Nuova; a Rovereit l’Hotel Centrale; a Mori (povero Mori) il proscrittore nota che «non vi è nessun albergo tedesco». Veniamo in Valsugana. Dopo una viva raccomandazione per l’Hotel Girardi e per l’osteria al Ponte si nota che l’Hotel Voltolini è deutschfreundlich! Di San Cristoforo si raccomanda la restaurazione Paoli, a Caldonazzo (Galnetsch, naturalmente!) degna di più alta considerazione per chi non lo sapesse è la «trattoria alla villa» del signor Bort ed a Tenna non si dimentichi il Cervo del Beniamino Betti. L’Hotel Caldonazzo è neutrale. E per questa volta la rassegna si ferma qui. Ne abbiamo parlato anzitutto per sottoporla all’illuminato criterio delle autorità inquisitoriali innsbrucchesi. Noi chiediamo: Esiste o non esiste una legge contro i proclamatori del boicottaggio? E non è recente l’ordinanza ministeriale in cui si invitavano le autorità a procedere col massimo rigore, appunto con riguardo alle lotte nazionali? Ripetiamo: Tale ordinanza non ha vigore se non contro gli italiani? O forse si può mettere in dubbio il carattere di proscrizione che riveste la lista delle Mitteilungen? Benché sia scritta in pessimo tedesco, riteniamo tuttavia che ad Innsbruck si intenderanno simili frasi: «Alle anderen sind zur meiden», oppure: attenti all’antitedeschismo ecc. ecc.? Se le autorità governative fanno per il bollettino della società austro-tedesca delle eccezioni pensino anche a difendersi dalla accusa di connivenza e di corresponsabilità cogli eterni nostri odiatori e provocatori. Comunque, provvediamo noi in quanto ci spetta alla nostra difesa. Gli esercenti che ricevono simili elogi faranno bene a scrivere alle Mitteilungen che ad una tale reclame rinunziano volentieri perché toglie loro il rispetto e l’appoggio della regione che è la loro patria o terra ospitale. 