Nel suo programma elettorale, il dr. Battisti si chiama «spola di dinamite» che farà saltare in aria tutto il vecchiume e le anticaglie della Dieta ! A forza di caricare le tinte, si è giunti al punto di non vedere che i quattro prelati e quegli alcuni nobili, contro cui è assolutamente necessario un novello don Chisciotte per portare il rinnovamento. Avvertiamo il dr. Battisti che, come potrà constatare dall’esito delle elezioni di ieri , non sarà proprio tutto vecchiume che si raccoglierà alla Dieta e se, per merito dei borghesi trentini, vi entrerà, vi troverà dei colleghi che lo ammaestreranno del contrario. In un’amministrazione provinciale così malandata, con una popolazione tanto povera che reclama tante riforme e per la viabilità e per le arginazioni e per i comuni, davvero che la dinamite non è a posto. Conviene fare opera di ricostruzione e non di demolizione. Se il dr. Battisti ha la visione della facile posa di demolitore e critico negativo alla Dieta, i nostri, rappresentanti non di prelati o di feudali, ma della maggioranza del Trentino che lavora e soffre, gli daranno occasione di dimostrare la vacuità di un partito, che non ha al suo attivo, per quanto riguarda l’attività politico-amministrativa, che dei discorsi e dei programmi. Quanto alla funzione del partito socialista austriaco per le autonomie nazionali, non c’è più un cane che ci crede. Vero che esiste il programma di Brünn, ma è anche vero che i socialisti czechi nel loro programma dietale boemo, proprio in questi ultimi giorni si sono dichiarati contrari a tutte le richieste dei tedeschi, cioè l’autonomia, la divisione della Giunta ecc., che sono precisamente i nostri postulati. Che i socialisti tirolesi la pensino diversamente, non è ancora detto, ma questo sappiamo che né Abram né altri oratori socialisti si sono mai dichiarati per la nostra autonomia, ciò che solo in realtà potrebbe dimostrare la vantata funzione autonomistica del partito internazionale. E allora a che ha giovato il convegno socialista trentino-tirolese di Bolzano, ove si è stabilito l’accordo fra le due sezioni socialiste – come annunziava Il Popolo – per il programma dietale ? No, Trento non ha ottenuto l’autonomia sinora, ma non l’otterrebbe davvero per l’opera di un club trentino-tirolese socialista alla Dieta. Lo scoppio non sarebbe di una spola di dinamite, ma di un pallone gonfiato. Ciò sia detto senza attualità per il giorno di domani, in cui lasciamo i compari tra di loro. 