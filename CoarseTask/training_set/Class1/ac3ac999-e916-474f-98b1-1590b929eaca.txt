La legge prussiana dell’espropriazione passò 5 anni fa nella Camera bassa fra contraddizioni vivacissime e nel Senato dovette superare l’opposizione di un gruppo notevole dei suoi membri, fra cui si distinse, come tutti ricordano il cardinale Kopp. Bülow riuscì infine a condurla a posto, ma assicurando che si trattava piuttosto di misure precauzionali che verrebbero applicate solo in casi estremi. Al principio di quest’inverno però il governo prussiano annunziò formalmente che applicherebbe la legge, incominciando ad annettere quattro possessi agricoli dell’estensione complessiva di 1700 ettari, appartenenti ai polacchi della Posnania . La commissione a ciò incaricata ne diede avviso ai proprietari, intimando loro che in base al § 13 della legge 20 marzo 1908 il governo avrebbe comperato i loro possedimenti, pagando la cosiddetta tassa media stabilita dalla commissione, che per giunta si manifestò inferiore all’importo già elaborato dagli attuali proprietari per l’acquisto. L’allarme fu grande e s’estese presto dalle linee dei Polacchi al Centro e scosse anche qualche gruppo liberale. Perfino il Berliner Tageblatt (la Presse di Berlino), lamentava che il governo prussiano avesse voluto urtare la nazione polacca proprio in un momento così critico per la tensione colla Russia. Ai 29 gennaio, come annunziavano i nostri telegrammi, i deputati polacchi al Reichstag presentarono la seguente interpellanza: «Il governo prussiano ha intrapreso l’espropriazione forzata delle terre polacche a favore della Commissione per la colonizzazione. Che cosa pensa di fare il cancelliere contro questo procedere inconciliabile con lo spirito della costituzione e della legislazione dell’impero che sia nei riguardi politici sia in quelli sociali, suscita nel popolo l’indignazione più profonda?». Come rileviamo ora dal resoconto stenografico il governo brillava per la sua assenza. Il Cancelliere se n’era andato, lasciando al suo posto un sottosegretario il quale lesse per la centesima volta la solita dichiarazione d’incompetenza. Si tratta di una legge prussiana e quindi il Parlamento germanico non è competente. Il Parlamento stesso non fu però di questo parere. Su proposta dell’on. Czarliuski, la Camera accettò di discutere l’interpellanza. Presero la parola rappresentanti di tutti i partiti. Il conte Prasma del Centro rilevò che l’espropriazione lede il principio della giustizia e inverte il concetto della proprietà privata. Al di sopra della giustizia non c’è nessuna ragione d’opportunità che si possa imporre. Del resto l’espropriazione della Posnania spinge sempre più la popolazione polacca verso province dianzi completamente tedesche, cosicché la politica germanizzatrice dello stato prussiano raggiunge l’effetto contrario. Ancora più notevole è quello che disse il socialista Wendel. I socialisti si rallegrano che conservatori e nazionali creino un precedente per l’espropriazione. Con ciò scavano sotto i piedi di quella che dicono la base dell’ordine sociale presente, cioè della proprietà privata. Qui sta l’importanza mondiale dell’espropriazione polacca. Non si tratta più di principi, di diritto, di giustizia. Oggi – concluse il socialista – espropriate voi perché i cannoni e le baionette le avete voi, domani quando avremo raggiunto il potere, saremo noi che applicheremo lo stesso principio colla stessa motivazione, cioè «per il bene della collettività». Il dibattito si prolungò ancora ma sarebbe opera vana il cercare gli argomenti dei difensori della legge. I conservatori si limitarono a difendere più che la legge, la politica della Prussia, i liberali nazionali ad affermare che non si tratta di espropriare i polacchi ma i terreni della Posnania! Si venne così al voto sul seguente ordine del giorno: «L’espropriazione forzata delle terre polacche ammessa dal cancelliere dell’impero contraddice al modo di vedere della rappresentanza nazionale». Votarono in favore 213 (Centro, socialisti, polacchi, lorensi), si astennero 43 (progressisti), contro 97 (conservatori protestanti e i liberali nazionali). Il cancelliere venne colpito in pieno petto e se la Germania avesse una costituzione parlamentare, avrebbe già dovuto dimettersi. Ma non sono le probabili conseguenze della politica parlamentare germanica che a noi preme di rilevare quanto piuttosto la condanna vergognosa che hanno sofferto innanzi al mondo per i germanizzatori. Anche in Germania dunque la prepotenza teutonica che fa opera di snazionalizzazione viene condannata, e nel discorso di un liberale progressista (Pachnicke) troviamo perfino un cenno alla piccola Svizzera, la quale dovrebbe essere presa ad esempio nel trattare le diverse nazioni. Il principio della giustizia nazionale incomincia a farsi strada anche presso i popoli che piantarono tutta la loro storia e il loro diritto sulla punta della spada. Si tratta solo di resistere con tranquilla costanza. Si tratta di educare il popolo alla legale e tenace difesa dei suoi diritti. E questa opera non ha scatti, non di bei gesti, non di momentanei successi, ma è la sola a cui una nazionalità debole può affidare con fondata speranza le sue sorti avvenire, la sola, contro cui la prepotenza verrà presto o tardi, ad infrangersi. 