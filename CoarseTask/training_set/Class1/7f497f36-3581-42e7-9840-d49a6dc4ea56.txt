La lotta per la giustizia contro il privilegio è ormai in corso. Giacché di questo appunto oggi si tratta, e non sono in gioco tanto quattro candidati del terzo corpo comunale quanto gli interessi di tutta la cittadinanza di Trento e di quei numerosi censiti che finora non ebbero e non hanno altro diritto se non quello di lasciarsi vuotare le tasche. Tale fu il pensiero svolto nel discorso che l’on. Gentili tenne sabato sera nell’adunanza indetta dai popolari, e tale è infatti la nota dominante della presente campagna elettorale. Campagna aspra e difficile, perché i privilegiati tengono in mano la macchina, e perché, oltre a ciò, la battaglia deve venire combattuta sul terreno che li favorisce colla restrizione del voto e con tutte le astuzie ch’essi escogitarono quando, fingendo di rappresentare il popolo, se ne assicurarono per lunghi anni l’incontrastato dominio . Ma oggi l’edificio vacilla. I privilegiati, i prepotenti, i signorotti sono in trepidazione per la loro dittatura ed è un gridare e un accorrere perché quattro consiglieri popolari non entrino in Municipio a rinforzare quei tre valorosi che misero a nudo le piaghe dell’amministrazione comunale e più volte fecero restare perplessa la stragrande maggioranza radicale. Brutto segno, brutto segno, se un’assemblea di 29 superuomini teme un gruppo di sette nuovi venuti, e se l’Alto Adige vede in sì piccola schiera il pericolo supremo, il tramonto, lo sfacelo dell’amministrazione e del partito radicale. Ma via! Il privilegio potrà aiutarvi un’altra volta. Già non sono pochi i casi di persone che furono dichiarate «sconosciute», ora che si trattava di recapitare al loro domicilio la carta di legittimazione mentre erano conosciutissime quando dovevano pagare le imposte; e ieri si vide qualche salariato del Comune far propaganda con le sue insegne per i «padroni». Nulla diciamo della caccia delle procure delle buone donne e delle arti usate ad impossessarsene. Appendetevi magari il rosario al collo, che la pesca riuscirà miracolosa! Rallegratevi ancora dell’aiuto che vi recano i socialisti, che proclamano l’astensione e vengono a darvi il voto; tripudiate dei soccorsi di certi «moderati» che pretendono dai popolari riguardi e condiscendenza, mentre essi, anche nel momento presente, ci contendono un’esigua rappresentanza del Comune! Con tanta bazza e coll’ingiustizia dell’odierno sistema potrete ben vincere; ma state certi che chi coglie il maggior frutto di questa giornata, non sarete voi! Se questa giornata non segnerà il trionfo, segnerà un gran passo innanzi nella conquista della libertà e dell’eguaglianza che voi negate a tanti trentini. A questo punto siamo arrivati, che i radicali sostengono il privilegio e vi si aggrappano per spadroneggiare, conculcando la democrazia; ma la democrazia sincera, sana ed onesta, sa che traverso mille vicende rivendicherà alla fine i suoi diritti e avrà ragione degli oligarchi e dei falsi liberali! L’Alto Adige, impotente a sostenere la campagna con soli argomenti, trascurò il campo, per lui troppo scottante, dell’amministrazione, e volle dare alle elezioni carattere politico. Ma ecco il bello spettacolo che ci offre. Mentre nell’agosto gridava a squarciagola che i successi ottenuti dai popolari alla Dieta e al Parlamento erano merito dei liberali, ora denigra l’opera dei popolari e dice che i liberali non ne sono responsabili, perché sono in minoranza. In modo speciale esso accusa i popolari di aver aumentate le imposte provinciali. Poche e chiare parole di risposta. In primo luogo chiediamo, se si possono costruire argini, strade e ferrovie, se si possono creare le pensioni ai medici ed aumentare gli stipendi ai maestri senza denari in cassa. In secondo luogo osserviamo che l’aumento delle imposte provinciali è una bagatella in confronto delle imposte del Comune di Trento, che spese e sperperò senza criterio. In terzo luogo osserviamo che la maggior fonte d’entrata è la tassa della birra, e crediamo che nessun italiano vorrà muovere la più piccola osservazione contro tale imposta. In ultimo ricordiamo che tutte le imposte furono pure votate dai liberali italiani, compreso il vicepodestà di Trento. Dopo ciò non resta che rilevare un’altra volta la scorrettezza e la slealtà di un sistema che consiste nel lavorare coi popolari alla Dieta e nel tentare di dar loro coltellate nella schiena a casa. Ma oggi non è più sì facile dar a vedere la luna nel pozzo e le bubbole del giornale di via Dordi servono a molti di piacevole passatempo. Altro che attaccare i popolari!! Spazzate, spazzate in casa vostra signori!! 