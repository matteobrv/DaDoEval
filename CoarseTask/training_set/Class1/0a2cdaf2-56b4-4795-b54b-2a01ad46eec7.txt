Al nuovo statuto la maggioranza fiemmese fa buon viso. Si capisce che il compromesso salva il salvabile, che apre una via alla democratizzazione della comunità generale, che offre i mezzi legali di regolare vertenze eterne, che rende possibile la legalizzazione dei diritti parziali dei vicini, che non siano in contrasto col regolamento comunale. Lo statuto infine dice: Fiemmesi, eleggetevi un vostro consesso, tenendo conto dei voleri del popolo, e incaricate codesti vostri rappresentanti non solo ad amministrare liberamente, ma anche sciogliere in uno statuto definitivo quelle questioni che furono origini di tante lotte. Si può ben affermare che soltanto coloro i quali vedono tutto attraverso gli occhiali del loro partito politico, dissentono dalla maggioranza. Ciò era previsto, ed è fenomeno inevitabile della nostra vita politica; ma avremmo ritenuto che gli avversari fossero più abili ed i loro pretesti più ammantati di speciose ragioni. Invece no; di bocca loro non esce che l’accusa; lo statuto fu imposto, lo statuto strozza l’autonomia di Fiemme, lo statuto ci mette in balia della giunta e del Governo. Siamo morti. E fino che tali accuse vengono stampate da un avvocato di Rovereto , pazienza! In fin dei conti non si può pretendere che egli trascuri gli affari suoi per studiare la questione fiemmese o almeno che tenti di farsi un’idea della situazione attuale. E poi, c’è da meravigliarsi che a lui lo statuto non piaccia, quando trova troncata la sua speranza che la comunità diventasse, com’ebbe a scrivere nel Popolo «un’anticipazione di socialismo»? Ma strana e comica addirittura è la posa degli autonomisti dell’ultima ora, di quelli cioè che ora parlano di imposizioni, di sopraffazione, di morte civile, dimenticando d’aver dato essi stessi il voto, al nuovo statuto, approvandolo in seno alla rappresentanza comunale, dopo aver udita la spiegazione dalla bocca dei delegati ufficiali. O perché non si sono ribellati alla presunta imposizione, perché mettendosi alla testa dell’opposizione, non hanno avuto il coraggio di assumere le responsabilità di una nuova lotta? Se lo statuto nuovo è la cicuta che avvelena la vita della comunità, perché hanno vuotato il calice senza agitarsi, senza ribellarsi? Grand’uomini coloro che s’accorgono di non essere vivi, quando sono morti! Via, il popolo di Fiemme è troppo realista per dar retta a codesti postumi non sinceri piagnoni. La sua collaborazione disinteressata ed intelligente farà sì che la comunità, anziché morta, ricomincia davvero a vivere quella vita democratica e moderna, di cui prima si ignoravano i palpiti. E anche noi per l’effetto pratico, potremmo passare innanzi, senza ribattere alle preficae del Popolo e dell’Alto Adige. Tuttavia per la tentazione di dimostrare nuovamente con quanto fondamento gli autonomisti dell’ultima ora, lamentano il funerale dell’indipendenza della comunità, pubblichiamo, col permesso dell’autore, l’egregio segretario luogotenenziale dr. Corradini, quel brano della sua relazione fatta ai comuni, il quale tratta in particolare di tale questione. Eccolo: «Interessante questione è quella dell’indipendenza della comunità, cioè la questione se la comunità sia o meno subordinata alle autorità comunali di sorveglianza. Solitamente si dice che la comunità fu sempre indipendente e che le autorità comunali nulla hanno a che fare con la comunità. Consideriamo più da vicino questa questione. L’antica comunità come sussisté fino al 1807 fu – possiamo dire – libera e indipendente fino al 1795, nel quale anno il principe Vescovo Pietro Vigilio con la sua riserva assunta a pag. 134135 delle consuetudini diede una fatale scossa alla libertà ed indipendenza fino allora gelosamente mantenuta dai fiemmesi. Tale riserva di cui feci già menzione più sopra dice: “Salvo tamen semper et reservato iure nostro ecclesiae nostrae et successorum nostrorum et signunter pro temporum et vicissitudine addendi et minuendi prout tunc melius visum fuerit”. La comunità in senso odierno cioè l’amministrazione del patrimonio indiviso dell’antica comunità a nome e per conto degl’undici comuni per determinati scopi, fu tutt’altro che libera, essa dipendeva in tutto e per tutto dalla sorveglianza dell’autorità. Dal decreto della Regia Prefettura di Trento del 6 aprile 1810 n. 816 emerge che per ogni vendita l’amministrazione della comunità doveva domandare la superiore approvazione. Anche per le investizioni di capitali e per mutui occorreva la superiore approvazione (decreto della Regia Prefettura 10 luglio 1810 n. 1494). Con l’ordinanza dei 17 Maggio 1813 D. 10136 venne espressamente stabilito che l’amministrazione del patrimonio dell’ex comunità è sotto la dipendenza, direzione e sorveglianza della Prefettura. Nessun pagamento poteva venir fatto senza l’autorizzazione della Prefettura e tutti i mandati dovevano essere vidimati dal vice Prefetto. Queste misure di sorveglianza vennero mantenute anche dopo ritornato il Governo austriaco e costituito il consesso fino al 1866. Ad ogni sessione del consesso interveniva un delegato della Pretura rispettivamente del Capitanato allora autorità di sorveglianza sui comuni. Ciò emerge dai protocolli di sessione del consesso fino al 17 maggio 1829, dal 10 novembre 1829 al 1852 e 1866. Fino al 1866 l’amministrazione della comunità doveva sottoporre all’approvazione dell’autorità amministrativa governativa tutti i preventivi e le rese di conto ed ogni atto di compravendita e d’affittanza, e trattandosi di vendite detta autorità metteva sempre la condizione: “a patto, che si renda fluttuante in aumento del patrimonio comunale il pattuito prezzo di compravendita e venga conteggiata in preventivo la rendita”. Veggasi in proposito per esempio i decreti della Pretura rispettivamente del Capitanato di Cavalese e del governo circolare in Trento 30 aprile 1822 n. 175, 6 febbraio 1832 n. 559, 30 aprile 1835 n. 1292, 3 agosto 1848 n. 9566, 20 agosto 1850 n. 3744, 23 novembre 1853 n. 12910, 27 dicembre 1834 n. 12432, 31 ottobre 1854 n. 9004, 27 aprile 1855 n. 1915, 22 aprile 1857 n. 5664, 29 gennaio 1859 n. 883, 23 febbraio 1859 n. 1907, 22 agosto 1859 n. 1904, 7 luglio 1859 n. 7390, 9 agosto 1859 n. 9176, 29 novembre 1859 n. 13536, 25 novembre 1859 n. 1370, 20 dicembre 1859 n. 14382, 1° gennaio 1861 n. 32525, 4 maggio 1862 n. 1803 e molti altri. Organizzate le autorità autonome (1866) le autorità dello Stato non potevano prendere un’ingerenza così intensa come antecedentemente. Se poi la Giunta provinciale non esercitò una regolare sorveglianza ciò non vuol dire che non abbia avuto il diritto. Prese però tuttavia ingerenza come risulta dai decreti 7 aprile 1870 n. 2035, 29 agosto 1879 n. 9788, 13 aprile 1883 n. 5753, 19 febbraio 1886 n. 1962, 17 agosto 1888 n. 11787, 29 giugno 1889 n. 8347, 6 luglio 1890 n. 6394, 22 ottobre 1897 n. 21668 e i decreti degli ultimi anni generalmente noti. Le autorità politiche presero poi ingerenza anche dopo istituite le autorità autonome, come emerge dai decreti del Capitanato, della Luogotenenza e del ministero dell’interno dei 16 marzo 1897 n. 1601, 8 agosto 1898 n. 9071, 13 febbraio 1899 n. 43860, 23 aprile 1904 D. 18453 e 28 novembre 1904 n. 30458». Da tale esposizione documentata risulta che nel nuovo statuto la comunità in quanto riguarda la sua autonomia, non solo non ha nulla da perdere, ma non poco da guadagnare. Di fronte allo statuto attuale della comunità e quello creato dal provvisorio, parlare di strozzamento dell’indipendenza è confessare di non conoscere il passato, i cui confronti la nuova era non ha certo da temere. Un articolista dell’Alto Adige obietta però che negli ultimi tempi il dr. Mendini meritò bene dell’indipendenza della comunità. Ecco, se intende di dire che l’amministrazione in tale periodo venne fatta indipendentemente dalla popolazione, rispondiamo: purtroppo! Ma se volesse affermare che il dr. Mendini mantenne la comunità indipendente dalle autorità, gli ricordiamo che il dr. Mendini fu colui che in occasione della petizione vicinale del 1897 chiese ed ottenne dalla Giunta provinciale l’incarico di patrocinare i comuni contro i «vicini», riuscendo poi nel corso del processo a far assumere quelle prove, per cui fu respinta la petizione vicinale e la comunità fu riconosciuta come società comunale. E questo fatto che non teme smentite basta per dimostrare che è proprio fuor di luogo dipingere il dr. Mendini quale angelo tutelare dell’autonomia fiemmese. Infine, tanto per non dilungarci eccessivamente, ci sia permesso accennare ad un’altra circostanza che è già nota in Fiemme, il presente statuto provvisorio non solo non fu imposto dalle autorità provinciali, in ispecie dalla Giunta, ma si durò fatica ad ottenerne l’approvazione, poiché sembrava a loro che concedesse troppo e in senso autonomistico e in senso vicinale e chi partecipò alle trattative sa che si teneva in pronto un altro abbozzo di statuto ove l’ingerenza giuntale si stabiliva ad ogni passo ed ove mancava tutto quello che c’era di simpatico nel presente provvisorio. Questa la realtà delle cose, di fronte alle quali si dovrebbe sperare che anche avversari politici galantuomini rendessero ai compilatori del compromesso maggiore giustizia. 