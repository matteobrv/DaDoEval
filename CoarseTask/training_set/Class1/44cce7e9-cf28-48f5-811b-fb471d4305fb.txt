Una notizia inaspettata e curiosa, ci reca da Vienna la Neue Freie Presse. Essa dice, che il governo ed i deputati trentini ultimamente si sono riprese le trattative; ma il novo ed il curioso non istanno per nulla in ciò, sì bene in questo, che il d.r Koerber vuole trasportare le basi delle trattative dalla questione dell’autonomia, quelle dei bisogni economici nel Trentino e particolarmente alla concessione di un’accademia di diritto da erigersi a Trento, che il Governo sarebbe propenso a concedere e nella quale si trasferirebbero le parallele italiane già erette nella facoltà legale dell’Università di Innsbruck. Scopo di queste trattative e di queste concessioni sarebbe di muovere i deputati trentini ad abbandonare l’ostruzione e permettere alla nuova Dieta di riprendere il suo lavoro, «desiderio imperioso del dott. Koerber». E la questione dell’autonomia verrebbe rimessa alle calende greche? Ed a che scopo allora si mandò lo Schwartzenau ad Innsbruck? La Neue Freje Presse dice, che «per il momento un’intesa nella questione dell’autonomia non ha nessuna prospettiva di essere raggiunta». E perché? Il giornale viennese pare voglia attribuirne la causa alla circostanza, che il nuovo Luogotenente, «come si dice», si è «accinto allo studio della questione». Questa ragione però non tiene. Non si era già determinato fin da un anno e mezzo fa il Governo centrale nella questione dell’autonomia, chiamando a Vienna i membri del sotto-comitato dietale per la questione dell’autonomia, facendo loro rielaborare, col concorso di impiegati ministeriali il progetto della curie nazionali e dando con ciò a questo una tal quale sanzione preventiva? E non ci aveva avuto parte diretta lo stesso Schwartzenau nella rielaborazione di questo progetto? E non fu sostituito appunto per questo lo Schwartzenau al conte Merweldt nel governo della provincia? E non aveva il governo centrale lasciato capire fino dall’ingresso del nuovo Luogotenente nel suo ufficio che, all’aprirsi della nuova Dieta sarebbe stato avanzato un progetto governativo sulla questione Trentina, e che il Governo si sarebbe dato attorno le mani per tempo per accordare nella questione i rappresentanti delle due nazionalità? Ed ora si dichiara di punto in bianco (giacché crediamo la Neue Freie Presse informata da fonte autorevole nella faccenda) che una intesa nella questione per ora non è sperabile, e si giustifica tale abbandono, sia pure interinale della questione dell’autonomia con un «si dice» che il bar. Schwartzenau si sia appena posto allo studio della questione. Il «si dice» non tiene affatto; quello che si capisce è solo questo, che per una soluzione prossima della questione trentina sono sorti degli impedimenti gravi, che il governo per ora li crede insormontabili. Quali saranno o donde sono sorti? A Vienna, a Innsbruck, da parte dei deputati tedeschi o d’altronde? Non si dice nulla o solo potremo saperlo in seguito. Intanto il Governo vista la impossibilità di un accordo, per ora cerca di indurre i deputati trentini a togliere l’ostruzione offrendo delle concessioni lusinghiere, giacché la concessione di un’accademia di diritto a Trento non è certo nei presenti momenti di lotte e difficoltà nazionali una cosa indifferente. Un impedimento sorge a difficoltare l’accettazione di questa offerta governativa: la promessa dei deputati trentini, ai deputati triestini ed istriani di insistere per l’Università italiana a Trieste. La Neue Freie Presse sbarazza i trentini da questa difficoltà, protestando che il Governo non accorderà mai un’Università italiana a Trieste. Crediamo anche noi che nelle presenti circostanze politiche e parlamentari non si può sperare la erezione di una Università italiana a Trieste, perché a questa erezione si oppongono inesorabilmente gli elementi slavi ed i tedeschi più o meno nazionali del Parlamento e senza il consenso del Parlamento Università non se ne fondano. Ma bisogna vedere se i deputati istriani e triestini pur vedendo questa difficoltà, hanno abbandonate le speranze anche per il futuro, e se non credono pregiudicate queste speranze dall’erezione di un’accademia legale a Trento. In ogni modo saranno i trentini costretti dai loro precedenti a passare parola coi loro colleghi del Litorale. S’intende da sé, che l’accettazione di questa offerta del Governo non potrà e non dovrà in ogni caso importare un abbandono della questione dell’autonomia. 