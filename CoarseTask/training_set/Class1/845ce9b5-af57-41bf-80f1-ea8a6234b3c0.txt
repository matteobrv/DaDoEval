Nella Spagna vi sono state domenica le elezioni generali. Si apprendono ora i primi risultati, quando ne avremo la lista completa si potrà naturalmente constatare che la Camera è riuscita ad immagine e similitudine del ministero, cioè in questo caso di Canalejas . Da questo lato, perciò, nessun interesse. Invece merita una certa attenzione il fatto che è la prima volta che gli spagnuoli votano per il parlamento nazionale con voto obbligatorio. Bisogna pensare al carattere di quel popolo per comprendere che cosa voglia dire questa innovazione. La Spagna è forse l’unico paese dell’Europa colta dove un politico progressista se ama che si radichi nella sua terra un nuovo principio giusto e sano deve armarsi di bastone e dire al cittadino: – «Prendi questo diritto, che è per la tua libertà, che è per la tua dignità, che è per il tuo bene; prendilo ed esercitalo, o ti bastono». Esercitare il proprio diritto di cittadino sembra una cosa straordinaria, esservi costretti sembrò un’enormità. Non – si capisce – allo scarso manipolo di appassionati, alle vicende del paese ed alle varie fortune dei partiti politici, ma alla immensa massa indifferente, disconoscitrice d’ogni e qualunque abito di politica, che nel giorno delle elezioni se ne stava chiusa in casa o immobile sopra una panca del Retiro o su una sedia di caffè, la quale dal dovere imposto a termini di legge è infastidita fuori di misura perché obbliga ad un’azione, ed in Ispagna, dove nessuno vuol fare qualche cosa di sua propria volontà, è assai difficile l’ottenere che lo si faccia per forza. Eppure non ostante l’indolenza e il malcontento non v’ha dubbio che l’accesso alle urne deve essere stato numeroso. La legge, in fatti, ha in proposito degli argomenti molto convincenti: «Art. 2. – Ogni elettore ha il diritto ed il dovere di votare in quante elezioni siano convocate nel suo Collegio. Sono esenti da tale obbligo i maggiori di sessanta anni, il clero, i giudici di prima istanza ed i notai pubblici nel territorio del collegio dove esercitano le loro funzioni. Art. 3. – L’elettore che senza causa legittima trascura di dare il suo voto nelle elezioni convocate nel suo collegio sarà punito: a) con la pubblicazione del nome, come censura per aver trascurato di adempiere al proprio dovere civile e perché di essa si tenga conto come noia sfavorevole nella carriera amministrativa dell’elettore punito, se esso è pubblico funzionario; b) con un’imposta del due per cento sulle contribuzioni ch’esso paga allo Stato, finché non prenda parte ad una prossima elezione. Se l’elettore percepisce stipendi o pensioni dallo Stato, dalla Provincia, dal Municipio, perderà, durante il tempo che corre fino ad una nuova elezione, l’uno per cento su tali entrate, e il ricavo che ne verrà sarà dedicato agli istituti di pubblica beneficenza che si ritrovano nel Comune di sua residenza». L’anno scorso s’è fatto un primo esperimento, non però per elezioni parlamentari, e votarono l’86 per cento degli inscritti. 