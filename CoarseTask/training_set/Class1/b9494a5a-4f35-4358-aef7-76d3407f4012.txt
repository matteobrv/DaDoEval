Vienna, 26 Oggi a mezzogiorno, il presidente e il segretario del comitato degli studenti tedeschi si recarono dal rettore dell’Università per presentargli una dichiarazione compilata e approvata a voti unanimi nell’adunanza tenuta ieri dal comitato. In questa dichiarazione il comitato dice che si vede costretto a deporre il mandato perché il rettore mostrò di non prestar fede all’assicurazione data dal comitato stesso che esso non agisce sotto l’influenza di un determinato partito politico; inoltre, perché nel ritardo a rispondere alle ultime petizioni degli studenti tedeschi, essi vedono una prova che il rettore non tiene in alcun conto i desideri della studentesca, e perché il rettore dietro le spalle del comitato cercò di influire sugli animi degli studenti per mezzo di vari professori. Il rettore tentò di indurre i due delegati a persuadere il comitato a retrocedere dal suo proposito e rimanere in carica; ma essi persistettero. Lo stesso comitato diramò ai giornali di Vienna un comunicato in cui dice di essere finalmente riuscito a compilare una lista sicura di quegli studenti italiani che da Vienna si recarono ad Innsbruck. Dà quindi pubblicamente la lista di questi studenti, affinché i cittadini di Vienna seguano gli esempi di quelli di Innsbruck, rifiutando loro alimenti, alloggio ed eventuali benefizi. Così, dunque, è andato in malora anche questo famoso comitato che pretendeva di estorcere dal Senato accademico dell’Università di Vienna straordinarie misure di rigore contro gli studenti italiani recatisi ad Innsbruck. Fallito nell’impresa, tentò un colpo brigantesco, comunicando ai giornali i nomi di questi studenti per farli boicottare. Qualche giornale pubblicò la lista; la maggior parte però si rifiutarono e biasimarono questo vergognoso tiro. Il Vaterland, fra gli altri, dopo aver osservato che in una città così popolata ed estesa come Vienna, l’idea di un boicottaggio è di impossibile attuazione, chiede a ragione donde ebbe il comitato tedesco la lista. E non sarebbe ora che le competenti autorità chiamassero all’ordine questi giovanotti invasi da teutonico furore, loro inoculato da mestieranti politici? Anche la Reichspost s’occupa di questo fatto e deplora vivamente che degli studenti tedeschi si siano abbassati a tal punto. La popolazione di Vienna, dice il giornale cristiano sociale, non sa che farne di questi appelli che non corrispondono per nulla ai suoi sentimenti e alla tradizionale ospitalità viennese. 