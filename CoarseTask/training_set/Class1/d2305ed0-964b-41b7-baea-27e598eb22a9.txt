Finalmente si annunzia che mercoledì saranno in Fiemme i delegati della Giunta e della Luogotenenza per trattare con le rappresentanze comunali la soluzione dell’eterna questione. Per la Luogotenenza si avrà un patriota, il d.r Corradini, che ha studiata la questione a fondo e s’industria di trovare fra la linea segnata rigorosamente dalle leggi e dalle decisioni tribunalizie e i postulati della popolazione una via di mezzo che soddisfi in certa misura quest’ultima, senza contraddire alle prime; per la Giunta lo accompagna il cons. prov. Rapp, già noto in Fiemme. La commissione sarà composta dai due delegati e dal capitano distrettuale di Cavalese. Le rappresentanze sono convocate ai 4 a Tesero e a Panchià, ai 5 a Ziano e a Predazzo, ai 6 a Moena, ai 10 a Varena e Daiano, agli 11 a Castello e a Cavalese. In una conferenza, di cui fu pubblicato a suo tempo, i rappresentanti del partito vicinale hanno potuto desumere dalla bocca del loro deputato come e fino a quando si potrebbe provvedere ad una soluzione. C’è da sperare che i delegati d’Innsbruck si muovano su queste basi. Il momento è decisivo e solenne. Una questione vecchia, risuscitata improvvisamente ha gittato la valle in una crisi che ha conseguenze terribili. La questione della comunità ha causato un forte stagnamento economico, e mentre le altre vallate si sviluppano ai progressi dei mezzi di comunicazione, dell’industria dei forestieri e della produzione in genere, Fiemme che è pure così ricca e feconda d’ingegni ha scarse le iniziative e rimane da alcun tempo indietro. Ora è il tempo di decidersi. L’amministrazione provvisoria di un patrimonio sì cospicuo è per una valle di tali e tante tradizioni (senza voler toccare le persone) un attestato di povertà morale, che i fiemmesi non devono tollerare più a lungo. D’altro canto non è neppur lontano il pericolo che, se non si riesce a costituire un’amministrazione autonoma, si provveda più lungamente ad un’amministrazione ufficiosa. Ad Innsbruck c’è chi godrebbe assai se i tentativi di un accomodamento abortissero, poichè allora sarebbe facile a chi ha il potere della maggioranza di piantarsi stabilmente nella valle, e tenendo in mano l’amministrazione di sfruttare la valle per scopi politico-nazionali contrari agli interessi e ai sentimenti dei fiemmesi. Queste considerazioni facciano nell’ora che corre tutti coloro che possono da una parte o dall’altra influire sugli animi per preparare il terreno al compromesso. E anche i più radicali devono concludere che è meglio un uovo oggi che la gallina domani col pericolo di non avere né uovo né gallina. Tutte le conquiste si fanno del resto per gradi; è impossibile dar la scalata di colpo al potere. Intanto sarebbe oramai una bella vittoria della costanza e della tenacia del popolo di Fiemme, se all’oligarchia incontrollata, all’amministrazione arbitraria di pochi venisse con forza legale sostituita un’amministrazione, la quale mediatamente o immediatamente dipendesse dal suffragio popolare e costituisse una partecipazione più larga del popolo all’amministrazione del patrimonio comune. Sarebbe anche un notevole miglioramento se si ottenesse un controllo di delegati eletti a rivedere scrupolosamente le operazioni del consiglio d’amministrazione stesso. E noi, che abbiamo seguito dai suoi inizi fino all’ultimo la campagna vicinale, che abbiamo aperte le nostre colonne alla sincera espressione d’ogni opinione, ma soprattutto alle voci energiche e rudi che venivano dal popolo, perché erano voci oneste e desiderose del bene, accompagnamo i delegati col caldo augurio che l’opera loro riesca, affinché Fiemme, cessate le lotte intestine, riprenda il suo posto sulla via del progresso morale ed economico. 