Il bibliotecario di Trento, professor D.L. Oberziner, ha rassegnato le sue dimissioni dal posto di civico archivista. Sapete il perché? – Cose del grifo. Ecco finalmente il mistero, al quale finora non abbiamo che accennato di lontano e che ora possiamo narrare da vicino, sulla scorta di un articolo dell’Unione la quale ci pare bene informata. Ricorderete anzitutto le polemiche di estetica circa il famoso grifo di via Oss-Mazzurana . Al pubblico non piacque, specialmente messo a quel posto, e i giornali censurarono aspramente il Municipio, perché aveva dato al sig. Fuchs il permesso di applicarlo alla sua trattoria. L’Alto Adige per salvare la Giunta Municipale buttò tutta la colpa sulla Commissione d’ornato, organo puramente consultivo del Comune. La commissione d’ornato protestò contro l’accusa, sostenendo ch’essa non aveva facoltà di dare o negare concessioni che del resto per altre ragioni esposte non la si poteva tacciare nemmeno di aver errato, dando il suo parere. «In questa sua protesta la Commissione non dissimulava la sua sorpresa che il Municipio, a mezzo della propria stampa, cercasse di trincerare la propria responsabilità dietro quella di un organo puramente consultivo, che nella presa di liberazione non aveva avuto alcuna ingerenza». Fin qui nulla di strano, diranno i lettori, ed hanno ragione; di simili questioni se ne sono viste anche nel Medioevo e nel Medioevo finivan lì... Ma nei tempi nuovi, sotto gli uomini nuovi l’affare ebbe il seguente epilogo. Uno dei membri della commissione d’ornato che avevano firmata la protesta, era il prof. Oberziner il quale contemporaneamente come archivista civico era impiegato del Comune. Tanto bastò perché s’incamminasse contro di lui in un processo disciplinare! Il processo dev’essere stato difficile, perché durò parecchio tempo, fino che recentemente al «prof. Oberziner fu intimato un decreto municipale, col quale, in ordine alla disposizione del § 185 del regolamento interno, il sig. Vicepodestà gli infliggeva, in via di punizione, una redarguizione, vale a dire una lavata di capo in piena regola, redatta anche in termini non troppo lusinghieri per la dignità personale e professionale del redarguito, al quale si accordava contemporaneamente il termine di tre giorni per produrre ricorso alla Giunta che avrebbe deciso inappellabilmente in ultima istanza». Per tutta risposta il prof. Oberziner, prima ancora che il decreto intimato gli fosse passato in cosa giuridica, diede le proprie dimissioni dal posto di archivista civico. Che ti fa la Giunta Municipale? Non sapendo come cavarsela finge di interpretare la protesta del prof. Oberziner come un atto di sottomissione, anzi come un ricorso, giudica chi oramai, dimettendosi, si era sottratto al suo tribunale, e naturalmente conferma la redarguizione del signor Vicepodestà. «Il prof. Oberziner protestò contro questo inesplicabile modo di agire e rispose al Municipio che avendo egli già rassegnate a tempo debito le proprie dimissioni d’archivista civico, ed essendo in conseguenza di ciò cessato ogni e qualunque di lui rapporto di dipendenza con il Comune civico, le disposizioni del regolamento interno non lo riguardavano più, per cui né la Giunta né il Municipio potevano esercitare su di lui alcun atto di autorità e non avevano quindi né competenza né facoltà di proferire contro di lui qualsiasi decisione in linea punitiva o disciplinare, decisione ch’egli considerava perciò come nulla e di nessun effetto. Nello stesso tempo invitava il Municipio a voler provvedere con tutta sollecitudine a rimpiazzare il rimasto vacante posto di archivista.» Questo il fatto che prossimamente dovrà pure venire discusso in Consiglio. Ed ora due parole di commento. La famosa questione del grifo era già nota da tempo, e nei caffè se ne raccontavano di belline! Anche noi parecchie volte vi abbiamo accennato, tanto per dare il comodo all’organo del Municipio di esporre le proprie ragioni. Ma l’Alto Adige tacque. Credemmo dover interpretare questo silenzio come tacita ritirata ed eravamo convinti che il processo disciplinare non avrebbe avuto seguito. Così la faccenda sarebbe terminata lì, tanto più che, per quanto ci è noto, il prof. Oberziner, provveduto alla sua dignità colle dimissioni non ne avrebbe poi menato scalpore in pubblico. Invece s’è voluto andare fino al fondo, fino alla redarguizione e alla conferma della condanna. Di fronte a questo inesplicabile modo di agire è bene che il pubblico consideri che il prof. Oberziner venne redarguito dall’autorità municipale come suo impiegato, per una critica, ch’egli pubblicò sui giornali, non come tale, ma come membro della «Commissione d’ornato» in una funzione estranea quindi agli obblighi e ai regolamenti degli impiegati. Il principio seguito dal Municipio è nella vita pubblica assolutamente immorale: poichè la sua applicazione conseguente vorrebbe dire che gli impiegati del Municipio non possono muoversi ed agitarsi come liberi cittadini, non possono essere pubblicamente ed efficacemente di diverso parere sia in politica o in arte o in qualunque esplicazione della vita pubblica, senza dare di cozzo coi regolamenti municipali, senza eccitare le ire dei signori superiori Il caso di cui ci occupiamo, è ancora più inesplicabile, perché diretto contro un uomo dell’arte e della scienza, che scrisse non per spirito di parte, ma per difendere il suo orgoglio di erudito e di critico ch’egli giustamente reputava offeso. O si credeva forse d’aver aggiogato al proprio partito tutti gli impiegati col miserabile aumento recentemente votato? Così, «il caso del grifo» diventa un caso tipico, l’esponente di un sistema. Speriamo che l’Alto Adige non ci risponderà che codeste sono freddure, come respinse sempre i nostri accenni alla grave questione. No, no signori democratici, voi avete dato l’assalto al Municipio in nome della libertà, della democrazia, della discussione. Ed ora che vi siete insediati v’infischiate di tutt’e tre. Il vostro organo tace, quando altri giornali espongono critiche, dati, cifre, e v’invitano a contradire. Voi tacete, ma tutti ne parlano, non solo in città, ma anche fuori, donde si guarda come a bonzi misteriosi perché, sorti l’altrieri, come avvocati di difesa della libertà ora rappresentano così bene la parte del procuratore di stato contro di essa. Democratici? Ma no, chiamiamoli «i signori Superiori». E quando qualche ingenuo di giornale troverà da muovere qualche appunto, la gente si stringerà le spalle e dirà: «i signori superiori sanno bene quelch’essi fanno; che pretese, vorreste mo’ che si mettano a discutere con voi?» Non altrimenti si faceva ad Abdera , quando ci capitò per quel caso quell’ingenuo di Sofocle. E tiriamo via, la costellazione del grifo eserciterà ancora i suoi misteriosi influssi e Dio sa quando ne usciremo... Probabilmente quando piacerà ai «signori Superiori». L’Alto Adige continuerà a difendere la libertà contro Trepow, che è una bestiaccia lontana, lontana, pretenderà l’eguaglianza del suffragio per il Belgio, dove non si preveda alcun pericolo per la «Lega Democratica», tuonerà contro la malvagia pianta della burocrazia viennese, compresa quella municipale, e il popolo sarà contento, soddisfatto, applaudirà tanto entusiasmo per gli ideali del progresso e del mondo nuovo. E benché circa tutte codeste belle cose non gli venga detto come si stia di casa, il popolo si rimarrà tuttavia calmo e contento... Egli sa infatti che a tutto il resto ci pensano «i signori Superiori». 