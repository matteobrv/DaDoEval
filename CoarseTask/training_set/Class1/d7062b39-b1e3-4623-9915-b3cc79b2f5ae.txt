Il Popolo di ieri, rispondendo all’Alto Adige che gli chiedeva il suo parere circa il preteso appoggio dei cattolici di Innsbruck ai candidati socialisti che nella capitale del Tirolo erano in ballottaggio coi liberali, dice che non solo non approva qualsiasi accordo di rossi con neri, ma trova di sconsigliare vivamente ai socialisti la accettazione anche puramente passiva di qualsiasi appoggio da parte dei clericali. Chi tiene di vista la politica e la tattica seguita dal cosiddetto partito socialista trentino non si meraviglierà punto di questa risposta. I socialisti trentini vogliono sopratutto l’anticlericalismo, anche quando per essere anticlericali si trovano nella necessità di essere antidemocratici. Altrimenti come potrebbe il Battisti avere l’appoggio efficace, anzi decisivo di una forte schiera di liberali che in tutte le elezioni corre a dimostrargli le sue simpatie con la scheda? Non così la pensano i socialisti tedeschi. Oltre Salorno i partiti politici assumono fisionomia più chiara che a Trento e i socialisti ci tengono praticamente assai più al loro programma democratico, che non i socialisti di Trento. È noto infatti che, benché non si possa parlare affatto di compromesso, buon numero di socialisti a Bolzano corse a dare il voto al candidato dei cattolici, dott. Probizer, e fece questo precisamente in odio ai liberali che hanno opposto un rifiuto reciso alle proposte dei cristiano-sociali, di riformare in senso democratico il regolamento comunale . Leggere la Volkszeitung, organo dei socialisti tirolesi, per persuadersene. Infatti, benché il partito socialista avesse lasciato mano libera ai suoi aderenti, tuttavia mandò a Bolzano il compagno Abram, il quale «visto – come narra testualmente la Volkszeitung – che gli agitatori tedeschi nazionali trascinavano i ferrovieri a votare, disse loro che dovevano pensarci bene prima di deporre la scheda per i liberali». E con tanta energia l’Abram si oppose ai socialisti che venivano trascinati a votare per i liberali, che su denunzia di galoppini tedeschi nazionali, venne arrestato e condotto in guardina, donde venne poi tosto rilasciato, essendosi egli richiamato all’immunità di deputato. E la Volkszeitung afferma ancora che i tedesco-nazionali sapevano che gran numero di lavoratori avrebbero votato il clericale per protestare contro la tirannia dei liberali; e chiude il suo commento dicendo che se i liberali nel ballottaggio di lunedì hanno vinto per 26 voti grazie ai socialisti di Merano, devono però persuadersi che i lavoratori sono stanchi di lasciarsi menare a naso dai liberali, e che se questa volta gran numero di socialisti ha votato dimostrativamente per i clericali, può darsi che un’altra volta volgano la fronte direttamente contro il liberalismo. E l’Abram ai tedesco-nazionali che credevano esser lui venuto da Innsbruck per consigliare i socialisti a votare contro il candidato dei cattolici, rispose netto e tondo che piuttosto di far agitazione tra i lavoratori perché votassero per i tedesco-nazionali, avrebbe loro strappato la scheda di mano parole che provocarono il noto incidente del suo arresto. Questa la posizione presa dai socialisti tedeschi. Ma a Trento e nel Trentino il socialismo sarà prima di tutto e soprattutto anticlericale anche a costo di essere antidemocratico. 