La proposta ha un’origine semplicissima: ieri abbiamo potuto leggere nei giornali un riassunto ufficioso del preventivo dello Stato per l’anno 19141915, e in questo preventivo alla posta «pubblica sicurezza» è contenuto un aumento di 2 milione di corone di spesa di fronte al 1913. Si motiva questo aumento coll’accenno a nuove disposizioni che si devono prendere per riguardi militari contro l’emigrazione, e modo particolare si fa cenno alla provincia del Tirolo e Vorarlberg, dicendo che bisogna sistemizzare nuovi posti di agenti di polizia per impedire l’emigrazione. Oltre a ciò si fa cenno che a Vienna si vuole fondare (in realtà si è già fondato) una sezione centrale di polizia col compito di sorvegliare l’emigrazione. Ora questa posta di bilancio viene a dire che le preoccupazioni e i timore da noi nutriti, che le ordinanze e le disposizioni che si sono prese recentemente anche nella provincia del Tirolo e sui confini, in modo particolare meridionali, non fossero semplicemente disposizioni di carattere transitorio erano fondate e che si vuol dar loro una forma stabile di attuazione organica. Ora a noi era noto che, contro ogni disposizione costituzionale, – era noto per quello che ne avevano detto i giornali – alle autorità politiche erano state mandate circolari presidiali, in cui si dava l’ordine di non staccare passaporti per gli emigranti dai 17 ai 36 anni; o di ritardare questo distacco di passaporti, finché avesse dato il proprio parere in riguardo l’autorità militare di completamento. Ora oggettivamente considerata la cosa, a parte che essa in tutti i casi porta un enorme ritardo di viaggio e si presenta di primo colpo come impedimento all’emigrazione, specie nei primi anni per gli emigranti, che hanno già preso tutte le disposizioni per la partenza, queste disposizioni sono in perfetta contraddizione colla legge fondamentale dello Stato del 1867, la quale permette e concede ai cittadini la libera circolazione. Questa legge accenna anche in verità alle eccezioni doverose per riguardi militari, in quanto in essa vien detto che l’emigrazione può venir limitata dallo Stato, quando lo imponga l’obbligo al servizio militare. Ma nella nuova legge militare votata nel 1912 vi è un paragrafo, il quale stabilisce in concreto quali siano i casi in cui questa emigrazione possa venir per riguardi militari impedita o difficoltata. Nel § 44 della legge militare è detto che nel caso che si tratti di persone obbligate al periodo militare e dopo l’inizio di questo periodo non si possono staccare passaporti se non per circostanze particolarissime . Ora da noi in parecchi casi, in linea concreta, è già avvenuto che sono stati arrestati ai confini degli emigranti, i quali erano stati dichiarati inabili al servizio militare, e altre persone che erano al di là di ogni occasione di poter essere dichiarati abili. È successo non solo che sono stati negati passaporti e molte legittimazioni di viaggio, ma nel caso specifico è successo l’enormità, che il capitanato ha dato in mano agli emigranti il passaporto e poi la rispettiva gendarmeria ha telegrafato alla gendarmeria di confine, e gli emigranti col passaporto in tasca sono stati arrestati, in modo che senza ulteriore intervento, avrebbero perduto il vapore, per il quale avevano ormai pagato le spese di viaggio. In generale con queste disposizioni si è riusciti ad ottenere da noi che un certo numero di emigranti abbia dovuto rinunziare all’intenzione di andare a cercare lavoro all’estero e, a quanto si sente, si vuole ora – e, come ho accennato prima, la posta del bilancio conferma questa opinione – stabilire un sistema di spionaggio su tutte le ferrovie, incaricando perfino i conduttori di domandare eventualmente i passaporti, perché tanto nella terza che nella seconda classe sia impossibile ai cittadini austriaci di emigrare. Ora io credo che in questo momento che a Vienna viene presentato – a dir vero non ai deputati, perché sono messi in disponibilità di servizio – ma alla presidenza della Camera e di qui abbassato anche al pubblico, fra cui ai deputati, il bilancio preventivo, in questo momento che si afferma con ciò e in una posta del bilancio dello Stato per il 1914/15 la ferma intenzione, il sistema del governo di voler combattere l’emigrazione con questi mezzi di polizia, io credo che sia doveroso che la Dieta del Tirolo prenda posizione tanto per quanto riguarda il principio, come per le conseguenze disastrose alle quali si potrebbe arrivare. Si tratta anzitutto di una misura anticostituzionale, misura che se il Parlamento fosse convocato e ai deputati fosse dato il mezzo di protestare, senza dubbio il governo non avrebbe il coraggio di applicare con presidiali segrete mandate all’autorità politica, perfettamente contrarie allo spirito della legge fondamentale e in questo riguardo al § 44 della legge militare. Credo quindi che dal punto di vista della legge fondamentale dello Stato la Dieta del Tirolo sia chiamata a fare la sua protesta. Oltre a ciò vorrei che si considerasse che si tratta qui di una enorme ingiustizia sociale verso i lavoratori. Noi non siamo per principio favorevoli all’emigrazione; come tutti dovrebbero naturalmente desiderare che in casa sua si potesse trovare l’occasione del lavoro necessario per il sostentamento o per rinsaldare la propria base di esistenza! Ma d’altro canto non si può negare che purtroppo nel nostro paese ci sono delle vallate in cui l’emigrazione è assolutamente necessaria, in cui se l’emigrazione cessasse, con ciò stesso cesserebbe contemporaneamente una fonte di sostentazione assolutamente indispensabile. Oltre a ciò, se si considera che questi lavoratori (io penso per esempio alla valle di Non, donde moltissimi partono per lavori faticosi nelle miniere d’America e ritornano uno o due anni dopo), si obbligano alla seconda coscrizione e non hanno la minima intenzione di sottrarsi al servizio militare, e partono non per sottrarsi al loro dovere, ma solo perché costretti dal bisogno di guadagnare e di farsi una modesta fortuna per poter riscattare il campicello dei loro padri o la loro casa o per stabilirsi una base economica qualunque. Se si considera che in realtà qui abbiamo da fare, le eccezioni non contano, con lavoratori che si possono chiamare i migliori, i più arditi e coraggiosi del nostro paese, e che di fronte a questi lo Stato usa una simile ingiustizia per impedire loro di andare a lavorare e a portare a casa il sostentamento alle loro famiglie; credo che se consideriamo la cosa anche dal punto di vista sociale, la Dieta del Tirolo, la quale si compone pure per la maggior parte di rappresentanti delle classi operaie e lavoratrici dovrebbe unirsi alla nostra protesta. Vorrei ancora accennare, che se per lo Stato non vale il diritto del cittadino, né il diritto di giustizia sociale di fronte ai membri della società civile, dovrebbe valere per lo meno il punto di vista fiscale. Se consideriamo che due terzi della ricchezza mobile del nostro paese viene precisamente dall’emigrazione, e che i denari che i nostri emigranti portano a casa vengono investiti nel nostro paese nelle banche, e quindi pagano tasse allo Stato, alla provincia, ai comuni, o vengono investiti in tutte le forme di economia pubblica produttiva, e quindi sono denari tassati dallo Stato e formano un buon cespite per il fisco, almeno dal punto di vista fiscale (e in questo riguardo il nostro Stato eccelle sopra gli altri Stati) si dovrà ammettere che tali misure sono perfettamente assurde e contrarie ai principi utilitaristi. Quindi se non valgono i diritti di cittadino e di giustizia sociale, dovrebbero valere almeno gli interesse dei censiti di fronte allo Stato fiscale che impone imposte. Io vorrei poi aggiungere ancora che accanto alle altre questioni di principio della libertà individuale e delle leggi fondamentali del 1867 si aggiunge anche un’altra considerazione. Io credo che non ci sia nessun altro Stato dove si possa arrivare quasi per fatalità atavica e storica a misure repressive, là dove invece c’è bisogno di misure sociali e di provvedimenti economici. È addirittura assurdo che si voglia impedire l’emigrazione, che si voglia sanare, diremo, il male, purtroppo spesso inevitabile, che è l’emigrazione, impedendola colla polizia. Evidentemente una simile logica non può entrare altro che nel cervello di coloro i quali per sistema da lunghi anni prima ancora di Metternich sono avvezzi a vedere ogni disposizione, ogni atteggiamento della vita moderna presentarsi sotto il rapporto in cui possano stare coll’inasprimento più o meno grave del sistema poliziesco. Credo quindi che anche dal punto di vista politico–sociale noi dobbiamo protestare contro questo sistema assurdo, antiquato che dovrebbe essere tramontato per sempre, che in una questione in cui bisogna assolutamente ricorrere a provvedimenti sociali, di carattere economico, di previdenza, di giustizia ed equità sociale, si ricorra invece ad un inasprimento poliziesco. Se consideriamo nel bilancio le poste riguardanti la provincia del Tirolo, vedremo una diminuzione degli importi dedicati a spese produttive, a lavori pubblici e invece che l’unica posta – per quanto si possa dedurre da questo sunto ufficioso mandato ai giornali – l’unica posta in cui il Tirolo ha l’onore di veder tenuta in maggior considerazione la propria economia, è precisamente la posta della polizia: si aumentano gli agenti di polizia, mentre contemporaneamente si peggiorano le condizioni e si diminuiscono le possibilità di lavoro. Domando se questa è politica, e se noi possiamo approvarla col nostro silenzio, e se non è giusto e doveroso che tutti i partiti della Dieta protestino contro una simile tendenza. Io ho formulato la mia proposta in una forma molto moderata, ho tenuto conto di tutti i punti di vista anche di coloro che credono, come è accennato nel progetto del bilancio governativo, che «aus wichtigen militärischen und gesamtstaatlichen Interessen» sia necessario introdurre un simile sistema poliziesco e di repressione riguardo alla emigrazione e precisamente tenni conto di questo, perché ritengo che anche questi punti di vista vengono a dar ragione alla motivazione della proposta da me presentata. Cioè credo che sia un ben triste sistema di educazione dei sudditi dello Stato all’amore della patria quello di impedir loro di andarsene per anni due o tre al massimo e ritornare poi in patria coi guadagni ottenuti col proprio lavoro, credo che sia una ben triste educazione alla concezione dei «gesamtstaatlichen Interessen», e che viceversa la patria in questo momento debba venir concepita dagli emigranti e lavoratori che vanno via, come qualche cosa di perfettamente contraddittorio agli interessi dell’individuo. Signori! Per queste ragioni spero che i rappresentanti anche degli altri partiti daranno ragione a noi nella presentazione di questa proposta – e accenno in modo particolare ai partiti di carattere conservativo della parte tedesca della provincia. L’altro giorno il signor presidente cons. aulico Schumacher ha trovato nel mio discorso tinte troppo fosche, e troppo nere, e ha sentito la necessità di mettervi qualche lume, in modo da fare un quadro di carattere, diremo così, fiammingo ; io ritengo che oggi non sentirà questa necessità, perché ho parlato così moderato, così oggettivo, così sereno, ho riferito semplicemente la verità, anzi molto meno della triste e cruda realtà appunto per rendergli possibile di unirsi alla nostra proposta, senza andare in cerca di lumi non necessari. Mi pare di aver distribuito le ombre e le luci in proporzione equa, e se ne riesce un quadro molto fosco, molto tetro, questo non è certo colpa di retorica, di artificio polemico, ma della triste realtà, la quale viene destinata e decisa, stabilita, imposta contro la nostra volontà. Contro questa imposizione sistematica che è criterio governativo purtroppo noi abbiamo troppo poche volte l’occasione di protestare, di far sentire la nostra voce. E credo che la Dieta del Tirolo, la quale è uno dei pochi corpi legislativi che ora sono convocati e ha una certa libertà di parola, che è quasi un’isola in mezzo all’assolutismo che dilaga dappertutto, farà bene a mandare al governo questo monito e levare questa voce di protesta, perché non si continui in un sistema che può ripiombarci addietro almeno di quarant’anni. [Applausi]. 