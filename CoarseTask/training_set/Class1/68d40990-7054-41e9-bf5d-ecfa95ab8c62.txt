L’intervento del Nunzio , dichiarato non avvenuto per incarico della S. Sede, non è che un episodio di per sé insignificante a confronto del nocciolo della questione. Ma i giornali gonfiano l’episodio all’infinito. E siccome il Nunzio di fronte alla pubblicazione della lettera del ministro Aehrenthal al Marchet , mantiene le sue asserzioni da quella divergenti, ripete anzi in una nuova intervista che si gioca di parole, così quello che più al momento stuzzica la curiosità del pubblico è di sapere come finirà il conflitto diplomatico personale fra il Nunzio e il ministro degli esteri. Che questo esiste è documentato anche dalla circostanza che al ricevimento dato dal Nunzio il giorno di S. Giuseppe non si presentarono che i ministri Burian, Pitreich e Schönaich , e si astennero tutti gli altri ministri compreso Aehrenthal e Beck. Il principe Lichtenstein in un’adunanza elettorale s’espresse così: «È da deprecarsi che sua eccellenza il Nunzio si lasci intervistare da redattori; ciò non è in uso presso diplomatici e nel caso concreto può dare occasione a malintesi o ad inesattezze, tanto più che sua eccellenza non parla che italiano e francese. Ritengo che il nostro ministro degli esteri il baron Aehrenthal e il d.r Marchet abbiano agito correttamente, considerando il passo del Nunzio apostolico, tanto per la forma che per il contenuto non ufficiale, poiché lo stato austriaco dispone assolutamente lui delle cattedre delle sue università; quest’è un attributo elementare dell’autorità statale. Noi cristiano-sociali siamo però del parere che vi sia una logica incompatibilità nella circostanza che uno il quale de facto col pubblicare e dire vere bestemmie è uscito dalla Chiesa cattolica, continui ad insegnare diritto canonico, il quale sta in un nesso insolubile colla morale e coi dogmi della nostra confessione. Ciò è una provocazione e nessuna confessione entro lo stato si lascerà piacere una cosa simile. E sia qui altra volta solennemente dichiarato: Noi non vogliamo dominare sulle università, noi vogliamo l’equiparazione e questa sola». A ricordare l’origine e l’essenza della cosa, a parte l’episodio diplomatico, gioverà anche il fatto che ieri l’altro una deputazione di deputati cristiano-sociali tirolesi, in base al conchiuso, al quale noi abbiamo già accennato, si portò al barone Spiegelfeld, dichiarando che i cristiano-sociali riaffermano l’energica loro volontà di farla finita colle pubbliche offese lanciate dal Wahrmund, e di ottenere nelle università piena equiparazione per gli studenti cattolici. Il Luogotenente si richiamò alle dichiarazioni fatte all’on. Schraffl dal ministro presidente e promise di raccomandare al governo centrale una sollecita soluzione della vertenza. Caratteristico è il parere di un ministro liberale e di un giornale protestante. Il primo è il Peschka, ministro nazionale tedesco. Egli scrive in un articolo sulla Zeit o sulle Innsbrucker Nachrichten che Wahrmund non ha parlato né come professore né come scienziato, ma il suo discorso segue il metodo, contiene le frasi che servono a scopi agitatori di un partito determinato. Perciò i liberali tedeschi tratteranno il caso come politico né vogliono spingere le cose ad un Kulturkampf. Il giornale è la liberale e protestante Kölnische Zeitung la quale nota che il libello del Wahrmund tratta l’Immacolata concezione, l’Ascensione di Cristo e specialmente la Messa e la Transustanziazione in un modo che deve provocare i cattolici fino al sangue. «Tutta l’esposizione – dice il giornale liberale (N. 293) – si svolge in evidente compiacenza in forme, che col miglior buon volere non si possono riguardare corrispondenti alla dignità dell’argomento e alla serietà della situazione». Così la Kölnische! Ma i nostri liberalissimi Alto Adige, Popolo e Patria in sereno amplesso difendono la libera indagine del Wahrmund! 