«L’Alto Adige» ha taciuto tutti questi giorni quando noi abbiamo provocato il suo parere sopra i fatti e criteri amministrativi della città. Non accettò la discussione sul terreno dei bilanci, delle investizioni, dei debiti delle industrie, delle tasse comunali. Per suo conto preferì che gli elettori ignorassero lo stato finanziario della città e i rimedi che si propongono gli uni e gli altri per rimediarvi. I cittadini non ne devono saper nulla. Se ne accorgeranno quando i nuovi pesi minacciati dal programma liberale piomberanno loro addosso. Ma questa sera prevedendo che noi non avremmo potuto ribattere scoppiò la solita bomba. Noi siamo antipatrioti, antinazionali, anti-italiani. La nostra entrata in comune «segnerà il tramonto di tutte le più belle idealità, la fine di tutte le più nobili tradizioni». E questa volta come prova del nostro antinazionalismo si ricorre non alla solita poesiuzza tirolese, ma ad una circolare che alcuni signori di Arco avrebbero mandata ai tedeschi villeggianti ed ai loro amici per erigere un monumento all’arciduca Alberto. Noi di questa circolare non sappiamo nulla, non l’abbiamo vista, né sappiamo chi l’abbia scritta. Ma ad ogni modo fra i firmatari riferiti dall’«Alto Adige» sono anche persone appartenenti al partito liberale nazionale, come tutta l’amministrazione arcense non è amministrazione clericale, ma una coalizione indipendente dai partiti politici formatasi per rimediare al disastro e all’irregolarità di un’infelice amministrazione liberale nazionale. Inferire dall’amministrazione di Arco all’amministrazione di Trento non ha senso, se non in quanto che anche a Trento la mala amministrazione di un partito renderebbe necessaria la coalizione di tutti per rimediarvi. Ma l’«Alto Adige» è ricorso a quest’atto infame dell’ultima ora per scagliare su di noi ancora una volta l’anatema dei patriotti. L’insulto non ci tocca ed i fatti stanno a provare la malignità della calunnia. Cattivi italiani, pessimi cittadini?! Noi protestiamo fieramente contro queste arti infami ed indegne del giornale di un partito che si rispetta. Anche recentemente per calunniarci di fronte ai connazionali del Regno si telegrafò da Trento al Secolo che per protestare «contro le mene dei clericali trentini i quali ostacolano l’Esposizione di Roma», l’«Alto Adige» lanciò l’idea di un pellegrinaggio di trentini nella capitale. È sempre così. Tutti i giorni i signori liberali ricorrono all’aiuto nostro quando si tratta di salvare l’integrità nazionale del paese o di ravvivare il sentimento di italianità in mezzo alle nostre popolazioni. In Fassa, in Folgaria, a Lavarone, a Roverè della Luna, a Salorno e dovunque con sacrificio fa d’uopo lavorare per l’italianità del nostro paese noi veniamo richiesti e riconosciuti per l’opera nostra. Ma a Trento nei momenti delle elezioni diventiamo antipatriotti. Ma è chiaro che tanto all’interno quanto fuori del paese si vuole sfruttare il nazionalismo ed il patriottismo per strappare agli ignari quell’applauso che il partito nazionale non può meritare per le sue opere. Elettori, vorrete voi prestarvi un’altra volta a questo vergognoso trucco politico? Guardateli in faccia questi patriotti e giudicate il loro patriottismo dalle loro azioni. 