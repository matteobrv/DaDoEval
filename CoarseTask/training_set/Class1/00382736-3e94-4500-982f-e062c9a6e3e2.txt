Possiamo dire ormai, con una certa sicurezza, che la guerra è definitivamente esclusa. La giornata di ieri è stata decisiva per la pace. La Russia ha preso posizione, e questa non è certo tale da scoraggiare la Serbia nelle sue megalomanie provocatrici. Un nostro telegramma di stamane da Pietroburgo, che ha carattere ufficioso se non propriamente ufficiale ce lo annunzia. La Serbia – ci dice il telegramma – aveva mandato alla Russia una nota in cui protestava il suo sincero amore per la pace, l’assoluta mancanza da parte sua di propositi aggressivi e la ferma risoluzione di astenersi da qualunque atto che potesse venir ritenuto provocatorio, e di affidare la cura dei propri interessi alle potenze. La Russia fece rispondere a questa nota, per mezzo del proprio inviato a Belgrado, che se era vero che la Serbia era disposta ad accettare i desideri delle grandi potenze, le dava il consiglio di dichiarare categoricamente che non insisteva su concessioni territoriali e che in tutte le altre questioni che stanno all’ordine del giorno si rimetteva completamente alle decisioni delle potenze. Ora chi abbia seguito fin qui lo svolgersi della questione austro-serba può ben comprendere che voglia dire questa intimazione. È un fine quasi brutale messo in fondo alla lista delle rivendicazioni e delle aspirazioni di quel paese, e i serbi lo sentiranno amaramente e constateranno che a questo mondo con le urla sole non si scuotono gli imperi. 