Le popolazioni rurali sono ora economicamente organizzate: pochi colpi di martello ancora e la fabbrica è ridotta a compimento. Con la forza di queste i cattolici si accingono a creare, per quanto sta in loro, un avvenire industriale al Trentino, economicamente debole, industrialmente in regresso. Ma, ricordiamolo! L’opera riuscirà solo, se il primiero spirito cristiano diniziativa e di sacrificio aleggerà nell’interno della fabbrica, se tutte le istituzioni si considereranno non come frutto del lavoro di pochi ma come risultante di tutto il movimento cattolico-sociale. Nelle valli sono sorte anche le società agricole, i circoli di lettura, ecc. i quali hanno il compito di diffondere le idee cattolico-sociali e promuovere in genere la cultura popolare. In questo campo ognuno vede che c’è un po’ di ristagno. Esso dipende da molte cause, ma in tanto in quanto esso risale a mancata energia, ad abbandono deplorevole, conviene assolutamente vi si ponga rimedio. Il giovane clero segua l’esempio di chi lo precedette e si ricavino dall’armadio i libri di propaganda e di questione sociale sui quali un’improvvisa apatia ha lasciato posare la polvere della dimenticanza e dell’inerzia. Nelle città, nelle borgate ove esiste un proletariato industriale, i cattolici trentini possono vantare seri tentativi di organizzazione, iniziative d’opere, che gli avversari invidiano loro. Ma il socialismo e il radicalismo hanno distrutto molto di quello che è cresciuto, gittata la nostra semente. Sarebbe però grave errore il lasciare il campo in balìa degli avversari. Ritorniamo all’assalto, concentriamo gli sforzi! La questione operaia esiste, e fatti recenti servano a ricordare il dovere dei cattolici d’intervenire nelle lotte fra «capitale» e «lavoro», di organizzare ed istruire anche l’operaio dell’officina. Più difficile è il compito dei cattolici nel campo intellettuale e scientifico; ma perché dovremmo abbandonare l’agone, quando è parte integrale del nostro programma il ripristinare praticamente l’armonia tra scienza e fede? Cattolici vogliamo il contadino e l’operaio, ma il cattolicismo deve riguadagnare il suo influsso anche sulla borghesia colta, sugli accademici. Urge più che mai organizzare e educare politicamente il popolo trentino. Se la democrazia cristiana deve pervadere anche le aule legislative, se la questione sociale deve «secondo l’Enciclica» venir sciolta anche col concorso dello Stato, è necessario che nella politica riconquistiamo ai principii cristiani quell’influenza, che hanno avuto, a bene della società, altra volta. Il nostro popolo cattolico ed italiano ha diritto di fare la sua politica, senza ricorrere alla tutela d’altri. Diffondete, sostenete l’Unione politica popolare trentina! Ed infine va raccomandata caldamente la stampa. Una stampa cattolica, forte, superiore in tutto a quella degli avversari, ci è indispensabile come l’ossigeno che respiriamo. Ricordatevi dovunque e sempre della vostra stampa! Abbiate il coraggio di sostenerla e di difenderla; non aggiungetevi al numero piccioletto dei critici inerti e vani. Collaboratevi, diffondetela! I cattolici trentini stanno e cadono con la loro stampa. Siatene superbi, come è orgoglioso il contadino delle sue campane, le quali dall’alto della torre antica, lo accompagnano al lavoro e al riposo, lo rinfrancano stanco, lo risollevano oppresso, gli dicono ininterrottamente: «Lavora, lavora e spera!». Trento, 15 maggio D.r Alcide Degasperi 