Da parecchi giorni è cominciata e viene condotta con maggior o minore fortuna nel giornale del mattino e in quello della sera una campagna contro le feste di Innsbruck . Questa campagna – la quale specialmente nel suo principio sembrava preoccuparsi in particolare dell’intervento dei tiratori di bersaglio e che fu per ottenere l’effetto alimentata con molte chiacchere di danari distribuiti, di promesse mirabolanti, ecc., questa campagna era invece diretta contro l’intervento dei deputati in genere e sopratutto contro l’intervento dei deputati liberali alle feste. Fu perciò che si tirò in campo la questione autonomistica. Mentre, infatti, a nessuno era nemmeno passato per il capo che tale atto potesse contenere una rinuncia dei diritti unanimemente richiesti dagli italiani, ecco che certi giornali con evidente intenzione di intorbidare le acque gli danno questo significato. Ma poiché non sono i giornali – e tanto meno i giornali che si scrivono da irresponsabili e che vengono sconfessati dai rappresentanti politici del proprio partito – quelli che possano determinare la portata delle azioni altrui, sta bene precisare: – né i deputati che si recheranno ad Innsbruck intendono minimamente rinunciare ai postulati del Trentino, ma intendono semplicemente omaggiare l’Imperatore, – né là fuori si pensa di intepretare l’intervento in altro senso. Ciononostante – secondo i medesimi giornali, di cui abbiamo accennata la tattica – i deputati liberali alla Dieta in unione coi podestà di Trento e di Rovereto avrebbero deciso in una conferenza tenuta lo scorso martedì di non prendere alcuna parte alle feste di Innsbruck, ma di chiedere – e ciò ritenevano loro «dovere» – un’udienza speciale all’Imperatore. Con ciò essi avrebbero deviato dai propositi espressi di fronte ai deputati popolari ed agli accordi presi alcuni giorni prima, giusta i quali gli italiani, invitati al pranzo di Corte, vi sarebbero senz’altro intervenuti e nell’udienza che dopo il pranzo l’Imperatore avrebbe concessa a tutti i deputati dietali italiani e tedeschi avrebbero per mezzo del Capitano provinciale presentata la supplica per la ferrovia di Fiemme, firmata dal Presidente della Magnifica Comunità Generale e dai podestà di Trento e di Bolzano. L’Alto Adige di ierisera e il Popolo di stamane riferiscono che l’udienza speciale chiesta dai deputati liberali fu rifiutata, come del resto era facile prevedersi. Anzi l’Alto Adige scrive che «a quanto si afferma conseguenza di questo rifiuto sarà l’astensione dei deputati e podestà liberali da tutti i festeggiamenti di Innsbruck» . Anche questa volta non si tratta che di un pio desiderio del giornale della sera. Da principio egli voleva imporre ai deputati e ai podestà liberali l’astensione, trasformando l’omaggio all’Imperatore in una pretesa rinunzia all’autonomia, adesso si appiglia al rifiuto di un’udienza speciale e se ne crea una nuova arma per intimare un’altra volta il suo ukase. Noi possiamo però con tutta certezza affermare che i deputati e i podestà liberali interverranno al pranzo di Corte e subito dopo prenderanno parte all’udienza, alla quale conforme agli accordi già presi e all’assenso dell’Imperatore di cui demmo notizia, verrà presentata nella forma già detta la supplica per la ferrovia di Fiemme. Come morale della storia, resta il deplorevole dissidio fra i rappresentanti politici del partito liberale e i reggitori dell’Alto Adige che vorrebbero menarli per la dande, minacciando in caso di riluttanza crisi e putiferi, per indurli alla politica del nullismo e delle dimostrazioni che finirebbe col rovinare gli interessi del paese e col rivoltare le vallate, tradite nelle loro più vitali questioni, contro la città menata a naso da quattro agitatori. Per buona fortuna il trucco dell’Alto Adige non è riuscito e a protestare resta solo l’Avancini che rappresenta se stesso, e non ha bisogno di pensare a responsabilità. 