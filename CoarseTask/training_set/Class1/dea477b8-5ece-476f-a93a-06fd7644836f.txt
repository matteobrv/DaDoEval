Eccelsa Dieta! Parlai in prima lettura per tratteggiare in un quadro detto troppo fosco, ma che, malgrado le obbiezioni, ritengo preso dal vero, la situazione generale del nostro paese, come paese di confine di fronte all’organismo ed ai pesi militari, riservandomi di fissare poi nel corso della discussione, nella commissione e qui in seconda lettura nel pleno della Dieta l’atteggiamento del nostro partito di fronte al progetto concreto, che sta ora in pertrattazione . Nella commissione diffatti, in contraddittorio con parecchi signori e con i rappresentanti del governo, abbiamo avuto occasione di precisare nettamente il nostro pensiero. Lo riassumerò brevemente. Il progetto attuale è composto di una cifra secca e nuda e categorica, come un’operazione matematica. Vi si dice: È stabilito un aumento generale di 4580 uomini, e si invita la Dieta del Tirolo a fare le rispettive equazioni e a trarne le rispettive e doverose conseguenze . Noi ci siamo trovati di fronte ad altri progetti militari, e allora abbiamo potuto assumere un atteggiamento diverso, perché tanto nell’aumento del 1910, quanto nel progetto di legge sulla ferma biennale incontravamo una tendenza di rendere almeno meno gravosi i pesi militari, ritenuti inevitabili, e una diminuzione della durata di questi pesi, così che si poteva dire che, se abbiamo un regresso, un peggioramento in intensità, avevamo però un progresso, un miglioramento in estensione. E questa tendenza corrispondeva in genere al concetto moderno che si suole applicare nella legislazione. Perciò noi potemmo venir a patti con simili proposte. Ma qui invece in questo progetto concreto ci troviamo di fronte a una cifra nuda, a un aumento inesorabile, senza concessioni di sorta, così che sembra che questa legge rappresenti un ritorno al concetto antico di tributo, un abbandono di quella via, per la quale sembrava che si fosse ammesso, che di fronte ai doveri militari ci sono anche diritti e riguardi per la popolazione, di cui bisogna tener conto. Quindi per queste ragioni, per queste differenze in confronto di altri progetti, noi abbiamo preso un atteggiamento negativo. Ma c’è di più. Nel secondo capoverso del § 1 del progetto si prende addirittura un’ipoteca sull’avvenire. Il corrispettivo aumento generale non è fissato né da una patente imperiale a § 14, né da una legge, ma è semplicemente previsto nella patente imperiale, così che non corrisponde affatto a legalità, se la Dieta del Tirolo viene eccitata a occuparsi o a tirar le conseguenze non di una legge, che vuole fissato il contributo generale, come è previsto dalla legge militare fondamentale della provincia, ma di previsioni più o meno autorevoli. L’unica base legale che sta di contro a questo progetto del Tirolo è la legge ungherese. Ora domando, se questo povero privilegio tirolese è giunto al punto da dover essere gettato ai piedi del conte Tisza , forse in riconoscenza dell’atteggiamento che il conte Tisza avrà occasione in pochi mesi di prendere nella questione del compromesso ungherese e nelle questioni doganali che interessano certo molto anche la provincia del Tirolo. Abbiamo quindi fatto in tal riguardo la proposta sospensiva cioè, che questa volta non si votasse sul secondo capoverso del § 1, ma ci è stato risposto che qualunque siano le preoccupazioni d’indole teorica, veduta la cosa dal punto di vista pratico, meglio era addirittura inghiottire la pillola amara d’un colpo fino al 1918, senza che la Dieta ogni anno sia costretta a ritornare al triste passo. E fino a un certo punto si potrebbe anche esser d’accordo, se qualcuno dei signori rappresentanti del governo, dei signori rappresentanti dei partiti favorevoli a questa legge avessero comunque potuto prendere un impegno, che almeno fino al 1918 non ci venisse fatta una nuova richiesta di contingente militare. Ma quando io molto ingenuamente ho fatto questo accenno, ho incontrato, come è naturale, un sorriso di compassione. Oltre a questi motivi di carattere generali e intrinseci del progetto, vi sono altre ragioni che ci hanno mosso a un atteggiamento negativo, e in modo particolare quali rappresentanti del Trentino. Ho letto nei giornali di questi giorni ad Innsbruck che agli esami di maturità negli istituti magistrali si è dato come tema: «Tirol eine Festung». Non so come riesca la classificazione degli scolari che hanno fatto questo tema, ma so che se fosse dato da noi il tema: «il Trentino una fortezza», tutti piglierebbero eminenza. Con tutto ciò noi siamo tanti realisti da ammettere, che la posizione del nostro Trentino riguardo ai pesi militari, di fronte all’organismo militare dello Stato, è creata da destini storico-geografici, i quali risalgano ancora agli albori del sacro romano impero. E appunto per questo chiediamo che lo Stato nel suo atteggiamento di fronte agli abitanti del Trentino riconosca la particolar funzione per la difesa generale, i particolari servigi che il nostro paese con enorme sacrificio rende alla difesa dello Stato. Gli albergatori, i quali devono abbandonare l’industria, come è accaduto in luoghi di cura, che ho accennati nella prima lettura, perché vi vengono costruite caserme, i pastori che devono abbandonare i pascoli perché vi si fanno i tiri col cannone, i consumatori, i quali devono pagare di più i genere di prima necessità, perché il governo militare impedisce la costruzione di strade, tutti questi naturalmente sono dei creditori dello Stato, e tutto il nostro paese in tal riguardo diventa creditore dello Stato. Noi dobbiamo quindi conchiudere, e ognuno ragionevolmente dovrebbe ammettere, che a una politica militare improduttiva in paese di confine deve corrispondere come obbligo dello Stato una politica economico-sociale di ricostruzione. La vita moderna è movimento di libertà, e invece a un organismo moderno, economicamente e socialmente, come è il Trentino, si impone un’armature di ferro medievale, che lo opprime dalla cervice alle ginocchia. Ma, se non si provvederà ad aumentare la resistenza di questo organismo rinchiuso nel ferro, è chiaro che dovrà rimanere schiacciato. Sua Eccellenza il signor Luogotenente nell’ultima seduta ha avuto la bontà di ammettere, che i nostri contadini per le condizioni geografiche del nostro paese sono in condizioni da dover sentire con più gravezza che gli altri i pesi militari, e noi saremo grati a S. E., se a questo riconoscimento vorrà aggiungere anche la logica conseguenza, che è quella del dovere di compenso, di rifusione da parte dello Stato centrale, e se vorrà per questo dovere far propaganda presso l’attuale gabinetto, il quale sembra a tal concetto finora un po’ refrattario. Con ciò sostanzialmente avrei motivato l’atteggiamento preso dal nostro partito in questa questione. Come vedono i signori della maggioranza, io non ho fatto nessuna «tirade», nessun attacco, come prevedeva un giornale di Innsbruck, e benché i ricordi amari, trattandosi di una questione militare, vengano a frotte nella memoria, e sulle labbra si faccia un tumulto di frasi forti, io le ho respinte, le ho trattenute, da una parte perché sono troppo orgoglioso per incorrere nel pericolo dell’accusa d’una facile retorica, e d’altra parte perché i nostri argomenti sono troppo forti per aver bisogno di frasi forti. Ho evitato anche di richiamare in mio soccorso delle considerazioni d’indole generale, come ha fatto il signor relatore Schraffl, o in generale, le dottrine e i principi. Ho avuto occasione di ammirare nella biblioteca del palazzo della pace all’Aia la voluminosa letteratura pacifista, di cui conosco anche parecchi libri. Però io tra pacifismo e militarismo sono piuttosto per il realismo, per comprendere che non bisogna, o sarebbe inutile, cercare in quei libri gli elementi di criterio per giudicare una legge sull’aumento del contingente militare nella Dieta tirolese. Un’altra visione però ho ancora negli occhi dal mio viaggio all’Aia, al palazzo della pace: è la visione di una statua del redentore, che s’impone in mezzo al palazzo dell’istituto . Questo ricordo mi torna per affermare il dovere che secondo me ha ogni aderente a un partito cristiano, sia pure che per circostanze ineluttabili del momento voti in favore o contro un dato progetto di legge, il dovere cioè di cogliere tale occasione della discussione di progetti militari, per riaffermare la tendenza pacifica del principio cristiano, per richiamare i governi alla necessità della riforma sociale cristiana, perché a lungo andare gli stati non si puntellano sulle baionette, ma vivono solo col progresso economico e sociale dei popoli. Di fronte alla tendenza cieca in senso contrario che va verso il precipizio per sistema, e quasi godendone, pare a me che tutti gli aderenti al principio cristiano nella politica dovrebbero ripetere la parola e il monito che disse uno dei grandi politici cattolici, il presidente dei ministri bavarese conte Hertling a proposito di armamenti cioè: «Così, in questa maniera non si può più andare avanti» . Il signor relatore ha accennato anche a motivi di indole patriottica. Ora io ritengo che il voler tirare, il voler imporre come criterio dominante in tale discussione il patriottismo sia cosa anacronistica, perché il patriottismo di un corpo legislativo va senza dubbio concepito come un sentimento di corresponsabilità per l’amministrazione e la legislazione in genere dello Stato. Ora come sarebbe ridicolo che in Francia i radicali, perché la maggior parte di essi non è favorevole alla ferma di tre anni, vengano ritenuti come non patrioti, mentre venisse celebrato come solo patriota Ribot col suo ministero ; come è ridicolo supporre che in Italia l’attuale ministro della guerra Grandi nel gabinetto Salandra sia meno patriota, perché si accontenta di 194 milioni di spese militari invece dei 300 milioni che si dice abbia preteso il gen. Porro come sarebbe anche ridicolo e comico, (né l’ho mai sentito) che si porti in campo il punto di vista patriottico, quando i ministri delle finanze austriaci e ungheresi fanno resistenza alla domanda di aumenti di spese militari, o del contingente da parte del ministro della guerra; così credo che sarebbe fuori di posto di voler introdurre il criterio di patriottismo nel giudicare la misura, l’opportunità o meno di un dato aumento del contingente militare o di un aggravio militare qualsiasi. Noi reclamiamo per noi la libertà di giudicare questo progetto di legge semplicemente per ragioni intrinseche o oggettive. E quello che abbiamo fatto nella commissione e oggi a queste ragioni io ho accennato; e come nella commissione, così anche qui devo conchiudere per le stesse ragioni, che abbiamo deciso di votar contro. [Bene]. 