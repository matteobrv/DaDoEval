Ho già esposto a voce al neoeletto Presidente , in occasione della sua venuta a Trento, lo stato presente della questione tranviaria, per quanto riguarda l’opera della deputazione e degli enti pubblici. Mi permetto di aggiungere in iscritto alcune altre risultanze di questi giorni. È noto anche ai fattori competenti di Fiemme per l’ampia e dettagliata relazione che il sottoscritto e l’on. Trettel fecero nel convegno di Cavalese verso la fine della sessione dietale come stessero le cose alla rottura delle trattative d’Innsbruck. I deputati italiani dopo lunghi e replicati sforzi, a parte dei quali assistettero anche i rappresentanti della Magnifica e della città di Trento, dovettero convincersi che per la posizione negativa assunta dal governo e le ostilità incontrate nella Provincia, l’attuazione del compromesso non sarebbe più possibile . Così oramai durante le trattative dietali la deputazione italiana aveva dovuto ridurre la sua domanda alla costruzione della ferrovia di S. Lugano da una parte (fino a Moena) e dall’altra alla costruzione di un tratto Lavis-Cembra. Anche su quest’ultima base però non venne raggiunto l’accordo, perché i rappresentanti tedeschi volevano assicurarsi le cose in modo da impedire in qualunque tempo la continuazione della Lavis-Cembra verso Cavalese. Fallite le trattative dietali e chiusa la Dieta in seguito all’ostruzione italiana, i deputati ripresero a Vienna le trattative. Il capo del Club parlamentare, il presidente del club dietale, Mons. Delugan ed il sottoscritto riattaccarono di nuovo le trattative col ministro delle ferrovie e col presidente dei ministri. Dapprincipio il ministro era completamente negativo e non aveva che rimproveri per gli italiani. Constatata l’impossibilità di ritornare indietro sulla base del compromesso, i deputati presentarono l’ultimo postulato: costruzione da parte dello Stato della Egna-Moena e costruzione a spese dello Stato della Lavis-Cembra, premesso per entrambe i già noti contributi. Ma qui si rivelarono di nuovo le differenze d’Innsbruck. Per la ferrovia di S. Lugano il ministero dichiarò [...] modo che lo Stato poteva aumentare il suo rischio. Egli presuppone che la Egna-Predazzo costerebbe circa 10 milioni. Osservo che i tecnici del ministero stesso giunsero al massimo di milioni 8. In quanto al tratto Predazzo-Moena si riservò di decidersi più tardi. Naturalmente da parte nostra si è insistito per tutta la linea. Ora lo Stato, secondo il calcolo del ministro, darebbe 2½ milioni in azioni di fondazione e garantirebbe oltre a ciò l’interesse fino a 4 milioni di priorità (assicurando a tale scopo nel contratto di esercizio un dato percento delle entrate e postergando le proprie spese di esercizio), cosicché, presupposto che la Provincia dia 1 milione in azioni di fondazione, la Comunità 1½ milioni, avremo 5 milioni in azioni di fondazione e 5 di priorità, di cui 4 garantiti dallo Stato. L’importo rimanente lo vorrebbe assunto dai bolzanini. Ed eccoci di nuovo allo scoglio. Tuttavia constatiamo frattanto un avvicinamento notevole, che lo Stato cioè sarebbe disposto a garantire 4 milioni di priorità oltre il suo contributo di fondazione. Gli italiani opposero le solite ragioni perché lo Stato finanzi da se la linea per intiero, presupposti sempre i contributi della Provincia e della Comunità. Il ministero rilevò la difficoltà d’inserire nel progetto di legge sulle ferrovie locali un aumento così notevole di contributi dello Stato (fra S. Lugano e Cembra si domanderebbero sotto varie forme dai 12 ai 13 milioni complessivamente), ed i deputati fecero notare che in Fiemme il Demanio ha un interesse diretto per l’esportazione del legname, cosiccché per la finanziazione si potrebbe forse ricorrere ad una legge ferroviaria. Il ministero si è preso tempo dalle 2 alle 3 settimane per poter dare una risposta definitiva, per ultimare nel frattempo anche il calcolo preventivo delle uscite e farsi così un’idea esatta dei risultati finanziari della linea e della possibilità di accondiscendere ai nostri postulati. Questa è oggi in breve la fase della questione. Per la verità, quale rappresentante della valle, devo aggiungere che al problema fiemmese tutti i miei colleghi della deputazione popolare rivolgono la massima cura, in specie gli on. Conci e Gentili . Allo sforzo concentrato della deputazione è riuscito ormai di superare grandi difficoltà e faremo tutto il possibile per superare anche le rimanenti, quantunque la situazione finanziaria e politica pur troppo triste non permetta di assicurarne l’esito. Senza dubbio, la nostra attività presuppone d’altra parte il riconoscimento di codesta Presidenza e del Comitato che, come ci venne riferito, venne a tale scopo eletto. In riguardo mi permetto di osservare che le nostre trattative non pregiudicano affatto le intenzioni della Comunità né la impegnano. I deputati sono costretti a trattare su quella base che la situazione politica, sia nello Stato che nella Provincia, loro impongono. La Comunità può trattare anche parallelamente l’affare tramviario, concretando piani di finanziazione privata che assicurino una conveniente soluzione del problema. Solo che prima di prendere impegni la naturale prudenza consiglierà di attendere la chiusura delle trattative che i deputati stanno conducendo. Riteniamo che lo Stato sarà disposto a concedere o appoggiare tutte quelle soluzioni che gli costino meno di quanto nelle nostre trattative chiediamo. E ancora: tutta la tattica della deputazione è inspirata dal desiderio di arrivare per Fiemme e per Cembra e per il carattere nazionale in genere alla soluzione migliore che sia possibile nella triste realtà delle condizioni politiche, e si parte dalla premessa che la popolazione fiemmese e la Comunità vogliano quanto prima una congiunzione tramviaria né pensino a rinunziarvi fino a un momento politicamente non prevedibile, in cui Stato e Provincia appoggino la costruzione della linea avisiana, che tutti certo per molte ragioni, avremo desiderato. La cessata Presidenza ed il cessato Comitato hanno agito in tali sensi. Se la neoeletta Presidenza o il neoeletto Comitato ritengono invece di poter attendere tempi migliori, preghiamo di darcene sollecitamente cenno, affinché il sottoscritto, e con lui gli altri colleghi di deputazione, possano regolarsi nella loro ulteriore condotta. In attesa e con ogni osservanza. 