Il popolo giacente nelle tenebre ha veduto gran luce; e la luce s’è levata per coloro che giacevano in sito e ombra di morte (Isaia) «Noi viviamo in un’età misteriosa: dal protestantesimo spirituale di Lutero scaturì la concezione della vita di Kant e Schopenhauer, l’antica eredità della sapienza Indica ci venne per loro mezzo ridonata e il protestantesimo creò lo splendore della nostra poesia e della nostra musica. Tutto ci venne concesso, noi lo vediamo. E potè sembrare che la Fede e la Religione non fossero più necessarie. E tuttavia, ora che la scienza e l’arte dissero l’ultima parola, riappare di nuovo nell’anima moderna un’ansia, uno spirito di ricerca, un’aspirazione verso un cristianesimo più sentito e più semplice» 1). Così parlava non è molto, un celebre professore della storia dell’arte agli studenti di Heidelberg. H. Thode non è isolato: non è che una voce fra molte che risuonano in sul finire del secolo, quando se ne fece il bilancio spirituale. È una voce meno risoluta, meno tragica, come un lamento di questa povera coscienza moderna che cerca, cerca la luce perduta. Tutti gridano che non si può più andare innanzi, tutti gridano all’umanità che precipita nella decadenza: Indietro! ... Ma dove? Schopenhauer, disperato, tuona: Indietro nel Nirvana, nel nulla! Nietzsche: Indietro! nel neopaganesimo del rinascimento... Uno solo di questi veterani che suonano la ritirata ha scosso l’età nostra: Tolstoj. Al suo grido: «Indietro, a Betlemme!» l’umanità si è levata quasi desta da un sonno, come un cavaliere della tavola rotonda al concerto di un corno ben noto, dopo un sonno fatato. E allora si è ricordata «la minima tra i principi di Giuda» in cui «la Vergine concepì e partorì un figliuolo», si è ricordata l’antica legge d’amore, manifestatasi in una povera capanna duemila anni fa... e l’età nostra parve risoluta a portare il suo oro, il suo argento e la sua mirra dinanzi al presepio... Disgraziatamente, i sapienti di oggi non sono i sapienti dell’oriente, custodi di antiche tradizioni, ma educati in una cultura dalle basi false, pieni di pregiudizi contro la Chiesa, non videro splendere in cielo la stella dei Magi, e non ritrovarono la via per Betlemme. Il misticismo anarchico d’un Tolstoi non poteva condurli all’Amore, l’unica stella che può condurre a Cristo – la Chiesa – non vollero vederla. E così gli uomini colti di oggi si dibattono ancora nelle tenebre e nell’ombra, benché la luce si sia levata da un pezzo. Queste le considerazioni tristi che mi avviene di fare alla vigilia di Natale. Tanto più tristi, perché non valgono solo per il popolo tedesco, di cui si faceva interprete fra gli ultimi anche il Thode, ma anche per noi italiani, la nazione che dovrebbe godere più davvicino il bene della luce. Oh! tempi in cui l’arte nostra, interprete di un sentimento profondo, abbelliva l’Italia delle «Madonne col bambino» delle «Mater admirabilis», del Bambino in culla; e le madri vi vedevano un modello da seguire, e la sacra Famiglia di Betlem e di Nazareth regnava incontrastata nella famiglia italiana. Mentre ora sotto gli occhi del Capo della Chiesa, si attenta ai suoi sacri legami! La società che dimentica la gran legge dell’amore, predicata la prima volta nel Presepio, è condannata alla rovina. Ricordate lo specifico per tutti i mali che il buon Goldoni propose ai «Rusteghi» per bocca della «siora Felicita?» Amè, se volè esser amai! È il medesimo consiglio da Pantalone ai nobili nella «Famiglia dell’Antiquario». Ma la voce del poeta si sperdeva senza eco, e la vecchia Repubblica moriva nelle braccia delle dame e dei cavalieri fra gli odi della Rivoluzione, com’era caduta anche l’antica Roma, perché non aveva seguito la parola dell’amore. Ah! ripetiamola amici, questa parola! Noi specialmente che nella lotta quotidiana a corpo a corpo in difesa dei nostri ideali, riferendoci alla Chiesa vi aggiungiamo tanto volentieri l’epiteto «militante». Io penso al Natale come alla gran festa della democrazia cristiana. Quei piccoli paesaggi che mettono assieme con studio i nostri ragazzi con in mezzo la capanna ove pastori e re, poveri e ricchi, si prostrano in un medesimo sentimento dinanzi a un Dio bambino per amore di loro, non è la società ideale, il luminoso ideale, per il quale tutti i democratici-cristiani lavorano? Ebbene, prostriamoci anche noi davanti a questa culla, e se nel nostro cuore ci sarà ancora un qualche resto di un sentimento meno che cristiano, preghiamo: Emitte spiritum tuum et creabuntur et renovabis faciem terrae... E poi su, al lavoro; tendiamo con tutte le forze a far ritornare in questo corpo sociale irrigidito un po’ di quel calore vitale, un po’ di quell’amore di Betlem! Vienna, vigilia. 1) H.Thode, Kunst, Religion und Kultur, Heidelberg 1901. 