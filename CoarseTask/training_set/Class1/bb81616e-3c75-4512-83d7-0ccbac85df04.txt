La Camera è sciolta. Fra poco comincerà la campagna per le nuove elezioni politiche generali. Gli amici sanno che cosa ci aspetta. Gli avversari battuti nel 1907 tenteranno la riscossa. Già la loro stampa dimostra che nelle proprie mani qualunque arma sarà buona. Avvenimenti di fresca data parlano con un’eloquenza terribile: contro di noi sono invocate alleanze pubbliche o segrete dedizioni cogli elementi più ostili agli ideali ed alle sacre tradizioni del nostro paese. I seguaci di Carlo Marx, i propagatori del materialismo sociale, gli organizzatori dell’irreligione accolgono i suffragi e gli appoggi di persone, le quali dimostrano almeno una fenomenale assenza di carattere civile ed un fetale oscuramento della loro coscienza come uomini pubblici. Noi dobbiamo quindi sapere fin d’ora che noi saremo soli circondati da avversari da ogni parte. Ma tale isolamento non ci fa paura perché è lo splendido isolamento della vittoria. Il popolo trentino nella stragrande maggioranza nel 1907 ha detto una forte parola: nel 1911 la ripeterà con nuovo vigore, con nuovo entusiasmo. Fin d’oggi però, prima ancor che si apra la campagna, sia lecito a questo giornale che ritorna con rinnovato ardore e con raddoppiata energia al suo posto di battaglia di fare agli amici due raccomandazioni: l’una è naturale e sta nelle nostre più belle tradizioni, l’altra ci viene suggerita dall’esperienza. Siamo tra noi uniti, disciplinati, pronti al sacrificio di qualunque tendenza personale, quando lo richieda la vittoria dell’ideale comune, la vittoria della democrazia cristiana trentina. Noi abbiamo ferma fiducia che tale ferrea compattezza la quale fu il nostro vanto nel 1907 e diede magnifico spettacolo di sé nelle recenti elezioni di Trento, sarà anche nel 1911 la ragione più sicura della vittoria. In secondo luogo aggiungiamo una raccomandazione che veramente andrebbe diretta agli avversari, se avessimo veste di farlo, ma che sottoponiamo alla considerazione nostra, perché ad ogni modo, noi facciamo il nostro dovere. In tutta la campagna evitiamo fino a che è possibile, le recriminazioni personali, le invettive contro i singoli, il pettegolezzo, il fiele che inacerbisce senza dissetare. Ma salvate queste ragioni del buon costume civile, siamo sovrattutto franchi e senza equivoci, combattenti avvezzi a guardare il nemico in faccia e a non ripiegare mai e a non nascondere per alcun patto ed a nessuno costo il più piccolo lembo della nostra bandiera. 