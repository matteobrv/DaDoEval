Era da aspettarsela! Quando venne fondata la Banca Cattolica , la si attaccò sulla stampa anticlericale rabbiosamente, si predisse che con quei tassi e con quei principii sarebbe venuta presto a rovina: ed ora la Banca Cattolica assurse nel nostro piccolo mondo finanziario ad una posizione eminente. Quando si costituì il sindacato agricolo-industriale se ne preannunziò il fallimento entro sei mesi; e il sindacato prospera e fiorisce. Quando la cooperazione prese uno sviluppo imponente, Il Popolo inventò le «crepe» ed eccitò i compagni ad entrarvi per mandare tutto alla malora. Ed ora? Che cosa di più naturale e di più logico per simil gente, a cui la denigrazione è un mestiere, di attaccare la Banca Industriale? È sorta questa, non con mire di partito, ma per il bene del paese, e tale intento è anche provato dalla partecipazione al Consiglio di persone che politicamente militano in altri campi. L’Industriale fu accolta generalmente con plauso, le persone che la promossero lodate perché con la loro iniziativa coraggiosa rompevano la solenne apatia del paese; lo stato finanziario della Banca, dopo soli pochi mesi di vita, si può dire fiorentissimo... e non basta tutto questo per provocare la reazione dei maligni? Così è comparso martedì sul Popolo un articolo intitolato «I fasti della Banca Industriale», ove si afferma che la centrale e la tramvia del Varone non rappresentano che un nuovo attacco del dott. Lanzerotti contro il comitato della Trento-Riva, (notate che il progetto risale a 6 anni e che è pubblica la lite avuta per lo sfruttamento delle acque), che la partecipazione dell’Industriale alla Marmifera ligure è dannosa al paese e non risale che allo spirito di speculazione e di affarismo di certa gente che aspira a laute tantièmes. L’insinuazione è diretta in ispecie col dott. Lanzerotti che – proprio lui – non avviò affatto la combinazione. Notate che con un calcolo cervellotico, il quale dimostra che l’articolista non ha nemmeno le prime nozioni di scienza bancaria, s’intende provare che la Marmifera fallisce nientemeno che per un milione, e poi con una logica sorprendente, si viene a dire che l’affare fu fatto perché i consiglieri furono ammagliati dai larghi dividendi. Grande finanziere costui il quale con un tratto di penna vi dimostra che quello che venne trattato, discusso, studiato per lungo tempo dal Consiglio, dagli uffici e dai consulenti tecnici della Banca Industriale è un affare di tal fatta, che un imbecille lo direbbe di primo colpo disastroso! Avvertite che Il Popolo non ha fatto che impiastricciare assieme due articoletti dell’Eco del Baldo, commentando e calcolando secondo le norme fortunate della sua amministrazione. Tutta lì la scienza delle cifre! E poi fingete che noi v’abbiamo invitati alla discussione? Ma che cosa volete discutere? Che i clericali mandano in rovina il paese? Quella è una cosa per voi tanto certa, che non può essere più oltre oggetto di discussione. Se i clericali lavorino o no per il risorgimento industriale del paese? Ma anche questa è cosa per voi decisa. Se si tengono i denari in cassa, allora si è infingardi e grassi borghesi, se si mettono nelle industrie, allora si è affaristi, ingordi speculatori. Volete discutere l’affare in sé? Ebbene fatevi azionisti, venite nell’adunanza generale. Chi sa non vi riesca meglio qui la parte di «spola di dinamite» che non vi hanno voluto assegnare per la Dieta. Discutere di tali affari con voi socialisti, gente così onesta nella polemica, sarebbe davvero un atto eroico! Una piccola prova: Il Popolo insinua che l’affare della Marmifera non è che un grosso rischio per creare un nido a speculatori clericali e per documentarlo cita i nomi dei consiglieri, omettendo appositamente il signor Luigi Costa di Rovereto. In quanto ai consigli che Il Popolo dà alla Banca Industriale, questa gliene sarà grata. Di marmi trentini è noto che voi siete specialisti (vedere l’era Murari), d’industrie non v’ha trentino a quale non debba prendervi a modello, specialmente nel come si tengano in piedi le baracche crollanti socialiste con puntelli borghesi; e le iniziative? Son tutte vostre compresa quella famosa dell’esposizione trentina. In quanto alla Banca Industriale, continuerà energicamente la sua vita, sorretta com’è dalla fiducia dei più, immunizzata contro gli attacchi di un partito che finora delle industrie non ha sviluppato che quella delle ciarle ed ha introdotto quei metodi di denigrazione propri della gente che, incapace di un lavoro positivo, si compiace di sgretolare quello che gli altri hanno eretto. Come siamo informati la Banca passerà a suo tempo alla costituzione della Marmifera trentina, essa si propone di far rifiorire un’industria che minaccia di venire assorbita dagli stranieri: su questa via l’appoggeranno quanti vogliono il bene della patria e tale appoggio sarà la più forte smentita ai detrattori di oggi . 