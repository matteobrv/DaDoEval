Liberali e socialisti, per l’occasione delle elezioni, hanno subìto una profonda trasformazione. Gli uni e gli altri nascondono il programma massimo e fanno pompa di un programma minimo più o meno sincero. Da grandi riformatori sociali si sono mutati in rappezzatori di vesti, e messi al muro con domande chiare ed esplicite sui loro principii supremi, cercano di scapparsela con frasi vaghe ed elastiche che nascondono un inganno. A udirli, par quasi che si faccia loro un torto, chiedendo qual posizione prenderanno nelle questioni che riguardano le relazioni tra la Chiesa e lo Stato, la scuola, la famiglia. O che c’entra la religione con la politica? Che ha essa da fare in Parlamento? Eppure, si sa che molti partiti, e in capo a tutti i tedeschi liberali, già da lunga mano vanno preparando il famoso blocco anticlericale sull’esempio della Francia. Si sa che essi contano fin d’ora sull’appoggio di tutti i liberali d’ogni nazione e sui socialisti, per assicurarsi all’uopo la maggioranza e impegnare la battaglia. Si sa che già nel parlamento cessato essi tentarono di spuntarla col divorzio e con il Kanzelparagraph. Si sa che nel ministero presente siedono tre ministri, membri della società per la scuola laica, Freie Schule, e questi tre ministri, Prade , Derschatta e Marchet , si aspettano dalla votazione del 14 maggio di essere riconfermati al potere, per spiegare quell’attività che l’anno scorso fu impedita o troncata dalla necessità di non turbare e compromettere l’esito della riforma elettorale con altre questioni. Non desterà quindi nessuna meraviglia che i vescovi austriaci nella pastorale collettiva dello scorso ottobre abbiano messo in guardia i cattolici contro il pericolo minacciante anche in Austria la famiglia e la scuola, e poco prima che il vecchio parlamento morisse e si indicessero le elezioni per il nuovo, abbiano invitato con calde parole i cattolici a organizzarsi e provvedere alle loro sorti e a quelle della Chiesa. Questo invito risuonò un’altra volta in molte parti, ed anche in mezzo a noi, al principio del tempo quaresimale; segno evidente che le preoccupazioni sono fondate, che tengono in ansia anche i pastori della Chiesa e che non si deve illudersi sulla gravità della situazione. Ma intanto i nostri liberali vanno tacciandole di sogni, ne ridono e smesso il pelo del lupo vorrebbero passare per agnelli. Ragione di più per diffidare e mettersi in armi. Del resto, per buona fortuna, non è sempre tempo di elezioni e nel periodo che corre in mezzo i liberali non si danno cura di nascondersi, anzi si sbottonano per bene e mostrano quel che sono. Così è successo anche nel Trentino, specialmente in certi momenti nei quali i radicali a braccetto con i socialisti tentavano la scalata al potere. Riandiamo dunque quei giorni e vediamo come parlavano coloro che oggi evitano con cura di toccare le questioni più scottanti, eludono la risposta e fanno un grande consumo elettorale di «rispetto al sentimento religioso». Al mattino gli studenti, liberali e socialisti, furono accolti in municipio, in quel municipio che s’era rifiutato di dare qualsiasi segno di partecipazione, quando 5000 trentini delle vallate, pochi dì prima, dopo un imponente congresso, sfilarono per le vie della città e il primo cittadino dichiarava che Trento salutava in essi «i continuatori dell’opera del Canestrini» . Al pranzo, il Sighele, fra applausi ed ovazioni, esaltò la dimostrazione canestriniana come «una protesta contro chi vuol castrarci nazionalmente e scientificamente con la compressione del pensiero e col coltello del dogma», e spronò a tutto potere gli studenti alla lotta contro i «preti». Poi il primo cittadino parlò ancora e riconobbe in quei giovani i campioni «che allontanano dalla marcia del progresso chi cerca di attraversarne la strada», ricordando con soddisfazione tre monumenti sorti a Trento, ultimo quello a Canestrini «che rappresenta la scienza nelle sue più audaci conquiste». E dire, di passaggio, che il successore del Canestrini a Padova, come annunziavano a suo tempo i giornali d’ogni colore e come ne fa fede l’opuscolo edito a parte, incominciò le sue lezioni con una prolusione in cui dichiarava tramontato il sistema darvinista! Uh, la scienza, quanti servizi deve rendere! Dopopranzo, nuova rappresentazione; questa volta nel cortile del palazzo nuovo del municipio. Ivi un certo Moschen tornò a recitate la canzone dell’uomo, diventato «il più perfetto dei mammiferi»; ivi risuonò la frase alata dei «rospi» che si schiacciano sulla via; ivi si proclamò che Dio è uno e trino quanto è uno e quaterno, e dopo una sì solenne ubbriacatura di eresie e di odio partigiano, una lunga tratta di studenti, dottori e poveri traviati si avviò fra le grida di «abbasso i preti!» a scoprire il busto. Molte altre cose vi sarebbe da aggiungere – sfogliando i numeri dell’Alto Adige, e del Popolo – se volessimo rievocare pienamente quella giornata con cui si iniziò ufficialmente «la rude campagna anticlericale»; ma il detto e ricordato basti. Nemmeno vogliamo per oggi continuare l’enumerazione del rispetto dimostrato dai liberali ai sentimenti religiosi del popolo in altre occasioni fino al presente; ciò sarà materia di altri articoli. Ma ve n’è già abbastanza e anche troppo per conchiudere fin d’ora che le odierne dichiarazioni, o meglio le odierne scappatoie dell’Alto Adige e dei liberali trentini, sono mere lustre e lacci ingannatori. Si sono accorti, per le indignate ripulse e le tempestose proteste di un popolo intero, che il loro programma integro e schietto li rende invisi e chiude loro in faccia le porte della grande maggioranza; quindi usano le arti più scaltre, e tentano di far passare la merce liberale di contrabbando, accarezzando passioni di classe, interessi particolari, ambizioni private; ma il serpe si nasconde nell’erba, e ognuno che abbia gli occhi aperti, può vedere di leggeri, quale sia lo scopo ultimo del partito liberale: l’emancipazione perfetta della famiglia, della scuola, della società, dell’idea cristiana e financo dell’idea religiosa. E noi, agguerrendoci alla battaglia e impugnando l’arma potentissima del voto, rispondiamo: Pro aris et focis! 