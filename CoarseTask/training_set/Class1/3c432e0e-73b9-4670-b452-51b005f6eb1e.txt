Il signor Gamma oppone alcune osservazioni al mio articolo «le cose a posto» . Ma esse sono in fondo delle attenuazioni e delle ammissioni contro quanto, scrivendo la prima volta, affermava con tanta sicurezza. In ogni caso io non ho nulla da ritirare e nemmanco una parola da modificare. La mia proposta era quella conciliativa, offerta invano ai delegati di Cavalese. Il D.r Cappelletti ha dichiarato che s’opporrebbe ad oltranza alla costruzione della sola linea di Egna; e quindi non è affatto in contradizione se trova discutibile la base proposta dal governo Egna-Predazzo e Lavis Cembra. Gamma riduce ora le «trattative segrete» fra Giacomelli e Degasperi ad un «lavorio tenuto segreto, fino a pochi giorni or sono». Ripeto ch’io non ho fatto segreti di sorta e che non ho nulla da nascondere: tutte le lettere e i telegrammi ho diretto alla Comunità in Cavalese, e solo una volta telegrafai al presidente in Predazzo, per avvertirlo che venisse a Cavalese per prendere notizia di un importante telegramma spedito alla Comunità. Questo secondo era precisamente il telegramma sulla conferenza col Ministro. Di ciò potevano avere esatta conoscenza i membri della Presidenza, del comitato tramviario, del consesso e se tuttavia queste notizie non si poterono raccontare per filo e per segno al caffè, io non ci ho colpa. Delle relazioni fra caffè e comunità non sono responsabile. Premesso questo, ripeto per l’ultima volta: 1. Parlai e scrissi sempre della contemporanea costruzione della linea di S. Lugano e della Lavis-Cembra e non della sola Egna-Predazzo. 2. Nell’opera di sollecitare dal governo una proposta concreta per il prossimo progetto delle ferrovie locali, non feci che collaborare con deputati più esperti di me, cioè l’on. Conci, il d.r Gentili, Mons. Delugan; e mi mossi sempre sulla base proposta dalla deputazione trentina alla dieta, liberale e popolare. Cercai sempre un possibile accordo con Trento e ne favorii la cooperazione coi fiemmesi; e creda il signor Gamma che in argomento sono abbastanza informato. 3. La deputazione popolare non intende fare il nuvolo o il sereno in Fiemme. Tutt’altro! Essa si rimette anzi ai fiemmazzi stessi, ai quali sarà grata, se, rinunziando per ora alla ferrovia, la liberano da una costruzione che inceppava l’attività dietale. Il deputato della valle a sgravio della sua coscienza e degli impegni presi dinanzi agli elettori doveva però avvertire che la proposta del governo rappresentava rispetto al prossimo progetto delle ferrovie locali l’ultima parola e che quindi o bisognava trattare su tale base o rinunziare frattanto alla soluzione della questione tramviaria. Con ciò ciascuno si assume innanzi all’avvenire la parte di responsabilità che gli spetta. E se il signor Gamma accenna con ironia al mio trionfo di Cavalese, io gli rispondo che aspetti tranquillamente in 3, 4, 5, 10 anni il trionfo di coloro che intendevano fare un grande rifiuto. Partigiano dell’avisiana come soluzione ideale, propugnatore delle due linee del compromesso, impostoci dalla realtà della vita politica, credo che la tattica del «tutto o nulla» è fatale e ci conduce al disastro economico e nazionale. M’auguro d’essere cattivo profeta; ma non so cacciare indietro i più tristi presentimenti, i quali pesano del resto anche sull’animo di persone invecchiate nella questione fiemmese, persone che hanno dato ad essa entusiasmo ed opere e fatiche da più di un ventennio. Sarò tuttavia lieto se per opera dei miei avversari d’oggi il mio pessimismo si mostrasse ingiustificato e se chi si è assunta la responsabilità di distruggere, domani sarà capace di edificare. Frattanto il consesso della Comunità complicando il problema colla questione della partecipazione del capitale lasciava adito a qualunque altro tentativo di soluzione, poichè il tempo, passato una volta il progetto delle ferrovie locali, non preme. Chi più che alla risposta negativa del Ministero vuole dar valore ad un deliberato formale del consesso, ha tutto l’agio di provocarlo. A cose finite, quando non si potrà attribuire alla mia parola nessun’altra intenzione che quella di un doveroso rendiconto ai miei elettori, uscirò dalla mia posizione riservata e mi conforterà il ritrovarmi cogli avversari di oggi in campo aperto per discutere, deliberare e forse – chi sa? – a lavorare insieme. a.d. 