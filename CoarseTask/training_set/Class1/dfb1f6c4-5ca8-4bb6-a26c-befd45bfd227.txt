Abbiamo letto ieri nel Corriere della sera alcune considerazioni di Luzzatti sulla rivelazione bestiale ch’è oggi la zuffa selvaggia delle fiere balcaniche, e ci ha colpito in modo particolare la conclusione a cui lo scrittore liberale muovendosi in larghe evoluzioni moralizzatrici è arrivato. Giova riferirla per intiero. «L’internazionalismo dei lavoratori, che dice con troppa burbanza: noi soli salveremo il mondo dalle guerre, noi rechiamo la pace universale, comincerebbe, per porla ad effetto, col distruggere la borghesia, comincerebbe, se si lasciasse fare, quale non voluta ma necessaria conseguenza delle sue dottrine, colla guerra civile, la quale è ancora peggiore della guerra fra Stati. È perciò che a noi è sempre parso grave, fatale, lo squilibrio tra l’incremento rapido degli elementi economici e quello più tardo degli elementi morali e ci è sempre parso che i santi, religiosi o laici che siano, e ci vorrebbero entrambi, dovrebbero invocarsi e apparire oggidì più che mai per impedire la decadenza della civiltà, per mitigare i felini istinti della natura, i quali mutano forme, ma non la intrinseca loro malvagità. Un palpito grande di bontà, meglio di un ragionamento il più accorto, può salvare la vita spirituale del mondo». I lettori sanno che ci troviamo innanzi ad un uomo di stato liberale, ad un pensatore il quale ha ben sostenuta l’eccellenza del vangelo sulla dottrina del buddismo, ma non professa alcuna religione positiva, e nelle sue parole stesse che abbiamo riportato vediamo più che la confessione della verità religiosa delle concessioni che a questa medesima vengono fatte, colla cura evidente che non vadano troppo innanzi e vengano anzi tenute in freno da una certa santità laica, della quale il Luzzatti stesso sarebbe impicciatissimo a darci un’idea concreta. Ma, a parte questo tentativo di equilibrismo fra la verità ed il pregiudizio, che appare più formale che reale, noi vogliamo rallegrarci che l’economista liberale Luigi Luzzatti sia giunto alla stessa conclusione che 15 anni fa il sociologo cattolico Giuseppe Toniolo formulava alla fine del suo libro «sulla soglia del sec. XX» , quando dopo avere esposto e propugnate tutte le rivendicazioni economico-sociali della democrazia cristiana, avvertiva però che, in fondo, la riforma della società non poteva venir fatta che dai santi. Luzzatti, l’israelita, muove anzitutto ai socialisti la stessa obiezione che fanno loro i cattolici. Come pretendete voi di riformare e migliorare il mondo, se trascurate, negate anzi il fondo morale della questione? Volete ricorrere alla violenza contro l’ingiustizia, quando la violenza stessa diventa un’ingiustizia sociale? E più innanzi egli viene a dire: Il progresso economico e civile senza il progresso morale e spirituale non salva dalla barbarie. Nonostante i progressi della tecnica, del commercio, degli ordinamenti civili, noi decadiamo. Il mondo non si può salvare che con una riforma dello spirito, con un miglioramento interiore, con un grande sforzo di virtù, di cui i santi sono i confessori e gli eroi. Ebbene queste verità che il pensatore acattolico fa echeggiare nei suoi periodoni come una rivelazione è per i cristiani dottrina del piccolo catechismo e per la Chiesa la pratica quotidiana. Essa lavora infaticabilmente sul terreno della coscienza, ad infondere nello spirito la scienza del bene e nel cuore l’attaccamento alla virtù. I nostri santi sono i maestri di questa scienza e gli eroi di questa morale. Ecco perché, anche secondo il Luzzatti, gli stessi santi divengono nel medesimo tempo gli antesignani e gli eroi della civiltà. La Chiesa ha insistito su questo vero supremo con particolare attenzione proprio nella nostra epoca, in cui si ripose e si volle riporre troppe speranze di rigenerazione nelle riforme politiche o nei progressi economici. E quando Leone XIII parlò al mondo di questione sociale, di elevazione proletaria, di equità distributiva, di giustizia internazionale, richiamò sempre tutte le riforme invocate al supremo principio morale, da cui scaturirono e per cui solo avrebbero potuto sussistere. Con questo carattere sorse appunto anche il nostro movimento cattolico sociale o sociale cristiano; ed è appunto per questa stessa ragione che le nostre associazioni le quali vogliono lavorare alla riforma sociale non possono essere neutre, non possono cioè trascurare l’elemento religioso, che deve anzi costituire la base di ogni ulteriore attività. Gli è così che la storia contemporanea s’incarica essa stessa di richiamarci a quella purezza e quell’intransigenza di principi direttivi, a quella cura intensa dell’elemento morale che papi e vescovi hanno raccomandato ai cattolici di mantenere nella loro azione pubblica, perché sia davvero opera efficace di restaurazione morale e civile. 