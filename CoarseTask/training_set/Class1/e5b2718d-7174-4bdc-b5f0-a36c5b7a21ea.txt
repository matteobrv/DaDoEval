[...] Ha parola il d. Degasperi, il quale in forma popolare, facendo appello più al ragionamento che all’entusiasmo, dice della donna e della questione universitaria. La partecipazione della donna alla vita pubblica Prevedendo le obbiezioni che si fanno alla presente adunanza femminile affronta la questione della partecipazione della donna alla cosa pubblica. Combattendo i pregiudizi in voga e l’intransigenza degli ultra-conservativi da un lato e le esagerazioni dall’altro, l’oratore giunge alla conclusione: Noi siamo per la partecipazione della donna alla cosa pubblica in quelle forme e in quella misura che lo permetta lo stato di donna madre, donna sposa, donna signora della famiglia. Di più, noi siamo per questa partecipazione intanto in quanto e perché essa giovi alla missione prima e più vera della donna che riguarda la famiglia e l’avvenire di questa (istruzione). È la questione universitaria tale cosa pubblica permettere o richiedere l’interessamento della donna? L’oratore esamina qui la Q.U. (questione universitaria), dimostrando che essa è infine un postulato di istruzione e di educazione nazionale e ne deriva quindi le sue relazioni colla missione della donna. La Q.U. e la donna. E qui tocchiamo il grande problema dell’influenza femminile sullo sviluppo e sui destini dei giovani, oltrepassati i limiti della fanciullezza. La donna ora – tolte poche eccezioni – si ferma alle scuole normali e alle prime delle scuole medie. Perché, dopo, il suo influsso diminuisce o scompare? Ammesso anche la sua parte alla natura che pare avvicini il giovane più al padre che alla madre, l’oratore risponde: Perché non intende. Non si tratta di intendere l’oggetto dello studio del giovane, ma bisogna comprendere la condizione sociale e quello che si dice l’«ambiente» in cui vive. Questo si può raggiungere coll’interessarsi delle questioni pubbliche che riguardano o entusiasmano in ispecie lo studente. Una di tali questioni, e momentaneamente la prima, è la Q.U. e l’interessarsene, tale partecipazione sarà in conflitto colla missione famigliare? Le donne se ne sono occupate, soccorrendo gli studenti carcerati, facendo atto di riconoscenza al prof. Lorenzoni ecc. Il passaggio da tale partecipazione che l’oratore chiama samaritana ad una partecipazione d’intelletto e di coscienza è naturale. Elevate, conchiude l’oratore, l’amore naturale, individualizzato, quasi egoistico per il figlio, il fratello ad amore di patria e nella loro fusione voi intendete la questione nazionale e più particolarmente la questione dell’istruzione nazionale. Ma v’ha di più: l’interessamento, la partecipazione della donna è non solo conciliabile colla sua missione famigliare, è anche richiesta da questa. E l’oratore porta ad esempio il recente sciopero scolastico. Quante madri seppero influire almeno sui ragazzi del V corso, o sulle ragazze (a Trieste, a Gorizia!) Eppure se si ragionava non c’era che questo dilemma: O tu vai a scuola perché non è lecito marinare la scuola, oppure: stai a casa e me ne assumo la responsabilità io ma lo sciopero, la protesta è non di scolari ma delle famiglie intere. Tali furono gli scioperi scolastici in Polonia, e ora in Boemia. Quante, venendo più in sù sanno dare un consiglio ai giovani universitari sui loro metodi di partecipazione? Tremano, ma non intendono. In secondo luogo la partecipazione della donna è richiesta dalla nostra causa nazionale. Non si tratta di politica nel senso triste di lotte faziose, ma di etnica, di esistenza. In questo cozzare di odi e di passioni non sarebbe bella la collaborazione conciliante della donna? Infine l’oratore tocca un motivo più egoistico e naturale cioè il fatto che la donna ha in gran parte già aperte le aule universitarie e le avrà di più per l’avvenire (Licei femminili). Il D.r Degasperi descrive poi per parti come va intesa la partecipazione della donna. Nessuno pensa alle esagerazioni delle suffragiste. Ma anzitutto la donna dovrà cercare di intenderla la Q.U. e di seguirne le manifestazioni pubbliche. In generale, rileva la necessità di una maggiore cultura politica. In secondo luogo col manifestare la sua opinione e i suoi voti in conferenze e petizioni, e qui si reca ad esempio la campagna delle donne italiane contro il divorzio, la lotta nazionale delle donne polacche e boeme, l’agitazione pro lavoratrici nella Francia. In terzo luogo la donna partecipa indirettamente alla Q.U. col suo influsso in famiglia. Femminismo ragionevole Alla fine della sua conferenza il D.r Degasperi affronta le obiezioni che si muovono in generale contro questo nostro femminismo ragionevole. Osserva che coloro i quali non sanno altro che esclamare: le donne badino alle calze e a cuocere il brodo, non vedono o non vogliono vedere l’evoluzione economica che ha costretto la donna ad occupazioni extrafamigliari. Sarebbe come dire ad un tessitore: Non imbrancarti come gli altri, ma attendi al tuo vecchio botteghino di casa. All’evoluzione economica è seguita parallelamente l’evoluzione intellettuale poi la trasformazione in senso democratico della vita pubblica. Non tener conto di tali avvenimenti anche in riguardo alla donna equivale a perdere la visione della realtà ed il terreno sotto i piedi. Si ha paura delle esagerazioni? Queste vengono evitate colla chiarezza delle idee e dei propositi e col buon senso delle donne trentine. In quanto al ridicolo di cui vorrebbero favorirci gli insipienti, serve a nostra consolazione il constatare che ogni cosa nuova ebbe in esso un avversario da superare. Per toccare un esempio vicino a noi, non si trovò ridicolo la donna-medico? Ed ora non c’è persona di buon senso che non si meravigli del fatto che per certe malattie si siano preferiti gli uomini alle donne. Infine che vogliono codesti parrucconi? L’oratore ricorda il lavoro del Moschino , dato recentemente al nostro Sociale. L’uomo era fervido propagandista delle idee socialiste e del libero amore e, coerentemente, viveva colla sua amante in una cosidetta «libera unione». La donna invece richiesta da un amico delle idee del suo compagno, risponde: Non ne so nulla: Io amo quindi ci credo e basta. Vogliono i parrucconi che la donna di fronte ai problemi moderni si riduca alla semplice ed incerta voce del cuore, senza badare alla testa? L’oratore conclude la sua desta e calzante dimostrazione, constatando che oggi in questa adunanza solenne per la prima volta viene affermato in modo categorico 1) il dovere della donna d’interessarsi della cosa pubblica, 2) la partecipazione della donna trentina alla lotta pro università. La nostra voce s’alzi e si diffonda solenne, sì che colui il quale domandasse dal Brennero: Chi sono i giovani, i vecchi, uomini, donne? si abbia una risposta: è la voce del popolo intiero, è la voce di tutti gli italiani! (Grandi applausi). 