Da un amico del nostro giornale riceviamo questa lettera aperta e la pubblichiamo perché «i molti» a nome dei quali egli scrive sono, possiamo ben dire, tutti i trentini. Signor Luogotenente , Ho letto sui giornali tedeschi che, quando gli studenti cattolici invocarono l’aiuto dei gendarmi contro le violenze della teppa liberale, Vostra Eccellenza, o chi per Lei, non si diedero per intesi ai ripetuti inviti e lasciarono che desse chi dava e pigliassse chi pigliava. Ottimo consiglio! Laissez faire, laissez passer! Peccato che né i conservatori né i cristiano-sociali sappiano elevarsi a queste altezze vertigginose della politica e Le intimino che, alla prossima occasione, avranno da dirle una paroletta, da aggiustare certi conti... Gente pretenziosa e senza cervello, la quale non capisce che Innsbruck, nella sua maggioranza è liberale e che perciò i cattolici devono star zitti o rassegnarsi a pigliarle; ma non potranno mai e poi mai pretendere che l’autorità vada in rotta coi «signori padroni» e si esponga a gravi imbarazzi per una misera questione di eguaglianza accademica o per altre quisquiglie di tal fatta. Intanto ecco una spina per l’Eccellenza Vostra, che ama tanto la pace e che, con tutta probabilità manderebbe volentieri a quel paese Wahrmund, berrette, fasce, fioretti società accademiche e il diavolo che se le porti. Ma a farlo apposta, Eccellenza, nel Tirolo non vi è solo un Wahrmund e una lotta fra cattolici e liberali; vi è anche un Volksbund e una lotta fra tedeschi e italiani. Anche qui Vostra Eccellenza, se non venisse disturbato, se la caverebbe molto bene. Ella lascerebbe moltiplicare pacificamente i gruppi del Volksbund e aprire dappertutto asili e scuole tedesche; Ella lascierebbe scorrazzare per la provincia sacra ed una del Tirolo agitatori berlinesi e luterani, senza torcere loro un capello; accontenterebbe gli italiani con poche ma belle parole, deplorando nei segreti ambulacri della sua residenza le mene volksbundiste e assicurando che le vede volentieri come il fumo negli occhi; metterebbe del resto ad acta le proteste e si riserverebbe di salassare «in sede politica» i perturbatori... trentini della pace. Non potrebbe così l’Eccellenza Vostra uscirne liscia ed intatta? Signori, no: v’è chi le rompe le uova nel paniere e pretende che il Meyer stia fuor dei piedi, che il Trentino non si possa intedescare e che l’autorità usi ugual peso e ugual misura con ambo le nazioni. Robe da chiodi! O che sognano questi cenciosi di italiani? Di essere pari ai tedeschi e di godere i medesimi diritti? Buono che ad Innsbruck c’è il prof. Wackernell, che veglia e ne rintuzza la caparbia. Narrano le Innsbrucker Nachtrichten che venerdì 22 maggio 1908, che egli nell’adunanza del gruppo maschile enipontano del Volksbund, pesati gli italiani e trovatili pezzenti rammentò loro che non possono pretendere né più deputati, né più impiegati, né il diritto di essere padroni in casa propria, né quello di avere una maggiore partecipazione al governo della provincia, finché vi faranno parte. Non voglio oggi, signor Luogotenente, questionare col signor Wackernell, sull’esattezza e sul valore delle sue cifre. Solo, col permesso dell’Eccellenza Vostra, rammenterò a questo professore accademico, che gli uomini non si valutano semplicemente a peso, come gli animali; che il criterio esclusivo del censo è fallito presso i popoli più colti e nel 1907 crollò finalmente anche a Vienna; che uno strappo, almeno uno strappo, a questo esoso e ingiusto sistema, verrà dato senza dubbio anche ad Innsbruck; che in cenciosi hanno diritto di amministrare da sé i loro cenci, e se vengono constretti a tener casa comune coi gran signori, possono e devono domandare di stare in casa come comproprietari, non come ricoverati. Ma, vedi mo’! Io mi sono perduto a parlare col Wackernell, mentre voleva scrivere a Lei, signor Luogotenente! Scusi, torno tosto in carreggiata. Com’Ella saprà, dopo l’applaudita concione del su non lodato professore, si venne a eleggere la nuova direzione, e qui, al primo posto, trovo subito un impiegato, l’ufficiale superiore delle poste Heidegger. Orrore, signor Luogotenente, orrore! Io non vado più avanti, non mi curo di vedere se ve ne siano altri, mi contento di quest’uno e divido con Vostra Eccellenza tutto il raccapriccio e lo sdegno alla vista d’impiegati che fanno parte, anzi stanno a capo, d’una società che è diventata il segnacolo della discordia nella Provincia, il fomite delle lotte più acri, l’impedimento della stesa attività dietale! Ma che? Vostra Eccellenza mi guarda meravigliato e sorride. Oh, adesso capisco! Gli impiegati che non possono partecipare a società molto più innocenti del Volksbund e nient’affatto politiche; gli impiegati che, se ardissero darvi il nome o manifestare la loro simpatia e il loro plauso per esse, tosto verrebbero ammoniti e minacciati di pene; quest’impiegati sono gli italiani. I tedeschi sono di un’altra specie, della specie privilegiata. Essi sono i soli che sanno e che fanno; essi i soli che «nella parte tedesca e nella parte italiana della Provincia» possono salire ad altri uffizi; essi i soli che possono aiutare colla parola, coll’opera, col denaro il Volksbund, senza che nessuno osi toccarli. Ha ragione il Wackernell, Eccellenza, ha ragione! Ed io voleva criticarlo! Ma no! Non può essere così! Non si dice che la legge è eguale per tutti? E allora, signor Luogotenente, come la va con queste eccezioni che si fanno per gli impiegati tedechi e per il Volksbund? Creda pure: noi siamo stanchi di vedere gli italiani posposti ai tedeschi negli avanzamenti, nei diritti, in tutto. Siamo stanchi di vedere tanta disparità di trattamento fra le due nazioni della Provincia. Sappiamo ch’Ella udì più volte dai nostri deputati i lagni per quest’intollerabile oppressione. Ora leviamo pubblicamente la voce. Vogliamo giustizia ed eguaglianza, piaccia o non piaccia ai prepotenti del Volksbund, di qualsiasi partito e colore. Non tolleriamo più oltre che l’autorità ci bistratti e ci lasci bistrattare a questo modo. Vogliamo sapere se noi siamo o no equiparati ai tedeschi, o se questi e lo strumento della loro prepotenza godono speciali favori. Naturalmente, di parole non sappiamo che farne. Ci vogliono i fatti. E noi attenderemo di portare a notizia del pubblico che agli impiegati fu proibito di far parte del Volksbund; che il Volksbund non può più piantare gruppi all’estero, come non potrebbero piantarne società nazionali non tedesche; che il Volksbund non può più invadere terre italiane; ch’esso non può, per mezzo di certi suoi membri, sobbillare le popolazioni anche contro le autorità ecclesiastiche; che gli italiani sono equiparati ai tedeschi; che, al pari di questi, possano mettersi tranquilli e fiduciosi al servizio dello Stato... Posso cominciare, signor Luogotenente, a dare al pubblico queste informazioni? Poiché se dovessimo attenderle troppo credo che ai conti da regolare coi cristiano-sociali potrebbero a suo tempo aggiungersi quelli degli italiani. Come le piace, Eccellenza! Uno per molti 