La Germania ha votato le sue leggi militari e quelle finanziarie che dovevano venire per rendere possibile l’applicazione delle prime. Ora è notevole e merita di venire rilevata la circostanza che il partito socialista votò unanime per la riforma tributaria, contribuì cioè in modo eminente all’applicazione della legge militare, ossia al supremo sforzo che ha fatto la Germania negli armamenti. La motivazione di tale voto è alquanto curiosa. Votiamo, dissero i socialisti, per il progetto finanziario combinato dalla maggioranza, perché di esso fa parte la contribuzione sulle sostanze. Quest’imposta colpirà i possidenti e li guarirà così dalla loro mania militarista. In realtà però il vero motivo fu un altro. Il partito socialista s’è finalmente accorto che con la sua politica puramente negativa si manteneva in un isolamento infecondo. Ha pensato quindi di raggiungere un’influenza reale per conquistare in Prussia il suffragio universale e ciò coll’allearsi ai liberali di sinistra. Ma quest’alleanza era possibile solo se i socialisti nel momento solenne che attraversa la Germania, non si fossero tenuti proprio in disparte. Così avvenne che i socialisti votarono per le imposte e precisamente per le imposte militari. La Neue Freie Presse rileva l’importanza sintomatica di tale voto. È la prima volta dalla costituzione del partito germanico in qua che i socialisti votano per un progetto governativo e precisamente per un’imposta. Finora avevano sempre tenuto fermo alla massima di non collaborare in nessun senso col Parlamento dello stato borghese. Ora questa linea di condotta, seguita per quasi mezzo secolo subisce una brusca interruzione. I socialisti si sono detti che è meglio cercare d’influire nel proprio senso sulla legislazione che aspettare la catastrofe dello stato borghese che pare ancora al di là da venire. Il voto dei socialisti germanici assume così un valore internazionale. L’Arbeiterzeitung di Vienna non ne ha ancora voluto prender nota perché, evidentemente, con un voto favorevole a leggi finanziarie militari si perde molto di quella posa di fieri e di irreducibili tribuni che i deputati rossi sono soliti assumere in occasioni analoghe. 