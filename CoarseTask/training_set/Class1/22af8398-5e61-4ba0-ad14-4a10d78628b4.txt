La situazione internazionale implica oramai tali minacce e tali pericoli, che l’azione militare contro la Serbia passa per il momento in seconda linea. Nel pomeriggio di ieri abbiamo ricevuto un telegramma da Londra che classificava la situazione gravissima. Poco dopo arrivava la proibizione temporanea di fare edizioni straordinarie e perfino di esporre i telegrammi. Non sappiamo se tale proibizione abbia carattere militare con riguardo alle operazioni in corso sul Danubio e sulla Sava o se sia suggerita piuttosto dalla minaccia del conflitto europeo. Certo che attraversiamo un momento gravissimo. La Russia ha pubblicato dei manifesti che sulle prime hanno potuto tranquillare, ma di fatto ha incominciato una mobilitazione la quale va assumendo proporzioni sempre più gravi. Ed oggi uno dei nostri telegrammi annuncia che la Germania ha chieste spiegazioni. Quali i pronostici? A Londra si caricano forse le tinte per convincere la Germania che la Russia vuol proprio fare sul serio; a Berlino incomincia a scemare l’ottimismo degli altri giorni, da Vienna non si è comunicato alla stampa nessuna notizia, dopo il commento del Fremdenblatt di ieri mattina (telegrafatoci troppo tardi per l’edizione ordinaria di ieri) in cui si giustifica di nuovo l’atteggiamento austro-ungarico contro la Serbia. Un incubo grave pesa su tutte le cancellerie europee. L’Austria-Ungheria ha interrotte le trattative dirette colla Russia. Mancava infatti la base. La Russia pretendeva la sospensione delle operazioni militari in Serbia. Anche le proposte Grey , il quale cercava di ottenere dalla Monarchia delle garanzie per la sovranità e l’integrità della Serbia, sia pure dopo la guerra, non hanno approdato. Ora Grey annunzia che ritenterà; ma il problema è difficile; e s’incomincia già ad augurarsi che nell’azione militare sopravvenga presto un fatto compiuto, il quale dia soddisfazione all’Austria-Ungheria e le permetta d’intavolare delle conversazioni anche con terzi sulle condizioni di pace. 