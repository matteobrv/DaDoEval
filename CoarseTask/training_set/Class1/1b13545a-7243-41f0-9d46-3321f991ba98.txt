Vienna, 2. Le unioni accademiche cattoliche italiane di Innsbruck e di Vienna, scambiatesi le reciproche discussioni, tenute in separate adunanze circa la questione universitaria, di comune accordo deliberarono un programma d’azione incaricando l’Associazione universitaria triestina a volerlo dettagliatamente formulare e passarlo alla stampa. Il fine dell’azione è il raggiungimento di una università italiana a Trieste. Mezzo precipuo fu ritenuto l’intervento numeroso degli studenti italiani dell’Austria all’Università di Innsbruck. Per favorire il più possibile questo intervento si votarono come più pratici ed opportuni i seguenti mezzi; 1) Adoperarsi direttamente e indirettamente per mezzo dei deputati italiani per il trasferimento ad Innsbruck di stipendi esistenti in altre università o almeno degli stipendi attualmente goduti nelle stesse da studenti italiani. 2) Adoperarsi perché gli stipendi creati da comunità o da enti morali per studenti accademici italiani, sieno condizioni d’ora innanzi alla frequentazione dell’Università di Innsbruck. 3) Eccitare con tutte le forze il Governo e la Provincia a fondare in Innsbruck nuovi stipendi per gli studenti italiani di tutte le facoltà. 4) Procurare altresì che i comuni e gli enti morali italiani passino alla fondazione di stipendi temporanei condizionati come ad 2). 5) Rivolgersi al Governo e con caldo appello a tutti i connazionali, perché efficacemente venga agevolata la dimora degli studenti italiani in Innsbruck, sia riguado alla abitazione (casa degli studenti) sia riguardo al sostentamento. 