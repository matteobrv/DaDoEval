Temporibus illis erano i piccoli comuni che colle piccole amministrazioni facevano parlare di sé; da qualche tempo sono i comuni maggiori. Ricordate il caso di Levico? Il podestà era accusato di essersi appropriato alcuni tratti di strada comunale. Non si sapeva bene a quale partito appartenesse, o meglio si sapeva che non era certamente un clericale; era però austriacante e mirava a ottenere dal governo croci e titoli. Una campagna furibonda fu mossa contro di lui. Nei circoli stessi donde la campagna moveva, trovavansi gli uomini che per lunghi anni avevano godute le fonti di Levico per poche centinaia di fiorini. Egli con un nuovo contratto portò il reddito delle fonti a più di 50.000 corone annue avvantaggiando con ciò più che notevolmente il bilancio della città. Non valse. Lui era il ladro, il cavaliere, il barone da burla. Nei suoi possessi erano inclusi alcuni pezzi di strada chiusa e tolta al comune. Gli articoli, le pasquinate, le poesie satiriche furono all’ordine del giorno. In una perquisizione giudiziaria gli fu sequestrata anche una lettera che nulla aveva a che fare colla gestione finanziaria, ma mendicava dal governo onorificenze e nobiltà. Che è, che non è un bel giorno la lettera gelosamente custodita negli atti sequestrati dell’autorità giudiziaria, comparve nelle colonne del Popolo e vien data in pascolo al pubblico. La questione amministrativa passa in seconda linea; domina la questione politica. Non può essere che non sia ladro, chi ha chiesto il titolo di barone, e non può essere che sia podestà chi ha chiesto tal titolo. Non vi fu alcun processo penale, poiché si desistette dopo i primi rilievi; vi fu causa civile che condannò il podestà ad una restituzione; nelle elezioni vinse il partito, nel cui mezzo trovavansi uomini che per molti anni godettero le fonti per una pipa di tabacco; la giustizia fu così soddisfatta e il cielo... rasserenato. Dopo Levico, Arco! I piccoli comuni non fanno più parlare di sé; i grandi occupano esclusivamente il campo. Anche ad Arco questione di strade e in aggiunta di acque, e amministrazione disastrosa. Il podestà tiene inclusi nei suoi possessi due tratti di strada comunale, dissodati, piantati e coltivati; in una sua casa è introdotta e usata l’acqua a spese del comune; l’amministrazione, a detta del revisore giuntale, è spensierata, inconsulta, inetta, disastrosa, irregolare, illegale; tutti i partiti si ribellano, spodestano il podestà, e in suo luogo subentra un uomo che non fa mistero dei sentimenti liberali, ma desidera la coalizione di tutti gli uomini indipendenti per il buon andamento del Comune . In sede civile l’ex podestà viene condannato a restituire la strada al comune, che pretende e si fa pagare altresì l’installazione e l’uso dell’acqua. Alle autodifese e agli autoelogi dell’ex podestà per la sua gestione, il revisore giuntale risponde, ribadendo le gravi accuse. Ma il podestà di Arco figura come il capo di un partito, e precisamente, come notò il suo difensore, del partito liberale di Arco; quindi egli è intangibile: chi lo attacca, è mosso da passione politica; chi lo difende è un eroe della patria; e la giuria diventa istanza infallibile anche per coloro che non conoscono l’infallibilità. Ma non tutte le ciambelle riescono col buco. Nel più forte della mischia e quando più alti risuonano i bellici strumenti, l’ex podestà di Arco, piuttosto che lasciar leggere e discutere gli atti della revisione Filzi, ritira la querela. Ciò non ostante egli rimane un grand’uomo «circondato dalla stima universale» dell’Alto Adige . Viva il cielo egli è liberale! Amministrazione vuol essere, e non politica! E i liberali si sono proposti di mettere in regola tutte le amministrazioni di Levico, di Arco e di... Trento. Già, anche a Trento nelle lotte comunali non si parla che di saggia amministrazione, di riduzione delle tasse, di concorso ed equa rappresentanza di tutti cittadini, e su questi saldi fondamenti la città fiorisce economicamente e diventa esempio e baluardo della nazionalità. Con sì belle vittorie l’Alto Adige dovrebbe guazzare nella gioia. Invece no! Colla grande vittoria di Trento e col verdetto del processo di Arco sullo stomaco, il dolce ritorna in fiele e, come un toro inferocito alla vista del drappo rosso, corre impazzato l’arena sparando calci e dando cornate all’aria. Egli se la piglia coll’accusato di Arco, che stampa a «clericale», col capo di quella città, che ha mandato l’adesione ed un’offerta agli studenti «non clericali», col nostro giornale, coi nostri consenzienti, e per poco nel colmo della tragica allegria non indice un vespro siciliano contro tutti i mortali che non sono concentrati ai suoi ordini. Un’offerta da Fassa alla Lega Nazionale deve servire per battere il tamburo a ignomignosa e sconsolata vittoria di parte, raggiunta solo coll’aiuto degli internazionali che in Fassa si sono fatti forti del Volksbundismo contro il clero e i cattolici che vi difendono l’italianità; l’avvocato, difensore del querelato di Arco, viene attaccato dallo stesso Alto Adige per la sua difesa, tanto per assicurare la libertà e l’indipendenza dell’amministrazione e della tutela della giustizia. Se questo non è terrorismo, quale sarà? Se a tanto non si ribellano tutti gli uomini onesti, a cosa si ribelleranno? Ma l’Alto Adge non è contento di convertire in politiche le questioni amministrative e di imporre il bavaglio a chi non la pensa e non parla come lui. Giocando d’ipocrisia tenta invertire le parti. Egli ricorda il furto della banca cooperativa e il processo Colpi, lagnandosi di noi, come ne avessimo approfittato, per tirare acqua al nostro mulino. Eppure ognuno sa che, se vi furono uomini e istituzioni fatti bersagli allo scherno, all’ingiuria, alla calunnia, perseguitati con ogni arte più subdola e indegna, questi furono gli uomini e le istituzioni nostre, che sorsero e si affermarono in mezzo alle più aspre e vigliacche battaglie degli avversari. Se vi è chi può affermare, che i processi di stampa furono troppo spesso convertiti in agone partigiano, questi siamo noi che ciò non ostante resistemmo e crescemmo; donde le ire implacabili, ma impotenti, di cui fummo e siamo fatti segno. Nulla ci distolse dal continuare l’opera nostra e dal dedicarla a vantaggio del nostro paese, anche quando ne traevano profitto quelli stessi che sì indegnamente ci combattevano. Se al tempo dell’increscioso avvenimento avessimo voluto attaccare l’istituto di credito, che ne era colpito, non era difficile il farlo: ce ne astenemmo. Se avessimo voluto avviare una campagna a fondo contro il partito liberale in occasione del processo Colpi, gli appigli non mancavano, e l’Alto Adige non vorrà negare che, se quell’infelice si fosse trovato a Trento nelle ultime elezioni comunali sarebbe stato il più abile pittore per affidare ai lastricati la fatidica scritta: Ricordatevi di Arco, votate per liberali! E chissà che la presenza di tanto agitatore non avrebbe supplito o fatto proclamare apertamente il pateracchio coi socialisti? L’Alto Adige farà bene a non toccare certi tasti; ne uscirebbe una musica per lui troppo sgradita. L’Alto Adige chiude i suoi sfoghi protestando «contro il sistema vergognoso di chi tutto calpesta pur di conservare un predominio politico del quale ogni giorno più si dimostra indegno», lancia ai suoi consenzienti il monito che «se vogliono difendere i loro principi e le loro stesse persone è necessario serrare le file, organizzarsi e prepararsi ad affrontare quel partito che per sostenersi non sdegna di ricorrere alle arti più basse per rubare l’onore ai galantuomini come un grassatore si servirebbe della rivoltella per ridurre le sue vittime all’impotenza». Non ricordando il passato e osservando il presente, non esitiamo a far nostre queste parole e questo monito. Troppe volte sentimmo sulle nostre carni il ferro sleale dell’alleanza libero-socialista che da Trento vuole espandersi e celebrare le sue gesta invereconde e infauste per tutto il paese. Se mai, oggi è il momento di opporre più salda la compagine al nuovo assalto e colla stampa, colle organizzazioni, con tutta la forza e la costanza combattere per la nostra dignità e libertà. 