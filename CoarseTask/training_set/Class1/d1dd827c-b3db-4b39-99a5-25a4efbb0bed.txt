La XIV Esposizione della Secessione viennese, con il suo tanto esaltato allestimento ambientale, è uscita dal regno della realtà. Essa vive solo una vita di sogno, nel ricordo di coloro che l’hanno vista. L’uno si ricorderà soprattutto dell’atmosfera sensuale che avvolgeva il monumento a Beethoven, un altro soprattutto si riferirà al pensiero architettonico, un terzo forse allo splendore plastico e pittorico. Tutti costoro aderiranno all’inno di lode intonato quotidianamente dalla critica «indipendente» all’esposizione d’arte viennese: la quale sarebbe un vero trionfo dell’arte ambientale, che supera tutto ciò che il nostro secolo ha finora prodotto in questo campo. A chi però ha guardato, nella Secessione, più all’interno e ha osservato le idee di fondo e i motivi etico-filosofici dell’intera esposizione, non rincrescerà certamente che le sia toccato solo un destino effimero. In tutte le precedenti manifestazioni della Secessione viennese si doveva lamentare, nell’esposizione, la mancanza di elevatezza negli ideali magnificati o il banale naturalismo. Ciò riguardava tuttavia solo singole opere d’arte, create indipendentemente l’una dall’altra; e in quelle esposizioni si trovavano spesso anche opere buone, lontane dal genere artistico moderno, com’è avvenuto ad esempio l’anno scorso alla mostra di Segantini . Questa volta però compito dell’esposizione era di creare un’ambientazione degna al monumento a Beethoven di Klinger . Così, tutte le opere di pittura e scultura si sono messe al servizio di Klinger, e questo sia dal punto di vista estetico che da quello simbolico. Infatti si può non dare ragione, come vedremo più avanti, ad alcuni critici laudativi, quando pensano che gli affreschi sono sorti da concezioni diverse dal capolavoro: il tutto è dunque un’interpretazione di Klinger ed una molto ben riuscita, come ha dimostrato l’approvazione incondizionata da parte del Maestro. In tal modo purtroppo l’intera esposizione è divenuta una manifestazione della moderna corrente anticristiana, un sintomo della decadenza morale. Esaminiamo dunque per prima cosa il capolavoro in questione. Klinger rappresenta Beethoven non come l’artista pieno di sentimento, che molti hanno conosciuto personalmente, bensì come eroe, come titano, come il dio dell’ispirazione musicale. Distante dal mondo, il dio divenuto uomo siede troneggiante su una nuvola: è l’attimo prima della creazione di una delle sue più famose composizioni. Il corpo nudo, scolpito nel marmo bianco, è leggermente proteso in avanti, l’espressione dello sguardo e del volto, le mani energicamente racchiuse in pugno ci vogliono dire che in quel duro corpo di pietra alberga un’anima oppressa, che combatte e vince con potente fermezza nel mondo interno della musica. Tutto ciò che è meramente umano viene evitato, viene invece esaltato il mitico, l’eroico. Il musico non è caratterizzato da uno spartito, da una lira; al contrario, ai suoi piedi sta un’aquila, che guarda a lui in modo rispettoso, quasi timido. I suoi tratti corporei non corrispondono alla fragilità del suo essere, quanto piuttosto a una forma ideale dedotta dal regno dei miti. Ora, davanti a questo monumento moderno, al critico d’arte s’impongono una quantità di questioni estetiche, e la prima a cui rispondere è la seguente: se quest’opera realmente corrisponda al principio fondamentale che l’arte è = poesia + verità, o se invece qui è rimasta solo la maschera del volto del Beethoven reale. Questo non è però nostro compito, a parte il fatto che non sarebbe tanto facile dare una risposta, poiché la nostra opera appartiene a un orientamento artistico per il quale tutti i limiti e le regole sono state lasciate cadere e l’unico criterio di misura è la personalità dell’artista. Non vi è infatti ormai più alcun’altra arte che non sia la moderna arte individuale (Congresso socialista di Gotha ). Ma l’«artista filosofo», com’è stato denominato Max Klinger a seguito del suo Cristo nell’Olimpo, ha voluto esprimere anche in quest’opera la sua propria filosofia come se fosse quella di Beethoven. Sul lato destro del trono si vede Eva, nell’atto di porgere a Adamo il pomo appena colto dall’albero: cioè il piacere appena goduto contro il divieto divino. Sul lato destro c’è invece un soggetto pagano: Tantalo, il quale vanamente vuole issarsi su una roccia molto erta, per afferrare il frutto, e una Tantalide che invano cerca di attingere da terra dell’acqua con una conchiglia. Ambedue con la mano libera afferrano uno spettro che si libra fra loro: l’incaponirsi intorno a un godimento mai soddisfacente, che è la pena che gli dei hanno impresso nell’anima dell’uomo. Va notato, incidentalmente, che i due altorilievi vengono interpretati anche diversamente, come ad esempio l’ansia dolorosa di conoscere e i tormenti della conoscenza: ciò che non sarebbe in sé meno corretto, se si potesse interpretare nello stesso senso anche la parte principale della scultura. Ma poiché ciò non è possibile, dobbiamo restare alla prima spiegazione, essendo assolutamente necessario assumere una sola idea di fondo per tutta l’opera. La parte posteriore del sedile rappresenta una scena degna di nota. Su una roccia, che certamente dev’essere il Golgota, si scorgono i tre in croce, Maria in lacrime e Maddalena, che guarda su verso il buon ladrone. Ai piedi della roccia appare la dea nata dalla spuma del mare, Venere nuda, che volge il dorso alla croce: la spiegazione può essere, secondo i critici, di varia natura. In primo luogo, ci sembra insostenibile l’interpretazione di un giornale di Lipsia, ripresa anche da fogli cattolici per incrementare la polemica contro la Secessione. Sarebbe infatti inaudito e, secondo la filosofia di Nietzsche, anche falso che proprio il Golgota sia stato scelto per legittimare idee sessuali perverse. Maggior seguito ebbe la spiegazione del tutto tranquilla che dà anche August Lux nella sua Deutsche Kunst und Dekoration: sarebbero qui simbolizzate le idee ellenistische e cristiane, come elementi comuni della nostra cultura. Tra Venere e Cristo non vi sarebbe contraddizione ma solo differenza. Klinger darebbe ragione delle due componenti e così sarebbe qui rappresentata la mescolanza dello spirito germanico-cristiano con il mondo immagiunario ellenistico che persiste nella nostra formazione. Ma questa interpretazione – pienamente caratteristica dei tempi del relativismo moderno – è contraddetta da una figura del rilievo stesso. A lato della roccia sta infatti, in una posizione quasi impossibile, l’apostolo Giovanni, che indica con la mano alzata la dea ignuda. I tratti del volto e l’intero atteggiamento della sua persona mostrano la maledizione scagliata contro la dea della voluttà. Klinger dunque pone a contrasto le due sfere di sentimento; non si può parlare di mescolanza e di armonia. No! Qui sul Golgota è ritratta la tragedia divina, il fondatore della religione della rinuncia e dell’autosacrificio, la castità della madre vergine di Dio; là sulla spiaggia del mare invece viene simbolizzata in Venere la voluttà, l’amore sensuale: non ci può essere alcuna conciliazione e di fatto, anche per Klinger, Giovanni dichiara guerra alla dea. Resta da chiedersi a quale delle due parti l’artista dia ragione. Ha voluto rappresentare in Giovanni le sue proprie idee e sensazioni e quindi si pone dalla parte del cristianesimo? Purtroppo va data una risposta negativa. Venere infatti non sembra minimamente toccata dalla maledizione cristiana; ella si rallegra invece della sua nuda bellezza e espone fieramente la grazia del suo corpo alla luce del sole. Così sorge anche qui, come dopo l’apparizione del Quo vadis di Sienkiewicz , il dubbio se l’artista non debba procurarsi la sua gioia nel presentare contrasti e problemi, senza perciò anche preoccuparsi della loro soluzione. Ma come lo scrittore polacco ha in seguito precisato il suo punto di vista con la sua fantasia olimpica, allo stesso modo anche Klinger ha poi risposto alla domanda posta dal suo monumento. Veramente, in questo caso la risposta non è stata di tipo personale, ma è stata mediata attraverso gli amici viennesi dell’artista, che hanno procurato l’ambientazione al suo monumento – e ciò nella maniera migliore. Di fatto, come ho già detto, l’intera XIV Esposizione è stata una celebrazione di Klinger, il consigliere spirituale della Scuola. Innanzi tutto, andava preparato per il dio il suo tempio. Perciò gli ambienti dell’esposizione hanno preso la forma di un tempio, che può ricordare opere egizie o assire dell’arte templare, pur non essendo simile ad alcuna di esse. Non ha qui operato un principio storico o tradizionale, bensì solo una convenienza teleologica. Lo spazio è suddiviso in tre ordini. La sala centrale è il santuario, in cui si trova l’immagine dell’eroe. Tutto doveva richiamare un’atmosfera di consacrazione. Il ruvido intonaco delle pareti bianche, nei lati non toccati dalla pittura, non deve disturbare la «sensazione sacrale» che il visitatore nutre nella sua anima di fronte al dio troneggiante nella sua solitaria maestà. Due fontane collocate verso il fondo della sala procurano, con la loro monotona melodia, che la quiete del tempio non sia percepita come troppo intensa. Attraverso alcuni gradini si passa poi alla sala laterale sinistra, le cui pareti sono affrescate da Gustav Klimt. E così siamo giunti alla fase successiva del nostro compito. È già stato detto che gli affreschi devono essere letti come un’interpretazione di Klinger. Ciò vale in particolare per il ciclo Die Sehnsucht nach Glück dell’artista viennese Gustav Klimt. Anche qui vogliamo considerarne solo il significato simbolico, senza occuparci della nuova estetica decorativa, che per Klinger dovrebbe consentire «di superare le leggi formali e cromatiche, di per sé così fortemente vincolanti, della natura a favore di un impiego puramente poetico dei mezzi». Qui, da Klimt si segue in modo quasi servile la regola e si hanno le forme umane accennate solo schematicamente, in modo che ne venga pressoché escluso il confronto con la natura vivente, e anche le combinazioni tecniche e cromatiche sono così esotiche e strane che non ci si deve meravigliare se quest’arte a molti dà solo stimoli ad associazioni d’idee archeologiche mentre altri, che vogliono essere meno seri che sinceri, vengono mossi al riso. Con tali mezzi straordinari, Klimt – che pure è una personalità d’artista elucubrativa e filosofica – risponde ad una questione seria, rappresentando allo stesso tempo un lato del mondo sentimentale di Beethoven. Si pone dunque nuovamente la domanda: a chi si deve dar ragione? Alla religione del godimento o a quella della rinuncia? Dove sta la felicità, il regno ideale? È il cristianesimo o l’ellenismo? Su una parete laterale della sala a sinistra sono rappresentate forme femminili allungate e ondeggianti: l’ansia umana di felicità. Seguono poi tre figure terribilmente nude che cercano protezione presso un maschio benportante, ritratto arcaisticamente con una corazza d’oro: ciò raffigura l’umanità debole e sofferente, gli uomini inferiori, che si servono della forza del superuomo, per raggiungere il regno ideale. Compassione e ambizione, due figure che sembrano essere le consigliere dell’uomo di forza, si accompagnano alle preghiere dei deboli per spronarlo alla caccia della felicità. Alla rincorsa della felicità si contrappongono però le potenze ostili: il bestiale – la natura servile dell’umanità inferiore materializzata nella forma scimmiesca del gigante Tifeo – è l’ostacolo più forte nella battaglia per la felicità. Sette altre orribili figure costituiscono la sua genealogia: si chiamano malattia, follia, morte, voluttà, impudicizia e smodatezza, affanno logorante. Qui l’artista ha tentato l’indescrivibile. Forme come la crapula, l’impudicizia e la voluttà sono semplicemente impensabili. Se si guardano queste orrende figure e si volge poi lo sguardo, attraverso la grande apertura della parete destra, al Maestro divinizzato, si è tentati di dire, con Nietzsche: l’umanità sta andando in rovina, sta nascendo il superuomo! Le potenze ostili non possono però fermare la ricerca nella sua corsa; i desideri dell’uomo vi volano sopra; e finalmente la parete destra rappresenta il regno ideale. Prima di tutto la brama dell’uomo trova quiete nella poesia; poi viene condotta dalle arti nell’Eliseo. Ma che cos’è questo Eliseo? In che cosa consiste la felicità eterna? Un coro angelico canta l’inno che chiude la IX Sinfonia «Freude schöner Götterfunken» e, alla fine della parete, un uomo ignudo trova la felicità – nell’abbraccio di una donna nuda, «Diesen Kuß der ganzen Welt!»! Questa risposta supplementare, così decisa, suscita molti torbidi pensieri. La felicità, la felicità ideale è dunque la gioia, la gioia piena di vivere, come l’hanno conosciuta e goduta i Greci, ma poi è stata annullata dal cristianesimo. Sembra quasi che Klimt abbia voluto rendere contemporanea la seconda grande regola di Nietzsche: ridi! danza! energia, istinto, desiderio, la voglia di essere felice, si accompagnano per guidare l’uomo in questo Nirvana. Anche Auchenthaler ha trattato in un affresco della sala laterale destra l’inno finale «Freude...». L’azione, le figure sono così scandalosamente sensuali che qui non ne è consentita una descrizione. Quasi tutte le immagini che stanno in relazione, vicina o lontana, col monumento a Beethoven sono una sfacciata apoteosi della carne, dell’amore terreno, spesso addiritturta della nuda sensualità. L’ellenismo – il paganesimo diremmo noi – ha vinto completamente. Venere trionfa e Maria piange sotto la croce! Purtroppo è così! Ed ora solo brevi considerazioni generali su questa moderna esposizione d’arte. Mentre uno studioso cattolico, proprio a Vienna, riteneva possibile la conciliazione dello spirito moderno con il cattolicesimo, trovando all’inizio purtroppo anche il consenso della gioventù studentesca cristiano-tedesca, fu portato alla luce, nel centro della stessa città, un tempio, un tempio pagano. Questo tempio però non fu dissotterrato dalle macerie dei millenni, ma a partire dall’anima moderna. Il desiderio del tempo, la bramosia moderna, un mondo immaginario del tutto pagano incarnato in un uomo famoso – questa fu la divinità che venne là illuminata. I devoti visitatori, che secondo la Neue Freie Presse raggiunsero il numero di 50.000, erano i rappresentanti di questa società moderna, l’intelligenza dei tempi moderni. Il consenso da loro manifestato ha mostrato a sufficienza che questa esposizione d’arte aveva realmente incarnato lo spirito moderno, mostrando purtroppo anche che un’autoconfessione senza ritegno, come quella che si poteva leggere nelle opere d’arte esposte, resta senza effetto. Avremmo però desiderato che anche molti cattolici «moderni» si rendessero al tempio per riflettere un poco sul fanatismo per l’arte moderna e sulla loro nervosità rispetto all’iperconservatorismo della Chiesa. No: non v’è nessuna conciliazione tra gli ideali dell’arte che, come nessun’altra, ha meritato le accuse di Tolstoi, e gli ideali cristiani, che albergano nella Chiesa cattolica! Sono scomparsi i cherubini di Fra Angelico e le madonne del Perugino. Ormai dominano Venere e le etére greche. E se Morelli o il prematuramente scomparso James Tissot pongono la loro arte al servizio del cristianesimo, essi vengono passati sotto silenzio dalla mafia della stampa o addirittura dichiarati morti, che non sentono più il pulsare della vita moderna. In questa stessa esposizione della Secessione vi sono due quadri in cui potremmo vedere la rappresentazione simbolica di questi due mondi contrapposti. Mi riferisco ai due grandi quadri paretali Sinkende Nacht di Roller e Werdender Tag di Böhm , esposti nella sala principale. Nel primo, figure angeliche fluttuanti verso il basso e ripiegate all’ingiù portano alla tomba i soli ormai spenti, mentre in Böhm le fanfare squillanti della luce annunciano la salita dell’astro del giorno. Questi soli con la loro falsa brillantezza d’oro ci comunicano gli pseudoideali della società moderna, così ben illustrati da questa esposizione d’arte: essi devono finire nella tomba come a suo tempo già l’intero mondo romano e greco – e non devono mai più rinascere, poiché il cristianesimo vincerà con la sua luce che sorge dopo l’oscurità della notte. La religione del Golgota deve tornare ad ispirare l’arte, come quando Raffaello e Giotto e Michelangelo dipingevano e un Dante poetava. Solo allora si potrà parlare di conciliazione, o piuttosto allora la conciliazione ci sarà già. 