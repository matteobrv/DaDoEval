L’allargamento del suffragio è il problema che la Dieta si è proposta di risolvere , e la questione della riforma fu ed è, malgrado le ciance dei giornali «ben informati» il perno su cui la Dieta gira o... non gira. La Dieta ha ora il suo centro di gravità nel comitato costituzionale, e ciò dopo un breve spostamento in quello scolastico. Il comitato ha lavorato sotto la pressione della popolarità della riforma e dal compromesso dei diversi partiti è risultata la relazione Grabmayer che più sotto pubblichiamo . Amici sinceri dell’allargamento del suffragio, noi salutiamo con piacere questa riforma, benché lo spirito democratico vi soffi ancora troppo debolmente e la casa che si ristaura mostri ancor troppo dell’irrazionale e del barocco antico. Tenuto conto tuttavia del momento, i diversi partiti hanno potuto raggiungere l’accordo su quei punti che noi già primi dall’apertura della Dieta abbiamo indicato come raggiungibili. Con soddisfazione poi vedranno gli italiani che nel progetto è compresa anche la divisione del grande possesso in due curie nazionali. È questo uno dei postulati degli italiani e dopo tanto tempo sarebbe questa la prima concessione nazionale. Nulla ancora è certo, né le sorprese sono impossibili . Molti non vogliono sinceramente la riforma e vedrebbero volentieri che gli italiani si assumessero di fronte alle classi popolari l’odio d’essere la pietra d’inciampo. Costoro tentano di mettere gli italiani di fronte ad un dilemma impossibile. Speriamo che non ci riescano. La prossima seduta è lunedì, ma la riforma elettorale verrà discussa nel plenum probabilmente soltanto martedì. Gli italiani non avranno nessuna ragione di opporsi alla discussione generale. La divisione del grande possesso è una concessione, piccola forse, ma pur una concessione dopo tante ripulse, è come la porta che ci apre una nuova era costituzionale ove forse alle nuove energie sarà più facile trovare nel lavoro comune la via della giustizia e della pace. Nella discussione verrà esposto naturalmente anche il punto di vista del governo, il quale in via di massima non è contrario alla riforma. È probabile che il compito del Luogotenente si limiti a cercare una certa equazione fra i nuovi mandati rurali e cittadini, perché i signori di Innsbruck sembrano tutt’altro che contenti di quanto il comitato ha loro concesso. 