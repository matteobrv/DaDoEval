Parte della dichiarazioni di S. E. il signor Luogotenente, in quanto siano prese come promesse e prospettive per l’avvenire, possono senza dubbio essere accolte con soddisfazione. In quanto fossero il riassunto di quello che è avvenuto, certo non potremmo ammettere che corrispondano a quello che è veramente accaduto nel nostro paese. Quindi io faccio voti che le intenzioni che sono state espresse, nella realtà si dimostrino anche attuate, e che nella prossima occasione in cui si possa ritornare sull’argomento, si possa anche dall’autorità dimostrare coi dati concreti che le intenzioni sono veramente state applicate e che ad esse venne corrisposto. A ogni modo non è qui il luogo di discutere il comunicato ufficiale; io mi limito ad esprimere la speranza che quelle prospettive che sono messe lì per l’avvenire trovino corrispondenza nei fatti, di modo che i lagni possano diminuire. È vero che non si è emesso un formale divieto di emigrazione, ma però di fatto, se le difficoltà date agli emigranti dai 17 ai 36 anni sono così forti che l’emigrazione è per le persone di quest’età impedita, si potrà dire che infine tali difficoltà equivalgono a un divieto generale dell’emigrazione. Perché è ben difficile che anche i nostri lavoratori si mettano in testa, dopo fondata la famiglia arrivati ai 37 anni, di andare nelle miniere d’America, per esempio, a sottoporsi a quegli enormi disagi. Io finisco raccomandando l’accettazione della mia proposta e raccomando al governo che venga tenuto conto del punto di vista che in essa è normeggiato, affinché in via d’ordinanze presidiali non si inasprisca il testo chiaro della legge, il quale dice che legittimazioni e passaporti si devono dare «nach nachgewiesener dringlicher Notwendigkeit» anche «über den Zeitpunkt der Hauptstellung hinaus» . Con ciò ho finito . 