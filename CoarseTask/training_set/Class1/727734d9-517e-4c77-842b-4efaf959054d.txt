Tutti i lavoratori giornalieri della sezione per la manutenzione di Trento dell’imperial-regia Ferrovia privata meridionale, usano come lingua corrente l’italiano. Quasi nessuno dei lavoratori conosce la lingua tedesca ed eccezionalmente solo pochi conoscono un dialetto molto cattivo, ma nessun giornaliero può leggere o comprendere la lingua scritta. Nonostante ciò, è prassi usuale della Direzione generale della ferrovia meridionale e dei suoi uffici inferiori di redigere e di trasmettere ai giornalieri solo in lingua tedesca tutto ciò che riguarda il servizio e le relazioni fra la Direzione e gli impiegati. Sono stampati in tedesco perfino gli statuti per il fondo di provvigione, a cui i lavoratori devono rifarsi spesso. A causa di questa prassi sono spesso intervenuti gravi inconvenienti ai giornalieri, com’è accaduto anche agli aspiranti cantonieri nel circondario ferroviario di Calliano, i quali hanno perduto un supplemento di paga per ore straordinarie, per via dell’ignoranza di un’ordinanza. Nello stesso genere di disagi rientra anche il dato di fatto che in alcune località vengono inviati capisquadra tedeschi che non capiscono la lingua degli operai. Con riferimento a tali circostanze, i sottoscritti pongono le seguenti domande: «1. È Sua Eccellenza il ministro delle Ferrovie a conoscenza delle situazioni sopra riportate? 2. È Sua Eccellenza il ministro delle Ferrovie disposto ad agire sulla Direzione generale della Ferrovia privata meridionale, in modo che agli impiegati sia assicurata la possibilità di tutelare compiutamente i loro diritti? » 