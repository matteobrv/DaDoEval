Il partito nazionale liberale provvede ormai alla formazione di linea. Sono già stabiliti i candidati del III e del II corpo. Per il primo si provvederà più tardi, come appunto abbiamo pubblicato noi e come invece non doveva apparire dal comunicato ufficiale dell’«Alto Adige». Il primo corpo è la riserva dell’ala moderata, una riserva molto cospicua perché dispone di dodici mandati. Ora ecco i nomi che si danno per certi come candidati del partito nazionale liberale: Avv. D.r Bertolini, Bertoldi Giuseppe, prof. Cristofolini, Amedeo Benuzzi, Alberti Antonio, Zippel Vittorio. Questi sei rappresentano la continuità dell’amministrazione. Bertolini è il presidente della «Democrazia» Benuzzi e Bertoldi, due fedeli dell’ex maggioranza, l’Alberti e Zippel inclini piuttosto verso destra. Cristofolini, uomo dell’ultimo e più recente periodo. Seguono uomini nuovi o rinnovati che dovrebbero rappresentare tutti i settori della concentrazione. D’una parte A. Tambosi, il cav. R. Ciani, presidente della Cooperativa, il conte Manci e Girardini (questi due già candidati all’epoca della prima concentrazione e poi dimissionari per tradimento dei moderati del primo corpo), l’ing. Fogaroli; dall’altra Tomasini, intagliatore, Rigatti, scultore, Mario Scoloni, ex direttore o ex vicedirettore dell’Alto Adige, maestro Fr. Mosna, ex socialista, Fausto Pasini, ex capo socialista. Seguono poi il praticante d’avv. D.r G. Menestrina, candidato anche l’ultima volta nel III corpo, il consigliere aulico Zanetti, venuto recentemente da Vienna. Così se non erriamo, abbiamo raggiunta la cifra di 18. La candidatura di F. Pasini viene imposta dagli esercenti i quali la proposero con 17 voti contro 16, in ballottaggio coll’oste Nicolussi. Il comitato liberale-nazionale discusse anzi se F. Pasini non si dovesse presentare semplicemente come candidato degli esercenti. Non ci è noto in riguardo se tale questione di forma venne risolta. Rimane naturalmente aperta la porta del I corpo, ma qui sono padroni della situazione i moderati, i quali decideranno a seconda delle sorti del III corpo. Se le nostre informazioni sono esatte, ci si deve dare ragione. L’ex maggioranza venne concentrata a dovere. Degli ex consiglieri vennero sacrificati o rifiutarono di concentrarsi, salve le dedite ammende del I corpo, Bazzani Vincenzo, Cestari Bernardo, Frizzera Domenico, Gallo Lamberto, Garbari Vittorio, Holler Lamberto, Liberi Riccardo, Lubich Ing. D.r Pietro, Lunelli Augusto, Oss Ing. Domenico, Perghem Ing. G. B., Reich prof. Desiderio, Sartori D.r Elia, Scotoni Attilio, Scotoni Italo, Tomasi Francesco Eugenio, Videsott D.r Giuseppe, Albertini Eugenio, Pruner Luigi; un’ecatombe dunque in tutta forma, quale noi stessi non pensavamo. Si scelse così una via di mezzo: uomini dell’ex maggioranza come il vicepodestà ed il presidente della commissione al bilancio che trasportano all’amministrazione nuova il fardello vecchio ed uomini nuovi di vari e contraddittori indirizzi che dovrebbero essere il nuovo cemento. Il nome dell’avv. Silli è scomparso. Si assicura che due membri del comitato, i signori Zippel e prof. Onestinghel abbiano proposto all’avv. Silli di riaccettare una candidatura, ma a parte le sue ragioni personali, come avrebbe potuto accettare il povero uomo in mezzo alla «liquidazione» dei suoi? È stato abbozzato anche una specie di piano di battaglia contro «l’avanzata di opposti concetti» i quali, evidentemente sono incarnati nelle medesime persone dei nostri amici. Si dirà che bisogna salvarsi dal clericalismo, il quale è tutto una cosa coll’i.r. governo e col Tirolo. Che poi i clericali hanno losche mire di predominio, che il D.r Lanzerotti vuole ingoiare l’impianto elettrico, il Cappelletti la cassa di risparmio, il D.r Gentili tutto il resto. Oh! Ne sentirete di belline! I socialisti tengono un’adunanza stasera . Presenteranno tre nomi: Battisti, Avancini ed un fornaio, perché i fornai hanno parecchi voti. Sperano sull’anticlericalismo e sui «concentrati» a rovescio. 