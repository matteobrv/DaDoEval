§ 1. Questo paragrafo di legge si basa sulla disposizione del § 59 della Legge fondamentale scolastica , in cui sono fissati gli estremi limiti obbliganti l’erezione d’una scuola popolare. È quindi in facoltà della Dieta provinciale di stabilire anche altre norme più confacenti alle circostanze locali. Ripetutamente si accamparono lagni contro la sistemazione della scuola giusta la legge provinciale 30 aprile 1902 a motivo che si vollero tentare troppe concentrazioni badando solo alla distanza e facendo poco calcolo dei pericoli che potrebbero ridondare ai nostri ragazzi dal lato della moralità e della sanità frequentando una scuola anche distante a cagion d’esempio solo 3 km. Sarebbe quindi da lodarsi la disposizione che non solo la distanza, ma ben anche i pericoli di sanità e di moralità siano presi in considerazione nell’erezione d’una nuova scuola, come pure l’erezione di scuole figliali dove tali pericoli non sussistono in modo grave, ma i genitori desiderino una scuola a sé. Il sig. D.r Hellweger propone che coll’adesione dell’Ordinamento e dell’i. r. Consiglio scolastico provinciale i ragazzi di una scuola soggetta a più Curatori d’anime possano avere separatamente l’istruzione religiosa nei rispettivi luoghi di Cura d’anime. Avuto riguardo alla speciale responsabilità di cadauno Curatore d’anime per l’educazione religiosa dei propri fedeli è questa una buona disposizione. Non è però a negarsi il fatto che con ciò nella maggior parte dei casi l’istruzione religiosa sarebbe menomata, perché cadauno Curatore d’anime, d’ordinario senza assistenti, dovrebbe impartire tale istruzione a tutti gli scolari della propria Cura contemporaneamente, come appartenessero ad una classe unica mista; mentre se tutti i Curatori d’anime d’un circondario scolastico andassero d’accordo potrebbero impartirsi fra loro gli scolari a seconda delle classi nei locali scolastici con maggior profitto. Sarebbe perciò a proporsi che solo in casi di estrema difficoltà di un accordo fra i Curatori d’anime, riconosciuti tali casi dall’Ordinariato possa ogni Curatore d’anime istruire i propri alunni a sé. § 3 In questo progetto di legge si tiene ancor fermo alla massima di non creare nuove concorrenze. Sorpassiamo il fatto che colla sistemazione in base alla Legge 30 aprile 1802 in qualche luogo fu soppressa la concorrenza che già da anni vi esisteva con danno della gioventù. Consideriamo invece i casi di Comuni vicinissimi le case estreme di uno dei quali sono molto più vicine alla scuola del Comune limitrofo che a quella del proprio, e che in passato i ragazzi qui dimoranti abbiano frequentata la scuola del Comune vicino per anni ed anni senza che sia esistita una speciale concorrenza e senza che nessuno abbia accampato pretese. Non si dovrebbe qui studiare la cosa per vedere se sia bene istituire di fatto una nuova concorrenza? § 5. Il § 7 della legge dell’Impero 2 maggio 1883 vuole che nello stabilire il piano d’insegnamento per le scuole sistematiche sia presa in considerazione la possibilità dell’introduzione dell’istruzione a mezze giornate. Ciò sarebbe da farsi in iscuole ad una classe sola con numero troppo grande di scolari. È però a desiderarsi che solo in caso di assoluta impossibilità di provvedere altrimenti, si attuasse una simile disposizione di assai poco vantaggio per i fanciulli. § 6. In parecchi luoghi avanti il 1894 esistevano più classi che attualmente, perché nella sistemazione delle singole scuole si procedette rigorosamente in base alla massima che siano da istituirsi due classi dove gli scolari sorpassano gli 80, tre classi dove sono oltre 160 ecc. Or chi non vede quanta difficoltà vi sia nell’impartire l’istruzione ad 80 ragazzi contemporaneamente? Il § 11 della Legge scolastica dell’Impero fissando ad 80 il numero massimo degli scolari per una classe l’agglomerato di un maggior numero di ragazzi ma non determina il numero minimo. È quindi in facoltà della provincia, per non dir che è suo dovere il curare che il numero delle classi di una scuola sia più che è possibile. Non sarebbe perciò fuor di luogo su proposta di qualche Consiglio scolastico locale l’accordare anche 40 scolari quale numero massimo per una classe, come nelle scuole di pratica annesse agli ii. rr. Istituti magistrali. Ad ogni modo è da accogliersi con animo grato la proposta di accordare una classe ogni 60 scolari. È questo tanto di guadagnato in pro dell’istruzione. § 7. Il primo capoverso interpretato letteralmente dovrebbe escludere affatto il caso che dove sono impiegate tre forze docenti si abbia una scuola a tre classi miste, e dove sono quattro i docenti una scuola a tre classi miste in prima e in seconda. Il numero delle classi miste dovrebbe essere limitato al puro necessario. Per conseguenza in iscuola con sei docenti si abbia una scuola a tre classi divise per sessi e dove occorrono più forze docenti si aumentino queste sempre a due a due, creando scuole di quattro, cinque ecc. classi. Solo dove vi sono due forze docenti si approva la promiscuità dei sessi nel senso apparente del terzo capoverso di questo § giusta la proposta Hellweger nell’interesse dell’istruzione. Per meglio però assicurare che la legge venga interpretata nel senso sopra esposto sarebbe bene che l’ultimo capoverso di questo § della proposta Hellweger suonasse così: «La separazione generale dei sessi deve aver luogo dovunque il numero dei docenti legalmente prescritto sorpassi i sei» (Continua) 