I giornali tirolesi reclamano per i tedeschi l’equiparazione cogli italiani. Per colmo d’ironia il reclamo viene lanciato da Salorno. Ebbene, prendiamoli in parola. Viva l’equiparazione! Incominciando coll’amministrazione autonoma, conveniamo che in tutti gli uffici della Giunta Provinciale l’uso del tedesco venga completamente equiparato a quello dell’italiano, e ci dichiariamo soddisfatti se i mandatari e i funzionari, dal capitano provinciale in giù, conosceranno e parleranno l’italiano quanto il tedesco. Il quale principio ammettiamo per le autorità politiche provinciali. Ci adattiamo che alla Luogoteneza e nei Capitanati gl’impiegati italiani vengano pareggiati ai tedeschi, che i tedeschi sappiano ed usino l’italiano, tanto che debbono fare viceversa gl’italiani. Siamo anche d’accordo che fra gli organi subalterni, finanza, gendarmeria ecc., il tedesco sia rimesso in onore quanto l’italiano o magari viceversa che nell’amministrazione postale, ed in quella ferroviaria, l’italiano non goda nessun’altra prerogativa di quella ch’è riservata al tedesco... Va bene così? Vi desideriamo di cuore che si faccia l’esperimento; che vi tocchi, come avviene a noi, di vedere la vostra lingua messa non in seconda, ma in ultima linea, e di sentirla bestemmiata nei testi ufficiali e sulle labbra burocratiche; che vi tocchi, come avviene in certi nostri paesi che l’impiegato capitanale, alla testa di un commissario o sopraluogo, non sappia farsi intendere dalla popolazione o che l’impiegato forestale nelle conferenze popolari sia costretto a leggere ai poveri contadini delle insipide traduzioni di ordinanze e decreti, che nessuno capisce e che ognuno dovrebbe capire, a scanso di multa; che si ripetano dei soprusi o degli equivoci ridicoli perché il gendarme non capisce la lingua del paese. Vorremmo ancora che, per l’equiparazione con noi, foste costretti a chiedere, supponiamo per la Hungerburg, che il timbro postale porti almeno anche questo nome, come da anni chiediamo invano per la Mendola, territorio italiano del comune di Ruffrè, che per le stazioni reclamaste invano la scritta e la chiamata in tedesco, che in uffici, capolinea di servizi automobilisti per una vallata vostra, chiedeste inutilmente che compaia anche la lingua della valle come accade ad Egna. E vorremmo ancora che Innsbruck la vostra teutonica capitale, non ottenesse di vedere nell’orario ufficiale delle ferrovie il nome suo, ma protestasse inutilmente contro la traduzione di Eniponte . Infine, vorremmo che una volta sentiste anche nell’animo vostro tutto il senso d’amarezza che ci affligge nel vedere come dappertutto ci si voglia stampare sulla nostra individualità di popolo e di nazione un’impronta esotica, che non può mai assimilarsi al nostro sangue e che susciterà sempre nel nostro spirito una reazione naturale e tanto forte, com’è forte il senso dell’esistenza. Che direste voi allora? A quale ribellione insorgerebbe il vostro legittimo orgoglio nazionale, il vostro spirito di conservazione? Eppure voi stessi l’ammettete: la nostra lingua è l’organo d’una civiltà ben più antica, ben più gloriosa ed essa, com’oggi è scritta, era già voce viva dei comuni e delle repubbliche italiane, molt’anni prima che la vostra Kanzleisprache vi servisse all’intesa comune. È troppo chiedere eguale diritto per la lingua che i vostri più grandi scrittori appresero ad amare come l’organo d’una storia meravigliosa di glorie latine ed italiane? Dietro il nostro Dante di bronzo sorge l’ombra di Volfango Goethe a farvi un mesto rimprovero. Da Salorno si domanda ancora una cosa: la soppressione del nome «Trentino». Dicono il nome ed intendono la sostanza. Noi invece manteniamo il nome come affermazione quotidiana che vogliamo davvero la cosa. Perciò il nome s’è creato e verrà mantenuto. Esso è protesta contro chi attenta alla nostra vita, è monito di solidarietà fraterna per la comune difesa, è la bandiera delle lotte avvenire, perché a questa terra vengano conquistate le basi della sua esistenza libera ed autonoma. 