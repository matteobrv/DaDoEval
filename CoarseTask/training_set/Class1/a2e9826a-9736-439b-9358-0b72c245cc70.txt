Vienna, 9 La cronaca dei tumulti universitari, delle lotte di partito fra studenti ebbe anche oggi materia esauriente di che occuparsi. I fatti accaduti negli ultimi giorni a questo Politecnico, fatti che condussero alla chiusura momentanea dell’istituto e al divieto generale di comparire con i propri berretti, trovarono questa mattina un’eco forte nell’Università, che fu un’altra volta teatro di scene rumorose. Verso le 11 l’aula era piena zeppa di studenti con una prevalenza assoluta di tedeschi nazionali, che si trovavano appunto là numerosi oltreché per tenere i soliti Bummel, anche per dare addosso agli studenti cattolici, quando questi, verso le 11.30 dovevano entrare nell’Aula e di lì passare nel loggiato interno dell’Università per tenere i loro Bummel. Prima a comparire fu la Società cattolica tedesca, Rudolfina, che dagli avversari fu accolta con fischi e grida di abbasso, e dietro alla quale furono chiuse le porte maggiori dell’Università. Subito dopo si presentò il rettore annunziando aver egli stesso fatto chiudere le porte e esortando tutti alla calma. Intanto giunsero anche gli studenti delle altre Società cattoliche tedesche, che trovando impedita l’entrata, si radunarono davanti. Dopo inutili tentativi fatti dai più arrabbiati pangermanisti, di atterrare le porte dell’aula, gli studenti abbandonarono quest’ultima, e per una porticina laterale lasciata aperta uscirono dirigendosi versa la grande rampa della facciata maggiore dell’edificio, ove gli studenti dei due partiti avversari avevano già incominciata la loro lotta a parole, e ove una folla enorme di curiosi stava guardando. I pantedeschi, che primi con insulti e sarcasmi avevano stuzzicati i cattolici scesero ben presto ai fatti, e già da una parte e l’altra piovevano i colpi di bastone, ma proprio in quel momento si misero fra i contendenti i poliziotti e riuscirono dopo grandi sforzi a separarli. Ma siccome la grande massa studentesca non ubbidì al comando di sgombrare il luogo, le guardie cercarono di arrestare i più renitenti, ma nel medesimo tempo una fiumana fitta si riversò su di loro, mentre altri fischiavano e protestavano contro la polizia, che aveva violato le libertà accademiche entrando su suolo accademico. La lotta si protrasse a lungo fra poliziotti e studenti, finché da ultimo alcune guardie a cavallo, con un agire, certo degno dei loro progenitori del Nord, coi cavalli riuscirono a snidare il gruppo dei più restii. In quel momento partirono anche i cattolici; alcuni studenti si portarono dal Rettore per chiedere ragione della condotto della Polizia, condotta non del tutto lodevole, e poco dopo, comparvero annunziando alla folla la promessa del Rettore di protestare presso le autorità contro il contegno della polizia. Dopo ciò la moltitudine a poco a poco si dissipò. 