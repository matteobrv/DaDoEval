La festa del 1° maggio non è più esclusivamente una festa del socialismo come, nonostante, le sue origini più ampie e generali, era divenuta per una dozzina d’anni. È sempre tuttavia il partito socialista, eccettuato i paesi anglosassoni, che le dà il colore e l’intonazione. Cosicché quando i battaglioni operai battono i selciati delle gran vie e gli oratori festaioli urlano la loro rettorica d’occasione, anche gli assopiti, gli eterni assenti dai dibattiti sociali vengono alla finestra e mettono fuori il capo a guardare la fiumana che si riversa sotto il bandierone sanguigno. Sono pochi momenti di considerazione, abbuiati dalla paura, poi le finestre si rinchiudono e dopo un sospiro che vuol dire «è passata anche questa» si rimette corpo ed anima nella comoda tana dell’egoismo, detto anche filosofia pratica. La quale filosofia permetterà poi di concludere a costoro che quest’anno la dimostrazione è stata magra assai, che il socialismo è in ribasso, e che la questione sociale non esiste se non nel cervello dei demagoghi e nel sangue dei rivoluzionari. Codesti filosofi appartengono in genere al liberalismo, non a quello di Adamo Smith o di Davide Ricardo , ma a quello più semplice e più comodo di Gournay , quando disse a Luigi XIV : Laissez faire, laissez aller, – le monde va de lui même – E badano ai fatti loro, sorpassando tutto l’anno ai fatti sociali, o avvertendone qualcuno come fenomeno immediato, quasi un temporale che scroscia e diluvia per dieci minuti e poi se ne va com’era venuto, senza si sappia donde, dove e perché. Costoro stanno a vedere anche oggi come sempre dalle finestre, noi invece guardiamo e consideriamo dalle trincee. Per noi che combattiamo da tempo nella vita sociale la dimostrazione non è un fenomeno isolato, ma un effetto di cause note, noi sappiamo donde vengano quei lavoratori, perché abbiano issata quella bandiera, perché applaudano al nuovo vangelo della rivoluzione sociale. Il socialismo e il movimento socialista hanno perduto per noi quell’impronta di fenomeno elementare che ha incusso tanta paura ed ha provocato tante repressioni. E rifacendo col pensiero il cammino secolare delle idee che crearono il socialismo e ricostruendo con la logica dei fatti quella macchina che da sessant’anni, scattando, produsse il movimento socialista, concludiamo che anche il lavoro di quelli che tentano di spostare la corrente fuori del chiuso e torbido alveo socialista verso i campi più vasti della sana democrazia deve essere non opera d’oggi né di domani, ma lavoro paziente e costante di secoli. Se il movimento socialista fosse creato semplicemente da Lassalle , Jaurès , Adler, Costa , Hyndman , ecc., ci dovremmo spaventare dei suoi progressi, come dovremmo meravigliarci se le cause prossime economico-sociali che ne hanno favorita la diffusione, non fossero già superate dall’evoluzione economica sopravveniente. Ma risaliamo più su con gli anni, esaminiamo gli effetti del Rinascimento e della riforma protestante nel rispetto sociale politico, ricordiamo il rifiorire del centralismo statale parallelo alle conquiste del capitalismo, prodotto dall’immenso sviluppo del commercio e dalla colonizzazione delle nuove regioni, ricordiamo le guerre dei contadini e la reazione sociale contro l’atteggiamento politico del luteranesimo. Erasmo da Rotterdam, accennando agli anabattisti, rivolgeva a Lutero quello che più tardi rinfacciarono ai borghesi i socialisti di Francia: Voi avete fatta l’eguaglianza innanzi al cielo; costoro s’incaricano di farla innanzi alla terra. Ricordiamo ancora la creazione della borghesia bancaria inglese accanto ai Lords nelle cui mani verso la fine dell’Ottocento si accentra la grande proprietà terriera, la bancarotta del capitalismo di borsa di Colbert e contemporaneamente la vittoria della filosofia enciclopedistica fino a Rousseau , propugnatore della libertà umana assoluta entro la quale il progresso e il bene sono sicuri, ed inspiratore della dichiarazione dei diritti dell’uomo che dal 1789 in poi ha fatto il giro del mondo. Alla grande rivoluzione sociale seguì un’era che parve precipuamente politica e fu invece il periodo della preparazione dei grandi conflitti sociali. Non fate le meraviglie di certe incongruenze che trovate nei principii del movimento socialista. Per quanto abbiano travestita la forma loro, vi ravviserete sempre in fondo i prodotti delle officine filosofiche del secolo XIX. Vi pare strano che accanto al supremo postulato del collettivismo assorbitore e centralizzatore venga accarezzato lo spirito individualista fino all’anarchia? Eppure non sono in fondo che le due correnti di Kant e di Hegel che vennero ad incrociarsi, a stranamente fondersi in Lassalle, come la concezione materialista di Marx era stata preceduta dalla filosofia di Feuerbach e come i principii economici di Engels e Brousse , Hyndman risalgono ai liberali inglesi. È tutta una grande officina in cui si lavora dal Rinascimento in qua, lavoro che ha i suoi effetti sociali, quando nel secolo XIX nell’ambito dell’economia familiare e pubblica si va costituendo, per la trasformazione tecnica delle industrie, il quarto stato. Venne su questo proprio quando la legislazione liberale aveva distrutto ogni organismo sociale ed all’assolutismo centralizzatore era seguito il dominio dello Stato borghese, oligarchico e spogliatore. Dovremmo meravigliarci noi se il primo impulso della reazione fu la riorganizzazione sociale? Rimpetto allo Stato liberale ed individualista, ed all’egoismo della classe industriale una sola potenza sarebbe stata in grado di compiere il necessario lavoro di riorganizzazione e di riforma, senza scuotere i cardini dell’ordine sociale, la Chiesa. Ma da tre secoli il liberalismo al potere le aveva strappato ad uno ad uno i mezzi d’influsso sociale e proprio nel momento critico, quando il quarto stato alzando la testa, chiedeva giustizia e riforme sociali, i nuovi parlamentari s’occupavano di legislazione anticlericale ed antichiesastica. Chi sa dire, per esempio, quale movimento avrebbero creato le dottrine di Ketteler se la sua scuola non fosse stata ritardata per quindici anni dal Kulturkampf? Così la Chiesa e i cattolici dovettero e devono tutt’oggi combattere su due fronti, dividendo così quelle forze che applicate tutte e a tempo sul terreno sociale ed economico avrebbero dato diverso indirizzo a tutto il movimento democratico ed all’opera della riorganizzazione. Infine in tutti questi secoli che ci hanno fruttato il socialismo vediamo che «le dottrine religiose pervertite corrompono le istituzioni sociali in senso antipopolare e che poi, in causa delle stesse dottrine, il popolo reagisce con le organizzazioni rivoluzionarie». Il nostro dovere è quindi chiaro e deve riguardare tanto le istituzioni quanto l’individuo. Fu questo specialmente il compito dei cattolici negli ultimi cinquant’anni di azione sociale. I risultati del loro lavoro ci incoraggiano a perseverare. Il monopolio delle organizzazioni operaie è strappato al movimento socialista, la legislazione sociale è in massima parte ispirata dai nostri principii. E mentre il socialismo ha perduto come sistema il carattere scientifico di cui menava vanto contro il cristianesimo, si manifesta sempre più nella vita pubblica la necessità di risalire a principii morali, e nei migliori dei socialisti (vedi recenti discorsi di John Burns ) perde l’attrattiva quel concetto materialistico della vita, che è la cappa di piombo che Marx impose al proletariato. Il grande lavoro della ristaurazione cristiana sarà opera secolare, come secolare fu la demolizione, ma viene fatto, si sta facendo, e noi, cattolici trentini, possiamo vantarci di avervi dato il nostro contributo, relativamente né piccolo né disprezzabile. 