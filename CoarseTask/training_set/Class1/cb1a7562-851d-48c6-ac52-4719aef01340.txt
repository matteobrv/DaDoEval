Diritto elettorale Chi vuole farsi un’idea esatta delle pubblicazioni comparse in questi ultimi mesi dovrà anzitutto ricorrere a opere che trattano la questione da un punto di vista generico e scientifico. Tra queste anzitutto va raccomandata l’opera de compianto professore di Berlino G. Meyer Das parlamentarische Wahlrecht, Berlino, 1901; è un volume di circa 800 pagine, il quale tiene conto di quanto si scrisse e di quanto si fece circa il suffragio politico. Si può dire che a questo libro risalgono tutte le pubblicazioni recenti. Chi si interessa anzitutto dei principi teoretici del diritto di voto legga il volume di Gaeta, La teoria del suffragio politico, Torino, 1897 , con prefazione dell’on. Brunialti . Noto che il libro non è esente da tendenze di partito. Un libro da consultarsi, anche perché vi è aggiunta un’appendice scientifica generale, è l’opera di Leo Wittmayer, Unser Reichsrathswahlrecht und die Taaffesche Wahlvorlage, Wien, 1901. Eminentemente teorico è il trattato di Benoist sull’Organisation du suffrage universel, pubblicato nella Revue des deux mondes, vol. 130-136. Le ragioni dei nemici del suffragio uguale sono esposte con chiarezza nell’opera dello Schreiber, Wider die Gleichheit im Wahlrechte, Berlin, 1895. L’obbligatorietà del voto è sostenuta da Paul Coutant nel libro Le vote obligatoire, Parigi, 1898. Dalle pubblicazioni recentissime notiamo: Das allgemeine Wahlrecht in Österreich seit 1848 von d.r G. Strakosch-Grassmann, Wien, bei Deuticke, 1906. È la storia dei sistemi elettorali austriaci nell’era costituzionale. Un libro che, malgrado la tendenza, va giudicato con favore, anche dal punto di vista scientifico. Meno voluminosa ma più originale è la pubblicazione di Ludwig St. Rainer, Wahlreformstudien, bei Deuticke, 1906. L’autore vi propugna l’idea di Emil Girardin, di costituire cioè un solo collegio elettorale per tutta l’Austria. Il sistema è alquanto complicato ma molto ingegnoso. Uno studio assai oggettivo è quello del d.r Antonio Bach Oesterreichs Zukunft und die Christlich-sozialen (Deuticke). L’Autore è un liberale, ma riattaccandosi alla posizione presa dai cristiano-sociali nella riforma elettorale e alle conseguenze del suffragio universale, conclude che il futuro dell’impero è in mano di questo partito. Gli avversari del suffragio eguale in Austria trovano esposte con forza le loro ragioni nel libro di Rudolf Springer Mehrheits- oder Volksvertretung, (Deuticke), ove si propugna il voto proporzionale e nello studio del d.r O. Streintz che si dichiara per il suffragio universale, ma diretto (Gedanken über eine Verfassungsreform für Oesterreich, Graz, 1905). Notevole che l’autore parte dalla teoria sugli stati di Aristotele e di S. Tommaso. Un’altra questione politica di enorme importanza è Il conflitto ungherese Un libro oggettivo sulla questione è troppo presto per averlo. Vi si avvicina l’operetta di R. Springer: Die Krise des Dualismus und das Ende der Deakistischen Episodi, 1905 presso il Deuticke. Le ragioni dell’opposizione ungherese dal punto di vista giuridico sono esposte nel libro di Eugen v. Veöreös Nemzeti Könyv, di cui esiste una traduzione tedesca Das Nationalbuch, Presburgo, libreria Pannonia. Una posizione di mezzo e conciliativa prende invece Gedeone v. Rohonczy, un liberale staccatosi dal conte G. Andrassy , al quale rinfaccia di distruggere l’opera del padre (Offener Brief an den Gr. J. Andrassy und die Antwort, Budapest, 1906). Un libro interessante dovrebbe essere anche quello del rumeno d.r Popovic sulle relazioni delle nazionalità in Ungheria. Non l’ho ancora avuto tra le mani. La questione sociale È trattata splendidamente dal punto di vista cristiano dal prof. Francesco Schindler nel libro Die soziale Frage der Gegenwart, Wien, 1905, Opitz, Strozzigasse 41. Il libro è eminentemente pratico e la teoria non vi prevale a svantaggio della pratica, come accade in libri simili. È un manuale che vorremmo raccomandare a quanti lavorano nel campo sociale. Non sorpassa le 200 pagine e il prezzo è modico. Col medesimo metodo e cogli stessi intenti è scritto il manuale del d.r Antonio Retzbach, Die soziale Frage, Freiburg, B. 1905, ma riguarda più particolarmente le condizioni della Germania. Opera eminentemente teorica è invece il Lehrbuch der Nationaloekonomie del p. H. Pesch (Freiburg, Herder, 1905). Credo doveroso segnalare quest’opera perché è il primo trattato sistematico completo di economia sociale sulla base di una concezione cosmica cattolica che finora sia stato pubblicato. Dell’Italia purtroppo non c’è neppur da parlare; ma anche i tedeschi, che possono vantare tante monografie economiche pregevoli, mancavano di un manuale sintetico. Per trovare un trattato bisognava finora ricorrere ai Leroy-Beaulieu, Gide, Mangoldt, Marschall, Conrad, Philippovich. I cattolici tedeschi avevano l’opera di Ratzinger, ma anch’essa non è che una raccolta di saggi non un trattato. Del valore dell’opera del Pesch ci davano già affidamento vari suoi lavori antecedenti di economia politica. La ricchezza delle sue cognizioni e la acutezza della critica si mostrano in tutta questa sua opera monumentale. Va notato anche che egli sa giudicare spassionatamente gli avversari e mostra francamente quel nucleo di verità che ha trovato nelle loro teorie onde già nella prefazione egli può sfidare i non credenti a trovare nell’opera una sola parola che li offenda. Questo primo volume non ci dà che l’introduzione all’economia sociale. I due seguenti compariranno nel 1906-1907. Richiamo l’attenzione dei medici su un libro di L. Scarano : La leva militare dal punto di vista morale, uscito testè a Roma presso il Voghera. Vi è studiato il modo di coscrizione e il metodo usato nell’istruire i soldati. Vi si difendono a spada tratta i medici militari «che non sono una casta chiusa, ma partecipano alla vita scientifica». Si accenna a molti casi di simulazione fra i sodati ecc. E finisco con due lavori letterari che per il loro contenuto trovano posto in questa rubrica. L’uno è un dramma, in tre atti di Giuseppe Ulcelli, intitolato Scioperanti (libreria Salesiana, 1906). Il dramma è una soluzione della questione sociale dal punto di vista cristiano. L’altro è un romanzo: Gregorius Sturmfried, di Arturo Achleitner (Mainz 1905, Kirchheim). È la storia di un povero parroco tirolese che, oltre gravi croci in casa, ha ancora mille grattacapi per gli sconvolgimenti portati nella sua cura dal «Los von Rom», dal «Reformkatholizismus» di un avvocato, e dal socialismo trapiantatosi là per lo sviluppo dell’industria. Per di più l’Ordinariato, ingannato sul suo conto, lo trasferisce a Sumwig sui confini del territorio linguistico, sicchè egli si trova di fronte all’altra grave questione del Tirolo, la questione nazionale. Fra il resto i suoi tedeschi se l’hanno a male perché egli si sente pastore anche di una colonia di lavoratori italiani. Infine riconosciuti i suoi meriti diventa parroco di città. Le questioni agitate in questo romanzo sono toccate un po’ troppo superficialmente; né mancano altre pecche. Si legge però volentieri né il tempo impiegatovi si può dir perso. L’Autore promette una trilogia: «Der Dorfpfarrer». Gaspare Decurtino si è ritirato dalla vita pubblica ed ha riassunto la direzione della rivista Christlich-soziale Reform di Friburgo, assieme al prof. Beck. A Parigi esce col 1906, una pubblicazione mensile Le musée Social, Mémoires et documents. Si tratta di una serie di monografie e d’inchieste, compiute con la maggior diligenza ed obbiettività. Noto fra queste il «movimento cooperativo in Ungheria». D.r A. Degasperi 