Alla Camera francese continua la discussione articolata sul progetto di riforma elettorale colla proporzionale. Abbiamo già riferito che il principio della R.P. è stato accolto con 300 voti contro 230. Gli oppositori siedono sui banchi dei radicali e dei radico-socialisti, costituiscono cioè il blocco giacobino della sinistra borghese. Ma nella discussione articolata gli avversari riprendono ogni giorno l’offensiva, tanto nella commissione parlamentare che nelle sedute plenarie. In questi giorni arde la battaglia intorno alla questione dei resti. È noto che il Briand per ammansare l’ala radico-repubblicana aveva attenuato il principio della proporzionale introducendo nel progetto il cosidetto premio di maggioranza. Le frazioni cioè di voti che rimanevano, dopo l’assegnazione dei mandati alle liste, venivano senz’altro ascritte alla parte più forte. Era insomma una proporzionale fino ad un certo punto. Poincaré assunse l’eredità di Briand, ma contro di essa si appuntarono le opposizioni dei proporzionalisti puri, cosicché ora alla camera la battaglia è impegnata vivissima intorno agli articoli 21 e 22 del progetto i quali trattano appunto la vexata quaestio. Lunedì parve molto significativa una votazione avvenuta su di una proposta Jaurès (proporzionalista puro) che tentava una via di mezzo nell’assegnazione dei resti. Jaurès colse solo 283 voti contro 240; il che vorrebbe dire che lungo la discussione sui resti i proporzionalisti stessi non sono più compatti. L’opposizione invece si mantiene tenacemente avversa allo scrutinio di lista. Sono i partiti che temono di perdere colla proporzionale una maggioranza fittizia. Lo strano è però che l’opposizione a questo progetto è in generale la parte più fedele al ministero, cosicché Poincaré si trova in un bell’impiccio. Sembra anzi che mercoledì sera nella commissione parlamentare Poincaré abbia voluto predisporsi per un’eventuale ritirata. Egli ha affermato che non intendeva insistere su una riforma che fosse invisa a una parte notevole della maggioranza repubblicana. Jaurès in seno alla commissione parlamentare rispose subito a Poincaré che considerava stranissimo il contegno suo. – Da oltre un secolo – egli disse – in tutta la storia parlamentare non esiste nulla di più paradossale, e confesso che sono profondamente turbato. Non si è mai veduto che una minoranza debba prevalere in un dibattito. Non si è mai assistito ad un Governo che esamina la qualità dei voti invece di considerarne il numero. Poincaré rimbeccò: – Che cosa accadrebbe se si dovesse porre un altro problema: sarebbero forse l’estrema Destra e la Sinistra a sostenere il Governo? – No, il Governo sarebbe semplicemente rovesciato, ma in forma costituzionale. I giornali che come il Temps e il Journal des Débats hanno propugnato la riforma, non esitano a dire che l’insuccesso di questa potrebbe condurre alla rovina lo stesso regime repubblicano. Il Temps infatti sostiene che la riforma è voluta dal paese, e che alle prossime elezioni il partito antirepubblicano, facendosi paladino della riforma stessa, potrebbe trionfare alle urne. Un telegramma dell’agenzia ufficiale bulgara annunzia da Sofia che la sobranje accolse definitivamente il progetto del governo che introduce la riforma proporzionale per le elezioni parlamentari. 