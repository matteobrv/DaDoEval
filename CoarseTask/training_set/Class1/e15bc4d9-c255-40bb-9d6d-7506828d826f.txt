Chi vincerà? Non sappiamo. Sappiamo questo solo, che vi ha fin d’ora un vincitore, un trionfatore, cui nessuno osa contrastare il passo, se ne invoca anzi la protezione con un sospiro, con un grido che sale dal profondo dell’anima dei popoli. Sappiamo questo solo, che la innumere e spavalda legione dei suoi avversari oggi non è più o si nasconde, conquista per la inattesa plebiscitaria sconfitta. Il vincitore è Dio! Di lunga mano, per ogni via, con tutti i mezzi, salendo di tra il volgo come volgare bestemmia, discendendo dalle cattedre e dalle scuole come dottrina controllata, serpeggiando in ogni manifestazione della vita sociale, in ogni classe, in ogni ceto, la negazione di Dio sembrava essere il più notevole fatto morale della civiltà moderna. Tolta la femminuccia, il superstizioso, il reazionario interessato, esclusi i preti, mesto avanzo di una dominazione spirituale rovesciata per sempre, nessuno aveva bisogno di Dio, idea e parola inafferrabile e priva di ogni significato, lontano ricordo di un giogo spezzato di fronte al trionfo irrefrenato delle passioni umane, dell’umano arbitrio: di fronte alla grande marcia dei popoli verso la loro sovrana libertà. Gli stati, le nazioni fidavano solo nella legge e nella forza, le classi arrestavano ogni aspirazione al proprio interesse ed alla propria supremazia; la scienza ammainava le vele ai postulati delle dottrine positive. Tutto, prosperità e ricchezza, come dolore e miseria, tutto trae origine da una causa che era nella nostra volontà e nel nostro operare. Nessuno aveva più bisogno di Dio, il grande dimenticato, il grande esiliato di una civiltà che lo aveva vinto. I popoli hanno veduto i potenti della terra disprezzarlo nel pensiero, nella parola, nella vita; combatterlo nella fede più viva e più radicata; perseguitarlo nelle opere più benefiche; hanno veduto alla sua giustizia, alla sua carità sostituire una nuova giustizia ed una carità nuova che avrebbero dovuto attuare ogni più bell’ideale umano nella legge della fratellanza, dell’eguaglianza e della libertà. Era un gran sogno; fu appena esperimento e si credette una conquista, e si gridò alla fine di Dio! Ma bastò un grido di guerra, bastò lo scatenarsi di antiche e sopite cupidigie, bastò che malgrado tutto la vita dei popoli fosse affidata al trionfo della forza, perché l’eguaglianza e la fratellanza apparissero un mito; perché intere nazioni si lanciassero l’una contro l’altra rinnovando le gesta di una barbarie rediviva. Bastò tutto questo nel breve volgere di pochi giorni, perché i popoli reclamassero il Dio dei loro padri, perché nazioni e stati portassero le loro bandiere nei templi che parevano prossimi a chiudersi! Ed ecco che si invoca pubblicamente Dio per la pace, per la vittoria; Dio nei parlamenti, Dio nelle reggie, Dio nelle piazze, Dio fra gli eserciti, Dio nei campi di battaglia, Dio perché protegga le nazioni, perché ne guidi le schiere, perché ne allontani le sventure, perché benedica ai morenti, perché soccorra ai superstiti! La ragione di questo fatto è pure chiara; nell’ora in cui incombe lo spettro della guerra che racchiude nel suo cuore di sfinge un destino di sangue, un destino di sangue e di morte, l’anima ingenua del popolo si libera dalla scorie ingombrante dei dottrinarismi vani e artificiosi, ritrova sé stessa con le sue profonde aspirazioni, risente lo slancio naturale verso l’al di là, ritrova insomma la sua vecchia amica fede nel Dio che domina sulle vicende della storia, anche su quella terribile della guerra, e conduce le sorti degli uomini. I retori della incredulità dozzinale possono ben sorridere di questa fede ravvivata dal pericolo, ma spregiandola non s’accorgono di coinvolgere nel discredito tutta la storia, la quale è seminata di eroismi immortali, fioriti precisamente di lì, da questo sentimento di sicura fiducia nella assistenza di un Dio che non è sordo alla preghiera e che corona gli sforzi degli uomini. Dio appare dovunque l’ancora di salvezza, l’usbergo sicuro, il padre universale; e il popolo lo vuole così, come lo credette, come imparò ad amarlo ed a temerlo; e da sovrano, almeno nel giorno del dolore che i suoi ingannatori gli predicavano impossibile, lo proclama eterno vincitore. Eterno vincitore contro i sofismi che non possono convincere e soggiogare le moltitudini; contro i sofismi che vivono di ipotesi, ma che la dura realtà della vita sconvolge ad un soffio; contro i sofismi che promettono tutto e tolgono Dio che è tutto quando nulla più rimane. Ed oggi è appunto così: ogni speranza nelle opere di pace è perduta; una guerra che è una catastrofe ha chiuso al di là del domani ogni speranza in un orizzonte gravido di sventure: forse è perduto tutto. Che sarebbe dei popoli oggi se, non restasse Iddio; questo Dio, nella cui fede è ancora tutta la speranza; questo Dio che dopo il flagello ha pure promesso il perdono? Dove sono i tuoi nemici; ove sono coloro che l’hanno negato; gli apostoli della felicità sulla terra? Dove sono, che cosa dicono in questa ora; che cosa danno all’umanità che trema dell’avvenire, in cambio di Dio? Dopo di aver tentato una vana protesta contro ciò ch’essi dicono prepotenza di dominatori e di classi, dopo di aver minacciato l’impossibile, nulla hanno da aggiungere: e i primi maestri dalle cui negazioni discendono le folli dottrine piazzaiuole, negano forse ancora tutto, fuorché il disastro incombente ed irreparabile. E nel silenzio e nel fallimento della nuova scienza e delle sue orgogliose applicazioni sociali, risponde alla gran voce dei popoli, la pietosa voce di Dio; all’anarchia e alla disperazione della coscienza collettiva rispondono le immutate leggi del suo regno. Nella vittoria e nella sconfitta ristabilirà la giustizia ed il diritto, ultimo e supremo vincitore. Se questa triste pagina di storia che si verga col sangue di intere nazioni, sarà monito indimenticabile per l’avvenire, Iddio non avrà permesso che essa sia scritta invano, e all’ora della prova seguirà felice quella della pace e della fede. 