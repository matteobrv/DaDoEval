Il partito socialista trentino aveva convocato per sabato sera un comizio «per impedire che la carestia aumenti e sia nel prossimo inverno apportatrice di mali peggiori». La sala della palestra conteneva quasi tutta partigiani dei convocatori, fuori invece una lunga coda di gente assisteva e ascoltava senza partecipare né con approvazioni né con votazioni nel comizio. L’on. Battisti fece la relazione e presentò l’ordine del giorno, nel quale «i cittadini di Trento fanno atto di solidarietà con il popolo di Vienna» , protestando altamente contro la politica affamatrice fatta dal governo in favore dei magnati ungheresi e dei grandi industriali cartellisti, biasimando il contegno dei partiti, compreso, naturalmente, i popolari trentini che reclamano la carne dall’Argentina e dalla Serbia. Un operaio della Camera del Lavoro dice che il sangue proletario di Vienna va vendicato e che bisogna rispondere occhio per occhio, dente per dente. Il segretario dei socialisti ufficiali coglie invece l’occasione per far propaganda per le Sedi Riunite e le Centrali viennesi, invocando le organizzazioni di mestiere. Infine il d.r Piscel, che presiedeva, aggiunge un’untuosa raccomandazione di star buonini e di non far gazzare, non essendo l’occasione, ma di star pronti, quando venisse la nuova chiamata dei corifei viennesi. Fuori grande apparato di forza, guardie e gendarmi. Ma le persone fatte si astennero da qualunque moto. Solo un centinaio o poco più di giovinotti, circondati dalle guardie volteggiarono attorno al sass, andando a passo di carica e cantando a squarciagola la Carmagnola. Dinamite ai palazzi, alle chiese ... Pugnaliamo l’odiato borghese. È l’inno dei giovanissimi, il vecchio del Turati tira meno. E così sotto una pioggerella insistente finirono di «dimostrare». Della relazione del deputato di Trento c’è poco da dire. Notevole che se la prese anche coi cartelli e colla grande industria. I socialisti, sotto le pressioni dei cristiano sociali, vennero costretti negli anni ad assumere un atteggiamento più energico anche contro il capitale organizzato. Non va dimenticato però che codeste sono frasi da comizio. I fatti hanno un linguaggio ben diverso. Quasi tutto il capitale organizzato nei trusts, nei cartelli, nei Pools quasi tutti i fornitori e gli sfruttatori della grande industria risiedono a Vienna. Essi formano nella capitale una fortissima lega d’interessi, ben più potente di qualunque governo e di qualunque parlamento. Questa plutocrazia che è in stretta relazione coi suoi compari di Francoforte, Parigi, Londra e Nuova York detta legge sul mercato del danaro, perciò del commercio, sull’industria e sulle manifatture. È quindi essa che anche là dove la sua mano non arriva direttamente, contribuisce in gran parte a stabilire il rapporto fra il prodotto ed il danaro, cioè il prezzo. Di più, spinta dallo stesso istinto di sfruttamento, essa ha figliato la grande organizzazione del commercio intermedio che rincarisce del doppio e perfino del triplo non solo il prodotto industriale, ma anche quello agricolo. Manifestamente tale organismo esercita un’enorme pressione sui poteri politici. Manifestamente la sua mano s’allunga dentro i ministeri e muove nel suo senso il torchio tributario o dirige la penna di chi prepara i trattati commerciali. Orbene: politicamente tutto questo collegamento d’interessi risponde al nome di partito ebreo-liberale viennese e parla al pubblico mediante i suoi organi strapotenti Presse, Zeit, Tagblatt e tutta la giornaglia semitica minore, ispirando anche altri giornali d’altre nazioni, che non rappresentano gli stessi interessi, ma sono indotti a propugnarli da una quasi inconsapevole solidarietà libero-radicale. Se dunque le frasi socialiste da comizio fossero qualche cosa di più, se esse corrispondessero ad una storia materiata o almeno ad un logico indirizzo politico per l’avvenire, dovremmo trovare nel passato una lotta accanita del partito socialista contro questo partito della plutocrazia o almeno un fermo atteggiamento in questo senso di fronte all’avvenire. Ma non è così. Il partito socialista, sotto influsso semitico, fornì a Vienna i gianizzeri per i finanzieri nella lotta contro la riforma cristiano-sociale, che in tutte le leggi, in tutti i provvedimenti si trovò sempre di fronte a codesti strani alleati. Quando si pensa che tutte le imprese municipali di Lueger – che ora, morto lui, anche gli avversari continuano a lodare – trovarono la concorde opposizione della Presse e dell’Arbeiterzeitung; quando si ricorda che già nel 1901 confessarono di dover parte del loro fondo elettorale alla plutocrazia borghese, quando si ricorda che nelle ultime elezioni, i loschi speculatori di borsa, i cartellisti, i grandi finanzieri strinsero apertamente alleanza coi capoccia rossi e vinsero combattendo l’uno accanto all’altro contro il partito del ceto medio, conviene conchiudere che da questa parte i rincaratori non hanno nulla a temere. L’ha del resto detto chiaro e tondo non più tardi della scorsa settimana un organo della borsa. Le frasi non sono quindi, per quanto riguarda gli sfruttatori della situazione economica, che delle cartucce vuote. Forse gioveranno contro le spese militari? Noi dubitiamo assai che gli atteggiamenti e le teorie socialiste possano contribuire a entusiasmare i governanti per il disarmo. Quando in ogni occasione si predica la violenza e, come accadde a Vienna, si aizza il popolo a distruggere la proprietà pubblica o privata, e tuttavia si vuole d’altro canto raggiungere la libertà e la pace, vuol dire che s’è sbagliato strada o che, in realtà, si tende all’organizzazione della violenza di una classe contro le altre. Orbene, l’invocazione di una dittatura del proletariato è il mezzo peggiore per raggiungere il disarmo di una società che, nella maggioranza non la vuole a nessuno costo. Così, illogici ed incapaci a qualunque azione positiva, i socialisti finiscono con lo scagliarsi contro i partiti che arrestano i trionfi della loro demagogia. Anche il deputato di Trento ha dovuto naturalmente scagliarsi contro i popolari, descrivendo a suo modo l’ultima votazione intorno alla carne argentina. La verità è che fino alle ultime elezioni la carne argentina, malgrado tutti i trattati, venne introdotta; dopo invece la strepitosa vittoria degli alleati radicali e socialisti, carne argentina non se ne vide più. Eppure nella nuova camera gli alleati del giugno costituiscono la maggioranza, ed il «clericalismo» nelle ultime elezioni venne sconfitto, disfatto! Prima, evitando lo scoglio del trattato conchiuso segretamente nel gabinetto Beck, se ne potè introdurre una certa quantità, ora sollevando la questione del trattato, si provocò la resistenza ungherese, che probabilmente non potrà venir rotta se non con controconcessioni. Ma ai socialisti basta «dimostrare», ed in modo speciale «dimostrare» contro tutti i loro avversari politici. La loro massa è avvezza così. Nessuno si leva a chiedere: Ma voi, capi del partito colle vostre società che cosa avete tentato contro il rincaro? Non c’è proprio mezzo d’intervenire anche con forza nostra, con provvedimenti propri? Non avreste forse potuto incominciar voi? I popolari hanno facilitato con numerosi consorzi il piccolo credito, hanno facilitato la compera ed il prestito del denaro, hanno organizzato in numerose Cooperative il piccolo commercio, abbassando o tenendo relativamente bassi i prezzi, migliorando i generi. Chi sa dire come si sentirebbe ora nel nostro paese l’attuale situazione economica, se i consumatori fossero ancora tutti alla mercè del commercio intermedio? E un’infinità d’altri consorzi non hanno tutti lo scopo di irrobustire economicamente il nostro paese e renderlo meno dipendente sul mercato del mondo? Sta bene protestare contro i popolari, ma cosa avete fatto voi per averne il diritto? O vorreste rompere le lastre ai «preti», perché la loro società operaia nella costruzione di un bel gruppo di case operaie ha tentato di combattere il rincaro delle pigioni. Per questo noi dovremmo attaccare «il vaticano» e lasciare invece indisturbate – supponiamo – le vostre ville, o i palazzi dei vostri sostenitori? Siffatte domande, in una adunanza calma, potrebbero un giorno uscire dalla platea e dirigersi ai demagoghi del palcoscenico. Perciò e per paura di ciò – essi griderannno più forte contro gli altri ed insegneranno che per conto loro, basta «dimostrare». È agli altri ora cui tocca provvedere a tutto, anche alle lastre infrante. Loro hanno... «dimostrato». 