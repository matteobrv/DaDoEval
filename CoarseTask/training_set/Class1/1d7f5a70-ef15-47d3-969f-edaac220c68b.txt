A Berlino, i socialisti hanno inventato un nuovo sistema per la diffusione della loro stampa. In una domenica tutti i lavoratori organizzati si sono messi a disposizione dell’amministrazione del loro giornale il Vorwärts e hanno diffuso casa per casa un milione di esemplari di prova e contemporaneamente raccolto parecchie migliaia di abbonamenti nuovi. I socialisti di Praga hanno imitato i compagni di Berlino, e così la domenica rossa, come venne chiamato questo giorno di propaganda, diverrà istituzione formale del partito socialista. Perché non possiamo farlo anche noi, cattolici? Non abbiamo noi forse ideali da propugnare, una casa da difendere? Imparate da codesti alacri lavoratori, o critici implacabili, per i quali la stampa cattolica non è che oggetto di critica, imparate dai socialisti, o cristianelli annacquati, o don Abbondi del secolo XX! Noi siamo grati – e quando diciamo noi non vogliamo parlare che quali rappresentanti della causa comune – noi siamo grati a quei molti che in questi ultimi giorni si sono affaticati nella propaganda della buona stampa, e ne vediamo anche gli effetti. Ma a coloro che non hanno creduto prezzo dell’opera di spendere non un quattrino, ma nemmeno un passo, una parola, non va ricordato altro che l’esempio dei socialisti. E ne arrossiscano! Per questi cattolici non valgono più le ammonizioni dei Pontefici e dei vescovi. Ci vuole lo scudiscio dei socialisti. E venga! Alle società cattoliche d’ogni specie rivolgiamo di nuovo la calda raccomandazione di occuparsi in questi ultimi giorni della diffusione della stampa. Dove si può si faccia passare il Trentino, dove le circostanze non lo permettono la Squilla, l’Amico delle Famiglie ecc. È assolutamente necessario parlare e riparlare dell’efficacia della buona stampa, del pessimo influsso di quella cattiva. Non vi cullate nella beata consolazione che oggi p. e. nel vostro paesello il giornale socialista non penetra. Penetrerà domani, quando meno ve l’aspettate, vi invaderà le osterie gratis al tempo delle elezioni, e voi se non avrete prima preparato il terreno vi troverete innanzi difficoltà imprevedute. Le società cattoliche poi dovrebbero trattare esplicitamente della diffusione della stampa nel loro circondario. Si tenga una conferenza. Materia ci pare che ne sia stata preparata l’anno scorso e questo (Si veda l’ultimo articolo della Civiltà Cattolica) . La conferenza avrà sempre un buon effetto, anche se non apparità immediato. È l’idea, l’idea anzitutto che deve penetrare! Volete un bell’esempio di casa nostra? Stamane ci si è presentato un bravo uomo, con in tasca l’abbonamente anuale al Trentino per 11 copie! Sono undici abbonati contadini. Il brav’uomo ci ha detto: Veda, noi abbiamo compiuto il nostro dovere; e non abbiamo finito sa. Speriamo di farne ancora degli abbonamenti! E il brav’uomo sapete chi è? Forse un dottore, un monsignore, un avvocato? – Nossignori, un contadino. E il suo paese? Forse Trento, Rovereto, Riva, una città, una grossa borgata? Manco per sogno; Aldeno ! Tanto è vero che, propagata, diffusa una volta l’idea, si trovano anche gli apostoli, proprio nelle classi che parevano averne minore attitudine. Imparate, o miopi, arrossite, o ipercritici! Scettici, indolenti, scuotetevi! 