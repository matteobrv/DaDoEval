«Nulla che non si fondi sul passato o lo disconosca, ma tutto che si atteggi al presente e prepari l’avvenire». Col giorno d’oggi la VOCE CATTOLICA porta il titolo di «Il Trentino». I nostri amici e i consenzienti sanno che il mutamento di titolo non risale a ragioni intrinseche che importino un cambiamento di programma e d’indirizzo. Il Trentino rimane l’organo di quanti vogliano che lo stato e la vita pubblica siano informati ai principi del cristianesimo, nel quale il nostro popolo trova la sua storia, la sua forza, il suo avvenire. Il Trentino propugnerà energicamente la difesa nazionale della nostra terra italiana e l’elevazione nazionale del popoloi nostro. Il Trentino, anzitutto, sarà l’organo di quei molti che inaugurarono nel nostro paese il movimento cattolico e sociale e che lavorano e confidano nell’avvento della democrazia cristiana. Con questi propositi il Trentino si riannoda alle tradizioni e all’indirizzo della Voce Cattolica, il quale resta immutato. Ma è parso a noi ed a molti amici che il nostro giornale abbia il diritto di chiamarsi il Trentino, ora che esso è divenuto, per gli incessanti progressi degli ultimi anni il portavoce della grande maggioranza del nostro paese ed è l’organo del «partito popolare trentino», il quale si propone di prendere in mano risolutamente gli interessi tutti della vita pubblica. Come tale il giornale nostro mira a ricostituire l’unità morale del Trentino, sulla triplice base della religione, dello spirito positivamente nazionale e della democrazia. A questo tenderà il lavoro nostro e degli amici, questa è la meta del Trentino. E mentre ringraziamo caldamente quanti hanno coi loro contributi e colla loro propaganda portato il giornale alla presente, insperata diffusione, rivolgiamo loro un caldo appello, affinché in questa occasione e per l’avvenire continuino l’opera loro. Il Trentino apre un’abbonamento alle seguenti condizioni: Anno Semestre Trimestre TRENTO Cor. 16 Cor. 8 Cor. 4 MONARCHIA " 22 " 11 " 5.50 GERMANIA " 26 " 18 " 6.50 UNIONE POST. " 84 " 17 " 8.50 