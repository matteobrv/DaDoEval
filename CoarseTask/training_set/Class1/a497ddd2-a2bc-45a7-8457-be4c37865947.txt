La lettura dei giornali, in questi giorni, ci ha fatto una volta ancora ripensare a quella nostra rispettabile conoscente che è l’opinione pubblica. Il nome è sonoro, tanto sonoro che vale quanto e più che il nome di una imperatrice, non è infatti per essa che si governano oggi le nazioni, che si stabiliscono le leggi e i costumi? Un uomo moderno e che ci tenga a questa qualità non può riconoscere altro principio del bene e del male, del giusto e dell’ingiusto. Noi coll’opinione pubblica siamo come in famiglia (e appunto per questo ci danno il molto onorifico ma poco redditizio titolo di quarto potere) noi l’abbiamo vista tante volte nascere sotto i nostri occhi e da piccina piccina ingigantire e imporsi... alle persone indipendenti. Lo confessiamo, è una conoscenza che ci fa divenir scettici sul valore della massa grigia racchiusa nelle scatole craniche dei nostri contemporanei. Ogni giornalista nella monarchia dell’opinione pubblica la quale è la più assoluta e la più czarista delle monarchie, è un repubblicano. Gli è che si conosce troppo la tecnica di fabbricazione. Ne volete un esempio? Ecco la rubrica spagnuola. Quasi sempre è vuota, invece da qualche tempo si riempie di lunghi telegrammi ufficiosi. Il segreto di tale verbosità telegrafica si spiega subito con la natura di quei telegrammi. Raccolgono essi le dichiarazioni irritanti del Presidente del Consiglio Canalejas contro il clero ed i cattolici (e sotto questo riguardo trattandosi di un Presidente del Consiglio la cosa può passare); raccolgono poi gli sproloqui di un Salillas (chi è costui?) presentato come distinto criminologo, tanto per giustificare una mezza colonna di servizio telegrafico; nonché la concione di un Iglesias, nome non nuovo, ma certo appartenente ad un Iglesias di stampo moderno, perché quello vecchio da lungo tempo deve essere passato alla storia. Or l’uno or l’altro, questi due forbiti oratori, hanno intrattenuto lungamente la Camera sul caso Ferrer, dicendone di cotte e di crude sul gabinetto Maura e del partito conservatore, al quale fanno risalire non solo la colpa dell’assassinio (?) perpetrato nei fossati di Montiuichi ma ancora la responsabilità dei moti di Barcellona, con relative bombe anarchiche, massacri di religiosi, incendi e saccheggi di conventi e di chiese, esumazione e profanazione di cadaveri, il tutto presentato nella veste più rosea di questo mondo, come si fosse trattato di bazzeccole che il gabinetto Maura doveva tollerare, compatire, e forse anche assecondare. Ma non è di quest’escandescenze (possibili in ogni parlamento, là dove ci sia anche un solo republicano od un solo socialista) che è istruttivo l’occuparsi, sibbene della «reclame» che ad esse diffusamente vien fatta all’estero, in contrapposto alla quale sta il pronto ritorno alla più rigorosa sobrietà quando si tratta delle dichiarazioni di uomini appartenenti all’elemento cattolico, e perfino al Governo, che si sentano obbligati (non foss’altro per la dignità dell’ufficio) a tarpare le ali alle intemperanze sovversive. L’esempio è palmare. Di fronte alla concione del Canalejas poche e pallide righe riserbate al discorso tenuto dal Vescovo di Madrid al Senato; di fronte alle cicalate del Salillas un accenno di sfuggita alle riserve fatte dal Ministro dell’Istruzione; di fronte alle irruenze dell’Iglesias quattro righe soltanto per riassumere il discorso del Ministro della Guerra in difesa dei tribunali militari. Or, se questa diversità di trattamento risalta agli occhi delle persone intelligenti e le induce a giudicare severamente l’attendibilità di quei resoconti, ben diversa è l’impressione che essa lascia nella grande maggioranza del pubblico. Il pubblico superficiale legge, presta fede alla lettura e di essa s’imbeve. Ed è disgraziatamente nel pubblico superficiale, cioè a dire nel grande pubblico, facile a lasciarsi abbindolare, che si forma la famosa opinione pubblica, la quale poi o preme effettivamente sui governi in determinate circostanze tumultuarie o, ciò che è ancor peggio, offre ai governi massonici il pretesto di far credere che essi sono veramente pressati dall’opinione pubblica a seguire la via nella quale amano mettersi per i loro perversi fini. Così si formano le correnti, e soprattutto le grandi correnti internazionali, che determinano poi importanti fatti politici, di cui abbiamo in questi giorni saggi diversi nei paesi latini. Quanto cumulo di triste politica non ha obbedito a questo metodo di sciente falsità, arrivando a creare nuove situazioni di fatto, che al lume veridico della storia dovrebbero vergognarsi della loro origine! Ed oggi si ripiglia; non solo contro la Spagna cattolica in particolare, ma contro il cattolicesimo in generale, perché le vicende d’oggi, al pari delle vicende francesi di ieri e di quelle possibili italiane di domani, hanno ed avranno per fine di sradicare la vetusta pianta del cattolicesimo dai paesi latini. La lotta dei radicali e dei conservatori in Spagna è un episodio; la grande guerra si combatte dappertutto, ed è guerra contro la Chiesa. Quali le difese? Fra le altre, una ci è offerta dal fatto che oggi andiamo commentando. È necessario, indispensabile, nel modo più rigido, che all’opinione pubblica falsamente ed artificiosamente creata si opponga un’altra opinione pubblica amica, sincera amica, della verità. Bisogna che il pubblico non sia più oltre ingannato e trascinato dall’inganno ad errori e a deduzioni che influiscono sinistramente sul suo modo di sentire e di operare. E come si fa? Bisognerebbe avere in mano le agenzie, il che è come dire trovare la quadratura del cerchio. Non resta quindi che un mezzo, rendere quanto è possibile innocue quelle notizie tendenziose. È quello che fa o dovrebbe fare ogni giornale onesto, specialmente il giornale cattolico. Il giornalista esperto non fatica molto a conoscere se un’informazione è colorata. E se è coscienzioso saprà quello che deve fare. O non darle corso, o meglio ancora farle un processo di lavatura chimica. Ed ecco un altro punto, che a molti forse sfugge ma è di eccezionale importanza in cui il giornale cattolico si distingue dai giornali liberali che si fanno consciamente o inconsciamente propagatori e difensori delle ambigue e losche faccende massoniche. Un caso tipico lo abbiamo visto nel giornalismo locale, in quest’ultima settimana. Per tre o quattro volte le cretinerie della Neue Freie Presse sull’enciclica Editae saepe (non si vede tra il resto quale interesse potesse avere tra noi la campagna giunta in ritardo ed evidentemente stentata del giornale ebraico di Vienna) furono ospitate con tutta la serietà, mentre erano persino ridicole nella forma e nella sostanza degne del più arrabbiato foglio Los von Rom che si stampi nel paese di Lutero. 