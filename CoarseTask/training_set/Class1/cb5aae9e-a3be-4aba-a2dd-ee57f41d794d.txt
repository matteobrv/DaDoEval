Il conchiuso degli elettori comunali di Trento aderenti al partito popolare merita alcuni cenni di commento. Per la città vige ancora il regolamento fissato dallo statuto in base alla legge dei 7 dicembre 1888. Esso concede il diritto di voto oltre che alla cosiddetta categoria degli intellettuali, «ai consorti comunali che per la loro casa od altro stabile situato nel civico Comune o per la loro industria o professione esercitata nel distretto comunale, o per redditi d’altro genere pagano già da un anno un’imposta diretta di fior. 3.15». Il voto è così limitato a chi paga una imposta diretta ed a chi la paga almeno nella misura di fior. 3.15, e con ciò stesso ad un numero assai ristretto di censiti. Nel 1907 gli elettori inscritti in tutta Trento erano appena 2555, di cui solo 736 andarono alle urne. Se si sottraggono i 110 elettori circa che votarono nel terzo corpo per i socialisti, si ha che l’attuale consiglio comunale ebbe il mandato di amministrare la città complessivamente da un 600 cittadini! Che tale condizione di cose si risolva in un ingiusto privilegio non è chi non veda. È ingiusto anzitutto che l’elettorato sia concesso soltanto a chi paga una imposta diretta. Si pensi che l’imposta diretta più grande, il casatico (nel 1908 ha dato un gettito di 147.239.81 corone) è in realtà un’imposta che viene riversata sugli inquilini, non grava quindi sui possessori di case, ai quali è concesso il voto. Si consideri poi che le imposte dirette guadagnarono nel 1908 alla cassa comunale 381.81,62 corone, ma che le imposte indirette e le tasse di consumo ebbero un gettito di cor. 368.342,05, ossia quasi altrettanto delle dirette. E qui si tratta del pane, la cui tassa durante l’éra democratica crebbe da 163.941 corone che era nel 1904, a 200.000 corone tonde nell’anno scorso. Si tratta della carne che dà 70.722,48 corone, della birra che rende cor. 53.061,57, del vino che frutta corone 25.400, per non parlare di altri gettiti minori. Il negare il diritto di voto alla grande massa che paga tali imposte è senza dubbio un peccato grave contro la giustizia distributiva. Il consiglio comunale lo ha riconosciuto già da tempo, ancora nell’éra moderata. Le ultime modificazioni alla proposta di riforma vennero fatte nel 1903, pochi giorni prima che scoppiasse la crisi, da cui sorse il governo della Lega democratica. La riforma dormì lungo tempo negli scaffali del Ministero degli interni e capitò finalmente in Dieta dove, come moltissime altre cose trentine, aspettava il giorno della risurrezione. Dopo molte peripezie ai 15 gennaio di quest’anno il capo della commissione comunale la presentò al pleno dietale, ma l’ostruzione per la legge scolastica, le troncò il non troppo rapido volo. È noto in che consistano le innovazioni. Quando vennero proposte, eravamo ai tempi in cui il sistema parlamentare di Badeni colla V curia rappresentava il non plus ultra del progresso austriaco in materia elettorale. Ed anche la riforma di Trento venne ricalcata sul sistema Badeni. Il § 1 venne mutato così: Hanno diritto attivo d’elezione: 1. Tutti i membri comunali senza distinzione di sesso, che per la loro casa ed altro stabile situato nel civico comune, o per la loro industria o professione esercitata nel distretto comunale o per redditi di altro genere pagano un’imposta diretta. 2. Tutti i cittadini austriaci di sesso maschile, che possono disporre liberamente di sé e delle proprie sostanze, che hanno compita l’età di 24 anni e dimorano in Trento. Per coloro che non hanno il diritto di incolato in Trento, si richiederà però che la dimora abbia durato per 3 anni consecutivi prima del giorno in cui viene indetta l’elezione. Questi elettori verrebbero divisi in quattro corpi, appartenendo al primo quelli che pagano almeno cor. 200 d’imposta, al secondo quelli che ne pagano 50, al terzo quelli che ne pagano almeno 5 ed al quarto corpo tutti gli elettori. Nel 1903, quando venne data l’ultima lima alla riforma, le proposte di ridurre la dimora a soli 6 mesi o d’aumentare il numero dei consiglieri del IV corpo da 10 a 6 vennero respinte. Cosicchè al IV corpo spettano 6 consiglieri come tutti gli altri. Ora noi non intendiamo di discutere la cosa dal punto di vista dei principi. In riguardo vi sono molte divergenze e si ritiene che non sarebbe equo l’introdurre anche nei corpi amministrativi sic et simpliciter il suffragio uguale. Personalmente però siamo del parere che tali preoccupazioni contro il suffragio uguale hanno valore solo fino che si tratta di elezioni a maggioranza. Ma se quale correttivo del suffragio uguale introducete anche la rappresentanza proporzionale dei partiti, le preoccupazioni devono cadere. Poiché ogni gruppo d’interessati, ogni classe può farsi rappresentare in base alla proporzionale purché naturalmente si affermi su di una lista di partito. (Partito è qui semplicemente usato per significare un raggruppamento di persone con un carattere qualunque). L’adunanza dell’Unione politica di ieri l’altro ha ritenuto tuttavia opportuno di non entrare nella questione di massima, proponendo un mutamento radicale della riforma già votata in comune, anche per non rinviare la cosa alla lontana età ventura. L’adunanza si è limitata a chiedere l’introduzione della proporzionale, constatando che la proposta riforma potrebbe dare il mezzo all’artificiale esclusione del nostro partito da ogni ingerenza nell’amministrazione comunale, per quanto ne abbia e per il censo e per il numero degli elettori, pieno diritto. Riguardo alla tecnica da adottarsi per la rappresentanza proporzionale l’adunanza non si è espressa, rimettendo tali dettagli ai fattori competenti. Oltre il sistema delle liste obbligate, introdotte anche nelle città del Vorarlberg, è in uso il sistema delle liste di concorrenza. Supponiamo per esempio che siano da leggersi 4 consiglieri e che dall’urna uscisse il seguente risultato: lista A 1200 voti, lista B 1008 voti, lista C 612 voti, lista D 360 voti. La commissione elettorale farebbe, secondo tale sistema, le segunti operazioni. Dividerebbe i voti delle liste per 1, per 2, per 3 e per 4. : 1=1200, 1008, 612, 360; : 2= 600, 504, 306, 180; : 3= 400, 326, 204, 120; : 4= 300, 252, 153, 90. Il quarto numero nell’ordine della grandezza è il quoziente elettorale. Nel nostro caso sarebbe il 600. Dividiamo i voti delle liste per il quoziente ed avremo il numero di consiglieri che spetta a ciascuna lista. Così alla lista A toccherebbero 2 assessori; alla lista B 1, alla lista C anche 1, ed alla D nessun assessore. Tale metodo ha il vantaggio sul primo di lasciare all’elettore la massima libertà individuale fino al momento dell’atto elettorale, ma conduce viceversa a delle complicate operazioni aritmetiche, potendo nascere una grande dispersione di voti. Viceversa il sistema adottato nel Vorarlberg e spiegato da noi ieri, riassumendo la relazione del d.r Degasperi , ci pare più agevole e più consigliabile. In fin dei conti anche col sistema delle liste libere l’elettore dovrà obbligarsi già in antecedenza per una data lista, se pur intende di compire un atto praticamente efficace ed oramai nelle nostre città e borgate maggiori è talmente sviluppato il senso del partito, che una costrizione così naturale di aderire ad una lista qualunque non sembrerà troppo grave. Lasciando tali particolari ai legislatori, un’altra modificazione vorremmo chiedere alla riforma votata dal consiglio comunale del 1903. Nel paragrafo 3 è stabilito che le donne debbano esercitare il diritto elettorale per procura. Ora sono notissimi i maneggi morali e i soprusi che porta con sé il sistema delle procure. Perché non facciamo un passo inanzi e lasciamo che le donne che hanno il diritto di voto, lo esercitino direttamente e personalmente? La riforma comunale del Vorarlberg, votata ai 13 gennaio di quest’anno ha allargato di molto il voto anche alle donne che pagano una imposta, ma stabilisce che le maritate non possano far procura che al marito, il quale però non può votare che una volta sola, e le altre esercitino il voto personalmente. Siccome nel piccolo paese è anche in vigore l’obbligatorietà del voto, così di questi giorni a Bregenz, per esempio, assistiamo a delle adunanze elettorali femminili. E perché no? Non è questo un grande progresso di fronte agli abusi del voto per procura? 