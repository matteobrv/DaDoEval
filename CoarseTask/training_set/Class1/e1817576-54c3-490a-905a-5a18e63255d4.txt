Eccelsa Camera! Noi qui rappresentiamo una massa che ancora non ha organizzato alcuna dimostrazione contro il rincaro, poiché è legata ancora alla convinzione politica piuttosto ingenua che il muto linguaggio della miseria venga già sentito prima delle grida dei dimostranti. In questa aspettativa ingenua vi sono elementi di ordine e di legalità che il governo ha certamente il dovere di preservare. Se noi invitiamo il governo a non deludere queste speranze, lo facciamo appellandoci soprattutto all’istinto di autoconservazione dello Stato. Possano il governo e il Parlamento rivolgere la loro attenzione alla miseria della totalità della popolazione sofferente e non solo a quella di determinate classi; possano tenere presente che i gravi disagi derivati dal carovita sono apparsi non solo sulle strade delle città e nei grandi centri, ma anche davanti alle porte dei piccoli contadini, degli artigiani, degli operai e alla periferia dell’Impero. [Vivace approvazione]. Questa grave difficoltà pesa ancor più in quanto colpisce strati della popolazione che già prima avevano ridotto a un minimo le loro necessità. Qui il rincaro generale è reso più acuto anche dalla posizione geografica. L’attuale politica doganale ci impedisce di acquistare la carne e il grano a prezzo migliore dalla vicina Italia, mentre siamo costretti a importare questi generi alimentari per la via più lunga, dall’Ungheria e dai Balcani. La stessa cosa vale per gli articoli dell’industria che dobbiamo fare venire dai centri di produzione più lontani. Se a Vienna si parla di certe «molte mani» della intermediazione commerciale, allora queste «molte mani» al confine sudoccidentale dell’Impero, diciamo per esempio a Primiero, sono diventate mille. Dobbiamo perciò rallegrarci di ogni misura che venga presa per portare più vicino il consumatore ai produttori e che combatta quindi la mediazione commerciale. Mi permetto, egregi signori, di ricordarvi che anche scienziati stranieri già da molto tempo hanno riconosciuto e dimostrato che l’Austria soffre particolarmente sotto il giogo del commercio di commissione. Secondo l’economista torinese Loria il numero delle persone che in Austria vivono della intermediazione commerciale dei generi alimentari è salito nei penultimi dieci anni del 71,62%, mentre la popolazione nello stesso periodo è aumentata soltanto del 9,44%. Nel 1890 su 100.000 abitanti vi erano 1.183 intermediari nel commercio di generi alimentari, nel 1900 erano già 1.726. Negli ultimi dieci anni questo numero è certamente ancora aumentato. Questo fenomeno significa già per sé stesso un aumento automatico dei prezzi, anche se la mediazione commerciale lavorasse soltanto con mezzi legittimi. Soltanto l’organizzazione dei consumatori può ristabilire l’equilibrio dei prezzi. Al riguardo il partito a cui appartengo ha già da tempo riconosciuto e adempiuto il proprio dovere. In vaste zone del paese si è estesa la rete delle nostre associazioni di consumo, di cui la gran parte è concentrata nella cooperativa centrale dei compratori. Se perciò da parte del partito socialdemocratico si chiede l’appoggio dell’organizzazione dei consumatori, noi non possiamo che approvare questa richiesta. La cosa strana però in questo caso è che da noi proprio la stampa socialdemocratica ha aggredito ripetutamente l’organizzazione dei consumatori, partendo dal grande punto di vista sociale che questi consumatori non sono socialdemocratici e non vogliono nemmeno diventarlo. Noi faremo tutti gli sforzi possibili in questa direzione per migliorare la situazione. Tramite le associazioni dei contadini l’acquisto collettivo degli articoli necessari in campo agricolo troverà una base più ampia e sicura; i consorzi vinicoli faranno nuovi sforzi per entrare in diretto contatto con i consumatori di vino. Ma proprio in questo punto decisivo le nostre forze non bastano. Qui noi veniamo in conflitto con quelle «molte mani» che per esempio a Vienna fanno rincarare il nostro vino di un terzo. Qui deve intervenire il potere dello Stato, e non tanto con misure proibitive quanto piuttosto sostenendo i molti deboli nella loro lotta economica contro i pochi forti. Naturalmente siamo dell’opinione che bisogna opporsi con provvedimenti severi sia per via legislativa che per via amministrativa ai cartelli che sostengono il rincaro; resta però fermo che − e l’esempio dell’Inghilterra e dell’America rafforza questa opinione − l’iniziativa personale dell’organizzazione con l’appoggio dello Stato è il mezzo più efficace. In questa organizzazione può avere la sua parte anche l’onesto ceto medio, l’«ultima mano». Debbo però osservare che il nostro concetto di ceto medio non ha ancora raggiunto la modernità di quello della «Neue Freie Presse» [ilarità] e che da noi un uomo con una rendita annuale di 10.000 corone non fa parte del ceto medio, ma appartiene bensì all’alta società. [Ilarità e molto bene!] Il nostro popolo fa ogni sforzo per condeterminare, secondo i principi della riforma cristiano-sociale, i prezzi dei generi alimentari e con ciò le sue stesse condizioni di vita. È dovere dello Stato dare tutto il suo sostegno a questo movimento, specialmente dove, come da noi, la conformazione geograficopolitica contribuisce naturalmente a diminuire la possibilità di partecipazione. A questo riguardo devo accennare brevemente a due circostanze che proprio quest’anno hanno contribuito ad aggravare la desolazione della situazione generale. Noi abbiamo, come alcuni altri paesi, subito la benedizione di una epidemia di afta epizootica e la benedizione ancora più grande di aver dovuto subire gli effetti delle misure adottate contro questa epidemia. La prima conseguenza fu l’aumento dei prezzi del latte, del burro, del formaggio, della carne e dei foraggi. Molte delle nostre Alpi sono rimaste deserte e vuote perché si è proibito l’acquisto di bestiame dall’Italia. Il danno che ne deriva ai comuni è molto grande. Ora si aggiunge anche il blocco del mercato che provoca una depressione artificiale dei prezzi del bestiame. Ciò avviene, miei egregi signori, in zone abitate esclusivamente da contadini che principalmente non sono produttori bensì vittime di quello stesso gravoso rincaro di cui soffre anche la popolazione cittadina. Lo so, mi si obietta che i contadini stessi hanno contribuito alla diffusione dell’epidemia. Ammetto che in qualche località gli allevatori di bestiame a questo riguardo dovrebbero essere ulteriormente informati; ma anche le autorità hanno mancato di coerenza. In Val di Fiemme e in Val di Fassa e a Primiero si è partiti dapprima da disposizioni severissime. Ma in agosto giunse nel distretto l’esercito per le manovre di divisione e ignorò completamente tutte queste misure. Quando mi sono lamentato di ciò presso un’autorità politica superiore, ho ricevuto come risposta che lo dovevo pur sapere che l’esercito fa dappertutto ciò che vuole. [Ilarità] Certo con tali principi sarà molto difficile insegnare ai contadini una più attenta considerazione della legge sulle epidemie del bestiame. La colpa almeno è quindi bipartita, mentre il danno purtroppo è solo dei contadini. La seconda circostanza che quest’anno peggiora la nostra situazione generale, sono i danni ingentissimi causati da eventi naturali. Da parte nostra a questo riguardo sono state presentate le relative mozioni. In un solo distretto il danno ammonta, secondo perizie ufficiali, a oltre due milioni di corone . Di fronte a queste tristi circostanze, che aggravano ulteriormente le nostre condizioni di vita già difficili in seguito all’aumento generale dei prezzi, noi chiediamo al governo un intervento particolare di emergenza per mitigare la miseria più grave, affinché la nostra classe di contadini non sia costretta a ingrossare ulteriormente il flusso di emigranti purtroppo già grande abbastanza. Tornando alle mozioni sul rincaro, siamo naturalmente favorevoli all’importazione della carne d’oltremare, innanzi tutto perché ne abbiamo bisogno e in secondo luogo perché siamo convinti che, come dimostra anche l’esempio dell’Italia, l’importazione della carne argentina non può danneggiare l’allevamento del nostro bestiame. Voteremo anche a favore dell’abolizione dei dazi doganali più gravosi, in particolare del dazio sui cereali, presa in considerazione a suo tempo, e siamo favorevoli anche a eventuali alleggerimenti temporanei dell’importazione. Questo punto di vista è stato ripetutamente sottolineato nelle mozioni e nelle interpellanze della deputazione italiana negli ultimi decenni. Con gioia abbiamo constatato ora, ascoltando il discorso del signor presidente dei ministri , che l’opinione del governo a questo riguardo − anche se piuttosto in ritardo − non è più così distante dalla nostra. Siamo invece scettici nei confronti della costituzione di un tariffario generale dei prezzi per i generi alimentari. Qui viene attribuito troppo potere allo Stato moderno. E ancora meno efficace ci sembra la proposta di permettere il rifornimento dei generi alimentari mediante requisizioni forzate. È noto che un tale metodo fu adottato in Francia dal governo rivoluzionario e che ebbe addirittura conseguenze catastrofiche in senso contrario. Prenderemo le parti del piano di assistenza per le abitazioni nell’interesse dei nostri cittadini, tanto più che anche qui la nostra libera iniziativa ha fatto da pioniere. Esprimiamo assieme anche il desiderio che finalmente si arrivi anche alla riforma delle imposte sui fabbricati [Vivace applauso], per alleggerire gli abitanti della campagna, secondo i principi che sono stati fissati dal mio collega Tonelli nella sua proposta scaturita dalla sua ricca esperienza e dalle sue conoscenze specialistiche. [Assenso]. Come Partito popolare siamo naturalmente favorevoli anche all’aumento degli stipendi dei funzionari dei gradi inferiori e in particolare degli impiegati statali e dei ferrovieri, ovviamente solo a condizione che questo miglioramento non avvenga a spese della classe popolare e in particolare degli ambienti dei produttori agricoli. La necessità di continue regolazioni degli stipendi dovrebbe però al tempo stesso convincerci dell’urgenza della riforma dell’amministrazione nel senso di una semplificazione e di una riduzione dei costi. [Vivace assenso] Per alcune categorie dì funzionari e di impiegati la vita è certamente diventata troppo cara, per noi però anche la burocrazia è in generale ben troppo cara. Eccelsa Camera! In tutte queste domande e nella battaglia contro il rincaro non vogliamo proclamare l’onnipotenza dello Stato per rovesciare ogni responsabilità sul governo di turno. Noi conosciamo i confini del possibile e del raggiungibile. Tutto ciò che abbiamo chiesto sta all’interno di questi confini, anzi nell’ambito delle promesse del governo stesso. Questo vale particolarmente per le misure atte a incrementare e a incoraggiare la produzione agricola. Il minimo però che debbiamo chiedere allo Stato è che non ostacoli il libero spiegamento delle nostre forze economiche. [Vivace assenso] Eppure sperimentiamo il fatto che lo Stato mette al nostro confine un dazio protettivo sul capitale e sul lavoro. Da molto tempo attendiamo inutilmente che il governo ci permetta lo sfruttamento delle nostre forze idrauliche portando l’energia elettrica oltre frontiera, e recentemente avvenne che le autorità militari hanno concesso la costruzione di una grande centrale elettrica soltanto a condizione che non vi fosse investito alcun capitale del regno d’Italia né che vi fossero impiegati lavoratori italiani. [Senti! senti!] Se consideriamo ora queste misure anche solo dal punto di vista sociale significano limitazione, anzi impedimento della produzione. È questo il compito di uno Stato moderno? Non sono abusi ancora peggiori di quelle che S. E. il presidente dei ministri vuole combattere nei cartelli? Per il risanamento delle attuali malattie sociali l’alto governo ha consigliato alcune medicine. Le prendiamo, ma prima ricordiamo il vecchio monito: Medice, cura te ipsum! [Vivace applauso] 