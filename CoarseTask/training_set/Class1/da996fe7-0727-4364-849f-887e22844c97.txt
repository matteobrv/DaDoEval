Vienna, 11 (Fortis). Finalmente anche nell’Austria un congresso cattolico! La Cisleitania non è terreno da congressi cattolici: le ragioni sono troppo ovvie per ripeterle. Forse l’unica provincia tedesca che può chiamare i cattolici a serene discussioni, ad un lavoro concorde, è l’Austria inferiore. Eppure anche qui quanti tergiversamenti, quanti rinvii precedettero il semplice congresso provinciale! Un anno fa, la lotta circa la questione eberardiana che minacciava, un altro il famoso convegno del clero di Mons. Scheicher la pietra d’inciampo! E così arrivammo al maggio del 1903. E dopo tante fatiche – appena due giorni sono consacrati ai lavori del congresso! Vi pare un brutto segno? – Giudicate forse male. La meravigliosa e potente organizzazione dei cattolici nel partito cristiano-sociale offre loro l’occasione di far sentire la loro voce in quasi tutte le questioni che sorgono, se eccettui quelle direttamente religiose. Il congresso quindi non serve che a scambiare le idee, già discusse e ventilate. È una rassegna della propria storia. Il congresso fu aperto ieri alle 2 dopopranzo e si chiuderà già questa sera. Nell’adunanza generale costitutiva viene acclamato presidente il conte F. Kufstein della diocesi di S. Pölten, il quale dichiara subito che il congresso si occuperà del movimento cattolico in generale, escludendo assolutamente il movimento politico, che i cattolici vedono con grande fiducia in mano del D.r Lueger. Questa dichiarazione espressa suscita grandi applausi. Dopo la lettura delle adesioni venute da tutte le parti della Monarchia, e l’elezione dei presidenti delle sezioni, l’adunanza generale è chiusa e si passa subito al lavoro delle sezioni. Sono aperte contemporaneamente quelle dell’educazione e quella della questione sociale. Riferirò per oggi brevemente di quest’ultima. È la più numerosa. I più sono laici; vi sono però anche molti sacerdoti, fra i quali saluto con piacere il nostro attivissimo on. Don Delugan. Alla presidenza siedono il D.r Scheimpflug e il prof. univ. Schindler. Riferisce il redattore della Christlich-soziale Arbeiterzeitung Spalowski sul movimento operaio in genere e in ispecie sulle «Gewerkschaften». La relazione è succosa e riguarda solo i principi fondamentali dell’organizzazione. Le questioni particolari vengono demandate al congresso dei lavoratori cristiano-sociali, che si terrà nel prossimo giugno. I pensieri fondamentali della relazione sono contenuti nella seguente risoluzione di cui traduco la parte più importante letteralmente dal protocollo. «Il congresso vede nell’organizzazione dei lavoratori cristiano-sociali secondo il programma dell’anno 1901 l’unico mezzo con cui offrire anche agli operai il modo di migliorare al loro condizione sociale ed economica; fra le diverse specie di organizzazioni viene raccomandata specialmente quella delle “Gewerkschaften” unioni professionali cristiane. In base all’insegnamento del cristianesimo, è certo che i lavoratori hanno diritto di unire i loro sforzi sia per migliorare la loro condizione economica, sia per partecipare ai beni della cultura moderna. Dal momento che i provvedimenti dello stato e della legislazione in questo riguardo lasciano molto a desiderare, l’organizzazione dei lavoratori nelle “Gewerkschaften” è assolutamente necessaria. L’organizzazione professionale deve specialmente avere per scopo: a) di pretendere e sorvegliare il mantenimento e l’attivazione delle leggi che proteggono l’operaio già esistenti; b) di tendere ad allargare queste leggi corrispondentemente allo sviluppo dell’economia industriale; c) di cooperare in comune per migliorare la condizione materiale e morale, dei lavoratori specialmente in quanto riguarda il salario e il contratto del lavoro e di promuovere la consulenza legale, le casse di mutuo soccorso e l’istruzione professionale, educando il lavoratore a rappresentare i propri interessi di classe. Le “Gewerkschaften” devono nella loro attività seguire i dettami della giustizia e dell’equità secondo i principi del cristianesimo. L’imprenditore è da considerarsi come un fattore necessario della produzione e quindi le “Gewerkschaften” devono escludere per principio la lotta di classe. Esse non si devono occupare di questioni religiose o politiche, e specialmente l’educazione e la coltura religiosa dei lavoratori va affidata – per quella parte che spetta ad un’organizzazione operaia – alle società cattoliche operaie e della gioventù. Siccome le “Gewerkschaften” già esistenti si chiamano bensì «libere», ma in realtà sono socialiste e, combattendo la religione e gli ideali cristiani, rendono impossibile la partecipazione dei lavoratori cristiani, è urgente organizzare i lavoratori in proprie “Gewerkschaften” cristiane». Come i lettori avranno già pensato, sull’ultimo capoverso vi fu una lunga discussione, che io non riporto perché, in quanto riguarda principi, non niente di nuovo. Constato solo che, uditi i criteri pratici con cui s’è messo mano fino ad ora all’organizzazione e visto che la posizione nostra è molto differente da quella della Germania, il congresso accettò la risoluzione ad unanimità meno un voto. La II sezione trattò poi la questione antialcoolismo. Il relatore accennò al recente congresso antialcoolista di Brema e deplorò che un movimento così umanitario sia quasi completamente in mano alla Massoneria. Raccomandò il «Katholischer Mässigkeitsverein für Oesterreich», il «Priesterabstinentenbund» e i loro organi, il «Volksfreund» e la «Sobrietas». Il congresso accettò ad unanimità una risoluzione analoga. Degli altri lavori di sezione riferirò più tardi. L’adunanza festiva della sera. Si apre alle 7 1/2. Una salva d’applausi accoglie il D.r Lueger che va a sedersi alla destra del nunzio mons. Taliani. La splendida sala è affollatissima: vi sono rappresentate tutte le classi sociali. Parla il Lueger. Saluta i congressisti a nome della città di Vienna, i cui abitanti sono in maggioranza cattolici, e cattolici di fatto. È venuto volentieri anche per un secondo motivo, perché è certo che quelli che lo ascoltano sono buoni austriaci. Se non fosse altro, basterebbe a provarlo l’assenza completa da questo congresso di qualsiasi rappresentante del governo. (Si applaude ostentativamente). Essi capiscono che i cattolici sono e rimangono buoni austriaci, né hanno bisogno per essere tali delle visite, dei carezzamenti, delle promesse degli uomini del Governo. Del resto, se il d.r Körber si presentasse a un congresso cattolico, avrebbe paura di perdere la renommée politica che gli fabbricano i giornali liberali. Noi siamo purtroppo avvezzi a questo sistema, ma lavoreremo affinché il popolo faccia intendere a questi signori che hanno il dovere sacrosanto di venire anche da noi (applausi). Augura al congresso attività e vuole dare anche un consiglio: Siate uniti, siate come un esercito. È una cosa molto bella che ci siano tanti presidenti, vicepresidenti, cassieri ecc., ma si badi a non procurare la dispersione delle forze. Sale alla tribuna Sua Eccellenza il conte E. Sylva-Taronca. Dice che ha voluto parlare subito dopo il d.r Lueger, per dire che quest’uomo è di per sé solo un intiero programma per il congresso, è la fortuna dei cattolici! Questa dichiarazione di un membro del grande possesso, partito che combattè una volta il partito cristiano-sociale, e che anche ora lo guarda con diffidenza, è susseguita da una salva di applausi ed è l’oggetto di molti commenti. Il conte Sylva-Taronca porta poi il saluto del comitato esecutivo per i congressi generali della Cislaitania e si dice lieto di poter annunziare che nella prossima primavera il congresso generale austriaco sarà un fatto compiuto. Seguono, secondo il programma, due discorsi, uno del Kundschak sull’elevazione del proletariato, bellissimo, senz’accademia, assolutamente pratico, e quello del principe Lichtenstein sulla necessità di un’Università cattolica in Austria. Impossibile darvene anche solo una pallida idea. Attacca vivacemente la coterie universitaria, le Facoltà ridotte a veri sinedri. Un cattolico non passa questa muraglia chinese. Narra dei casi speciali a cui ebbe parte egli stesso. Accenna a quello del prof. Pastor . Per dieci anni, egli dice, ha chiesto che venisse promosso all’Università di Vienna, e ogni ministro dell’istruzione riconobbe nel Pastor una capacità di primo ordine, ma non seppe rompere nemmeno lui la muraglia cinese. Dopo la chiusa, incominciò il commers delle associazioni studentesche. I fatti di questi giorni e la notizia recente che il senior della Norica era stato relegato dal politecnico per il semplice fatto che aveva domandato protezione per i deboli, avevano messo gli animi in grande agitazione. Il bar. Wilteskirchner, a nome della presidenza del congresso, saluta nel senior un martire dell’idea. Il conte Sylva-Taronca attacca vivacemente le autorità accademiche. Il Lueger stende la mano al giovane e dice: Così sretti assieme giovani e vecchi combatteremo per il buon diritto fino alla vittoria. Gli applausi non volevano più finire. Il borgomastro si rivolge poi al D.r Fuchs e lo prega scuotere un pochino il Centro. Uniti sapremo imporci al Governo! – Il congresso applaude! 