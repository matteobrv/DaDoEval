Onorevole Presidenza, l’on. Gentili ed il sottoscritto hanno avuto ier l’altro al Parlamento e stamane al Ministero delle ferrovie due lunghe conferenze col ministro delle ferrovie, rispettivamente col caposezione Ressig e cons. ministeriale Brosche. Le trattative sono procedute fino al punto che il ministro ha dichiarato di volere in ogni caso finanziare la ferrovia senza la partecipazione dei Bolzanini e col contributo della Comunità. Sono poi state da parte nostra formulate tutte le questioni in modo che, almeno per la fine del mese, il Ministero risponderà dettagliatamente [...] per parte sua, dando così la base concreta per le trattative colle parti interessate. Noi facciamo ogni sforzo per spingere i signori ad una decisione, ma d’altro canto ogni più piccola questione tecnica e finanziaria si presta per trascurare la vertenza. Il Ministero non s’è ancora dichiarato se intende giungere fino a Moena o solo fino a Predazzo. Naturalmente noi abbiamo insistito per Moena. È probabile ch’egli prepari due piani di finanziazione, uno per Moena, l’altro per Predazzo, lasciando poi alle future trattative cogli interessati il compito di scegliere definitivamente. Posso ancora annunciare che il Ministro richiesto se fosse vero, come dicevano i giornali, che il bar. Sternbach sia stato mandato in Fiemme quale emissario del governo, rispose francamente di non conoscerlo nemmeno e di non averlo autorizzato a fare dichiarazioni in nome suo o del governo circa la questione di Fiemme. Con ogni osservanza Ddegasperi 