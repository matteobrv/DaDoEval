Domani scendono a Trento due rappresentanti dei due villaggi Carbonare e S. Sebastiano e si recano a porre una corona ai piedi del monumento del grande Alighieri. Essi intendono con quest’atto di affermare innanzi a tutti la loro italianità dalla prepotenza contrastata e di addimostrare verso il Trentino tutto ch’essi mantengono il loro giuro di difendere fino a completa vittoria quell’altipiano che i pangermanisti tentano di strappare dal nesso del nostro paese. Applaudendo e consentendo a questa dimostrazione semplice, ma schiettamente e fortemente italiana, alcune associazioni cattoliche di Trento, hanno disposto che i due rappresentanti dei forti paeselli vengano accompagnati al monumento dai loro delegati, i quali deporranno pure corone. Alle ore 8.30 la banda Palestrina, dopo aver fatto un giro per la città accompagnerà i delegati fino al monumento, dove deporranno corone: S. Sebastiano e Carbonare, la banda Pierluigi Palestrina, l’Unione politica popolare, l’Associazione cattolica universitaria «Giovane Trentino» e la redazione del nostro giornale. Non si faranno cortei, né si terranno discorsi, ma le società che si raccolgono intorno ai rappresentanti di Carbonare e S. Sebastiano vogliono che il loro atto sia non solo un plauso alla strenua difesa dei prodi montanari, ma anche atto di piena adesione ai sensi che in questa loro difesa li animano: sensi di affetto alla loro nazionalità minacciata, di attaccamento alla loro religione cattolica-romana, per la quale la lotta nazionale viene temperata, approfondita e mantenuta rigorosamente sul terreno della legalità e della giustizia. Serva così l’omaggio al cattolico poeta e al padre della nazione come monito contro tutti gli invasori e i sognatori della germanizzazione, quale smentita contro l’audace menzogna che dichiara il Trentino un mito e la sua autonomia aspirazione di pochissimi. Affermazione non rumorosa ma esplicita della parte apolitica di quel programma che i cattolici trentini propugnano valga ancora la nostra andata di domani a Dante come una promessa di continuare il fecondo lavoro che tende ad opporre all’irruenza snazionalizzatrice del Nord un popolo moralmente unito ed economicamente indipendente. 