Vienna, 22 Per il passato, quando leggevo in parecchi scrittori anatemi e condanne inappellabili contro l’arte moderna, era sempre tentato a pensare ad un intransigentismo feroce, ad un rigorismo incompatibile, ad un’esagerata ortodossia. Il Pavissich e il Baumgartner erano gesuiti, il Weiss regolare anch’egli e terribile scolastico per giunta: e se Leone Tolstoi mi parlava di satanismo dell’arte moderna, non lo si può spiegare forse col suo idealismo evangelico che gli ha fatto dannare tante altre buone o indifferenti apparizioni della vita doggi ? Persino Romolo Murri – al quale noi giovani crediamo volentieri – quando nelle Battaglie d’Oggi deplorava nell’arte moderna un nuovo antropomorfismo, peggiore dell’antico, come motivo costante e direttivo, non valeva a persuadermi. Gli è forse che non avevo ancora afferrato il senso intimo della vita, e non mi era ancora accorto del paganesimo nuovo che domina. Né v’è da meravigliarsi, perché il paganesimo nasce da noi, ci accompagna nelle abitudini e nei gusti di moda, e ci viene poi più tardi imposto da una letteratura e da una stampa messe al suo servizio. Come a me, accade alla più parte dei giovani ed anche dei vecchi, ed è sintomatico che alla fine del secolo XIX il vegliardo di Jasnaja Poljana abbia sentito la necessità ed il dovere di scrivere un volume sul senso della vita, richiamando al confronto quella nostra di oggi con la vita ideale del Vangelo. Gli era, dirò ancora più giustamente, che la teoria della verità – a cui per via di induzione ed a fatica era infine venuto adattandomi – non aveva avuto ancora come dimostrazione di quegli esempi, i quali oltre che credere fanno subito sapere. Uno di questi esempi fu per me e quanti vollero comprendere, l’ultima esposizione della «secessione» viennese. Ebbi a notare altre volte in queste colonne, a proposito di altre esposizioni «secessioniste», che vogliono periodicamente mostrare al pubblico i progressi ultimi dell’arte di oggi, tendenze anticristiane e rinascimenti pagani; ma ciò compariva sporadicamente qua e là in qualche quadro o pastello e quasi sempre accanto a qualche lavoro d’arte sana, come per esempio l’anno scorso, accanto ai quadri grandiosi del nostro Segantini . Questa volta invece niente di cristiano, e quasi tutto pagano. Procediamo con ordine. Massimiliano Klinger , indiscutibilmente il più grande cultore delle arti figurative in Germania, lavorava da quindici anni intorno a un monumento di Beethoven, il celebre musico tedesco. Chi si era incaricato della réclame preparatoria, sapeva dire che il monumento sarebbe di materiale vario e preziosissimo: marmo di Syrna e dei Pirenei, opale e iaspide, che il Klinger stesso aveva scelto con cura in Grecia, nei Pirenei, ecc. Si confrontava questo Beethoven col Faust di Goethe perché ambedue queste opere, attraverso molte altre 1), rimanevano la cura costante degli artisti. L’opera tanto aspettata comparve finalmente nella Pasqua di quest’anno, e a Lipsia nell’atelier dell’artista venne esposta all’ammirazione del pubblico. Si seppe allora che Beethoven era ritratto dallo scalpello dell’artista non come uomo, né come superuomo, ma come un Heros o un dio; e in quanto all’ammirazione, basti dire che lo Schuman affermò potersi ripetere di quel monumento quello che scrisse Epitteto del Giove di Fidia: «Beata quella città che lo avrà entro le sue mura...». Vienna, la grande ammiratrice dell’autore delle sinfonie, volle vedere anche questo nuovo omaggio, e la Secession, di cui Klinger è membro corrispondente, lo fece oggetto unico dell’ultima esposizione. E qui prevalse un criterio nuovo: tutto quello che circonda il monumento – luogo e decorazioni – deve essere in relazione con esso. In quanto al luogo bisognava darci il carattere della monumentalità; al dio bisognava costruire un tempio. E il palazzo dell’esposizione si trasformò in un tempio d’uno stile tra l’egiziano e quello della pagoda: nel mezzo un quadrilatero che è come un sacrario intorno al simulacro, ai lati due sale più ristrette. Il soffitto (una curva lieve) è continuo, perché le due sale laterali sono divise da pareti che raggiungono appena metà dell’altezza del tempio, cosicché il monumento è visibile da ogni canto. Beethoven siede su un trono di bronzo col corpo superiore nudo proteso innanzi; il viso pensoso, i pugni serrati e poggiati sulla gamba destra che è a cavalcioni dell’altra. La parte superiore del corpo è marmo bianchissimo di Syrna, in contrasto singolare e forse troppo forte con la parte inferiore su cui è disteso un drappo d’onice giallo bruno, e coi bracci del trono che nella parte più sporgente sono d’oro risplendentissimo. I piedi sono legati nei sandali e il sinistro poggia sullo zoccolo di un marmo violaceo. Ai piedi un’aquila di marmo nero leggermente venato di bianco, con le ali pronte al volo guarda al divo che pensa. Questi è evidentemente ritratto nel momento che raccoglie tutte le sue forze per fissare una melodia, un motivo che gli passa per il capo; dunque nel momento immediatamente anteriore alla creazione 2); e l’aquila aspetta per poi darne notizia agli dei. Non tocco la questione, puramente estetica, se a così breve termine dalla morte di Beethoven era opportuno rappresentarlo nudo – mancando la «lontananza ideale» – e se l’applicazione dei colori nella plastica sia giustificata. Per me, per esempio, il Mosè di Michelangelo nella sua terribile e pur serena semplicità non ci ha a che fare col Beethoven, e il marmo bianco avrà sempre un fascino insuperabile. Sulle estremità esteriori della spalliera stanno cinque teste d’angioli d’avorio che nella diversa espressione del volto pare rappresentino le varie concezioni che tenzonano nel capo del musico. Il resto della spalliera è ornato ricchissimamente di pietre preziose. Non c’è che dire, il monumento senz’essere tutto quello che ne dicono critici tedeschi, è certamente un’opera grande per la Germania, forse per molto tempo unica. Ma ora appena arrivo al nocciolo della questione. I fianchi e lo schienale del soglio sono adorni di altorilievi che rappresentano la filosofia del Klinger, di Beethoven e in genere dei cultori dell’arte moderna. A sinistra Eva porge ad Adamo la mela appena spiccata dall’albero: il piacere goduto contro la proibizione di Dio. A destra Tantalo tenta invano di arrampicarsi su di una rupe a picco per cogliere il frutto dell’albero, ed una Tantalide non riesce, malgrado ogni sforzo, ad attingere con una conchiglia dell’acqua. Ambedue con la mano libera afferrano uno spettro che si libra fra loro. Questo rilievo bellissimo rappresenta evidentemente la voluttà insoddisfatta ed eternamente inestinguibile del piacere, infusa dagli dei come pena a coloro che peccarono contro la divinità. Nel mezzo dello schienale sta il terzo rilievo: in cima al Golgota con i tre crocifissi 3), Maria Maddalena che guarda il buon ladrone; in fondo Venere sorta dalla schiuma del mare; in mezzo san Giovanni in atto di scagliare sulla dea del piacere una tremenda maledizione. Abbiamo dunque il contrasto di due età, di due religioni. Lasciando da parte la maniera di ritrarre il contrasto, la quale per chi vede nel Golgota più che una tragedia umana, è semplicemente ributtante, attendiamo alla soluzione del problema. Chi vincerà? Per quale delle due religioni decide l’artista? Ci fu qualche benevolo che, tirando le cose ai suoi desideri, vide in san Giovanni il Klinger stesso, che scagliando maledizioni a Venere, origine di tutti i mali, la fa rientrare donde era uscita. Ma non è vero. La dea del piacere pare non si curi delle minacce e si rallegra della grazia delle sue forme e della sua nudità provocante. Non resterebbe che l’interpretazione più semplice. Klinger – come Beethoven – è scettico e dichiara la religione dell’arte la più grande delle religioni, come appunto l’heros siede più in alto, al di sopra di tutti i rilievi. Se non ci fosse che l’opera del Klinger solo, non durerei fatica a crederlo. Ma – purtroppo – c’è dell’altro. Dicevo da principio che in questa esposizione si pose alla concordanza di tutte le parti col monumento, cosicchè risultasse un medesimo concetto. Questo principio valse specialmente per le decorazioni, alle quali consentì espressamente Klinger. Ora il motivo che ritorna sempre in tutti gli affreschi laterali e che sono dovuti al celebre Klimt, è il finale della nona sinfonia di Beethoven: «Freude, schöner Götterfunken!». Ed ecco la rappresentazione del Klimt . Prima una serie di figure di donna che si librano orizzontalmente e si lanciano una dietro l’altra; con le braccia distese in avanti: significano l’ansia degli uomini in cerca della felicità. La corsa è contrastata dalle potenze nemiche che il pittore vede in Tifeo, il gigante contro il quale gli dei stessi si combattono invano e nelle sue tre figlie, le terribili Gorgoni. Voluttà, Intemperanza, Lussuria, Morbo, Pazzia e Morte, sogno orribile che ha creato la fantasia dell’artista. E qui – sia detto di passaggio – il più completo verismo; la negazione dell’arte classica. Corpacci deformi e schifosi di femmine, nudità ributtanti, le pose più apertamente oscene, gli atti più animaleschi. Da questa scena al di sopra delle «sozze scapigliate fanti» si stacca una moltitudine di strisce, variamente colorate, che si svolgono come le vibrazioni longitudinali di un’onda fino dall’altra parete 4). Sopra questa finalmente il Klimt dipinge la felicità, il regno ideale. Anzitutto la Poesia che disseta un po’ l’uomo dalla brama innata: poi le arti ci conducono nel regno ideale, l’ultima meta. Qui un coro angelico canta: «Freude, schöner Götterfunken!». E dietro a loro l’uomo, dopo tanti travagli, ha trovata la felicità nell’amplesso con una donna, nella soddisfazione dell’amore. «Dieser Kuss der ganzen Welt». È chiaro? Gustavo Klimt completa Massimiliano Klinger, ed ambedue interpretano Beethoven e tutti i moderni. Klinger dunque ha deciso; l’arte di oggi si è dichiarata per la religione del piacere, il paganesimo, o quello che si chiama con una parola nuova «ellenismo». V’è ancora chi ne dubita? Osservi le decorazioni di Andri nella sala destra, un affresco specialmente intitolato «Freude...», dove è dipinto ogni allettamento del senso e perfino oscenità aperte; guardi attorno alle altre decorazioni, e non vedrà che un’immensa apoteosi della forza, dell’amore sensuale, della carne, della passione. «E quindi sien le nostre viste sazie!». Tiriamo, amici, le conclusioni amare. L’arte moderna in paesi che si chiamano cattolici, è perfettamente anticristiana, spiccatamente pagana. L’arte di oggi non che nipote, non è nemmeno parente a Dio. Sparì la fede che a Raffaello dipinse le tele, scomparvero i Cherubini di Fra Angelico e le Madonne del Perugino, rinacquero le greche etere e Venere risorse trionfante dalla schiuma del mare. La religione del dolore e della prova, il cristianesimo, ha ancora i suoi templi, i suoi sacerdoti; ma i sacerdoti di un’altra religione, quella del piacere, erigono un tempio in mezzo agli altri, un panteon agli dei risorti. E su questo tempio sta scritto: «Der Zeit ihre Kunst...». Sì è dolorosa la constatazione «Al tempo la sua arte!». Quest’arte rappresenta la filosofia delle grazie come la diceva Wieland, la filosofia del gran mondo e del tempo! «Un pubblico numeroso e fremente di santo entusiasmo» 5) s’avvia ogni giorno alla «secessione», paga ed ammira: signori della Corte, borghesi, vecchi, giovani, fanciulle, tutte le «classi colte» portano il loro tributo. Fino a ieri i visitatori secondo la Neue Freje Presse erano 46.500. E così, amici, mentre i cristiani discutono, se la cultura moderna sia conciliabile col cattolicismo o no, risorge il Nirwana e il culto del superuomo, e mentre i cattolici innalzano monumenti al Redentore sulle vette dei monti, lassù sta ancora per Siegfried (il rappresentante della nazione tedesca) la bella vergine del Walhalla dormente, ch’egli dovrà risvegliare al suo amore, non curando le fiamme, né le rupi ardenti, perché lassù troverà la felicità, perché questa è la sua religione, la filosofia delle grazie! Oh che San Marco di Venezia, Santa Maria del Fiore di Firenze, San Pietro di Roma, l’eredità stessa dei capolavori greci e romani, serene speculazioni del bello, preservino la nostra borghesia da una simile decadenza! Restino le glorie dell’arte, le glorie della religione del Golgota! A. Degasperi 1) In questi 15 anni di mano al Klinger uscirono le seguenti opere: Salomè, Cassandra, Anfirite, la Crocefissione di Gesù, Cristo in Olimpo... 2) Secondo la regola di Lessing, dedotta dal Laocoonte. 3) Noto qui che il Klinger l’ha rotta affatto con la tradizione: Cristo è completamene nudo. La croce è composta di due rozze travi non quadrate, il corpo è quasi a cavalcioni di un legno che esce dalla trave principale. 4) Sono parole del signor G. M. di Graz, che nel Popolo del 14 maggio si mostra entusiasta del «Beethowen». A discolpa aggiungiamo che non parla delle decorazioni, e che evidentemente lo conosce solo dai giornali. 5) Forse rappresentano i desideri e le aspirazioni dell’uomo, i quali vanno via ad altra meta. 