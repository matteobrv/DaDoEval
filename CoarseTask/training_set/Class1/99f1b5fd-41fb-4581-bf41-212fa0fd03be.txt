«Tutto fa credere che i partiti non clericali viennesi stavolta, riusciranno a dare il colpo di grazia alla cricca cristiano-sociale già decimata nelle elezioni politiche generali. È da credere che stavolta i liberali riusciranno a strappare Vienna ai cristiano-sociali. La vittoria liberale sarebbe un avvenimento di grande importanza politica per tutta l’Austria perché sniderebbe una pericolosa compagnia di politicastri da una delle sue più formidabili rocche». Alto Adige, 23-24 apr. Il profetare in politica è un mestiere cane. Non vorremmo quindi riversare sull’Alto Adige un facile scherno, ora che le elezioni viennesi hanno disilluso completamente i riconquistatori di Vienna. Il risultato fu superiore a tutte le aspettative più rosee dei vincitori stessi. Ma il rilievo va fatto per un’altra ragione. Il giornale liberale di Trento, anche nell’epoca del moderatume resipiscente, ha mantenuto nella collaborazione dal di fuori l’intonazione dei bei tempi democratici. Osservate appunto a mo’ d’esempio il caso di Vienna. Noi non nutriamo soverchie simpatie per molte persone del partito viennese, né abbiamo mai espresso per loro o per la loro attività una solidarietà incondizionata. C’è poi in generale il loro indirizzo di politica estera che non solo contradice al nostro, ma talvolta ripugna ai nostri sentimenti. Tuttavia anche noi come tutte le persone di qualunque partito che vengono dal di fuori e statuiscono a Vienna un confronto fra la vecchia amministrazione e quella dell’epoca luegeriana , dobbiamo anzitutto ammettere la moderna grandiosità, la magnifica politica amministrativa dei cristiano-sociali. Potremmo qui fornire i dati esatti e le cifre precise ma non lo crediamo necessario. Tutti gli uomini del Trentino che hanno una certa esperienza delle amministrazioni pubbliche ed hanno avuto occasione di conoscere quella Vienna testimonieranno in favore della nostra convinzione. È vero che dove non arriva la cognizione de visu la fama non esiste. Ma questo è colpa della stampa semitica, la quale ricopre di silenzio o di calunnia l’azione dei seguaci dell’antisemitismo. Ciò non affermiamo semplicemente noi, ma dichiarò un celebre storiografo, il presidente del congresso storico internazionale di Vienna, due anni or sono, quando rivendicò alla storia il compito di rendere giustizia ad un’amministrazione ignorata o infamata dall’odio delle effemeridi. Un altro senso di simpatia, e fino ad un certo punto di solidarietà dobbiamo provare, quando consideriamo la lotta dal punto di vista dei principi. I cristiano-sociali potranno avere avuto fra tanti anche persone di convinzioni poco profonde, ma rimane pur vero ch’essi difendono la scuola cristiana e la morale pubblica nella metropoli austriaca dagli attacchi quotidiani della miscredenza, della massoneria, del socialismo ateo, degli ebrei e degli ebreizzanti. Ed è vero ancora che i cristiani meno sinceri abbandonano nei momenti di pericolo il loro campo e vengono accolti in trionfo nella coalizione avversaria. Tutto questo ci pare il minimo che ai cristiano-sociali debba venir concesso da ogni galantuomo che sia in grado di giudicare la cosa spassionatamente. L’Alto Adige ha invece manifestata tutta la sua solidarietà con gente dell’altra sponda, compromettendo o caratterizzando il suo liberalismo col comprendere sotto questo nome le tendenze degli anticristiani viennesi. Esistono a Vienna delle correnti di mezzo le quali pur sgorgando dal liberalismo come principio politico-religioso non si contengono negli argini del liberalismo ispirato dalla stampa ebraica e massonica. I tedeschinazionali, i tedeschi-sociali, i tedeschi-economici combattono e cristianosociali e liberali di vecchio stampo. Questo fatto almeno avrebbe dovuto trattenere l’Alto Adige dal discoprire le sue simpatie per il liberalismo ghettaiuolo. Ma no; in tutta la campagna il giornale di Trento si contenne da quel bravissimo nipotino della Neue Freie Presse che abbiamo conosciuto altra volta; descrisse, giudicò e vaticinò stampa del capitalismo ebraico. Scrisse dei cristiano-sociali: «Hanno un bel tentare di magnificare la loro amministrazione proclamandola... la più perfetta del mondo: la popolazione viennese ride ed ode con compassione l’anfanamento degli sconfitti del giugno». E più sotto: «NO! essi hanno dovuto affrontare la campagna elettorale solo col denaro fornito da qualche ricco monastero e con quello ricavato da certe sospette transazioni comunali. Del “successo” della loro amministrazione e della loro politica faranno bene a tacere». Dell’immensa corruzione liberalesca, dello sfruttamento della cricca ebraica lo scrittore dell’Alto Adige non vede ombra. Ignora che durante la campagna stessa i deputati tedeschi radicali Seidl e Wiehtl, benché nemici dei cristiano-sociali, si sono sentiti in dovere di protestare contro le infamie della stampa ghettaiuola, ed a riconoscere i meriti dell’amministrazione; e dall’altro canto chiama semplicemente frasi vivaci le ingiurie di uno Zenker contro il matrimonio cristiano. Ma polemizzare è inutile. Diamo la parola all’eloquenza dei fatti. La Presse scriveva alla vigilia delle elezioni del secondo corpo: «L’intelligenza ha la parola! L’intelligenza giudicherà. A lei possiamo affidare tranquillamente il giudizio su ciò che è bene per Vienna». E intelligenza è venuta. L’intelligenza ha eletto di primo colpo 32 cristiano-sociali e nei ballottaggi di ieri i liberali non salvarono che due mandati della Leopoldstadt, il noto quartiere ebraico. Notevole è che appunto i 66mila elettori del secondo corpo abbiano dato una tale risposta e che nel secondo giorno ai cristiano-sociali si siano aggiunti anche i tedeschi nazionali per renderla ancora più espressiva. È la protesta contro una stampa, la cui perversità rimane un unicum in tutta Europa, uno schiaffo alla disonestà giornalistica, al brigantaggio della penna, alla corruzione della parola, la quale stampa nell’eccesso di rinnegare la verità e di calunniarla, ha questa volta evocato nuovi campioni a difenderla. 