Il risultato finale delle elezioni comunali di Trento è, per le aspirazioni nostre, sufficiente . Sarebbe stato soddisfacente, se avessimo raggiunti due o tre seggi di più; ma oltre non volevamo andare, tanto è vero che già prima, il nostro comitato aveva deciso di presentare al massimo tredici candidature in tutto e che sabato, possedendo anteriormente non più di cinque mandati, propugnammo la candidatura di soli altri sei nel I corpo. Non è quindi il risultato numerico quello che può rendere tristi queste nostre considerazioni, tanto più se avvertiamo d’altro canto quale disastro morale furono le elezioni per il partito liberale. Tranne che nel secondo corpo, dove gli impiegati, per reazione contro una parte della loro classe, diedero una forte maggioranza anche alla lista liberale collo stesso entusiasmo con cui votarono per i socialisti, in nessun altro corpo la lista liberale ottenne quei risultati che alla vittoria materiale possano dare un valore di forza propria e reale. I sette consiglieri del III corpo sono eletti non in grazia della concentrazione liberale, ma della coalizione anticlericale. Non v’ha dubbio che senza l’aiuto dei socialisti, la lista liberale sarebbe rimasta di gran lunga sotto i 750 voti, ch’è la media raggiunta dai nostri candidati. Del pari la maggioranza liberale nel primo corpo è di 5 o 6 voti, sopra i nostri. E con tale maggioranza vennero eletti 9 consiglieri liberali! Il grande partito nazionale-liberale rimane, come abbiamo detto prima delle elezioni, un gigante coi piedi di creta. E se, per il contrario, ricordiamo cosa eravamo noi nel 1905, quando raccogliemmo appena un 280 voti, o nel novembre 1909, quando l’adunanza dei fiduciari decise l’astensione, disperando di riuscire ad una affermazione dignitosa o nel 1910 quando abbiamo raggiunto non più di 500 voti, e confrontiamo con tutto ciò il numero di voti superiore a quello liberale, toccato questa volta nel terzo corpo, la compattezza e l’entusiasmo dimostrati anche nel ballottaggio, possiamo ben guardare alla faticosa campagna elettorale, testè finita, con un senso di orgoglio giustificato. Ma un altro senso trabocca in noi sopra tutti gli altri, ed è quello dell’amarezza e dello schifo per i metodi e la tattica inqualificabile usata dal partito nazionale-liberale in tutta la campagna. «L’Alto Adige» vorrebbe tirarvi sopra un velo di dimenticanza. Lo crediamo. Le vergogne è bene nasconderle. Noi non le dimenticheremo più e verrà giorno in cui – ce ne sarà bisogno – rinfrescheremo la memoria al pubblico. Intanto riassumiamo ancora i fatti. I. Il partito liberale nella sua adunanza dei 3 gennaio, applaudì all’idea che le minoranze abbiano un’equa rappresentanza. Più tardi «L’Alto Adige» pubblicò il seguente comunicato ufficiale: «Il comitato del partito nazionale-liberale ha deliberato definitivamente di presentare per le prossime elezioni comunali una lista di nove nomi per ogni corpo elettorale, lasciando, in omaggio al principio delle minoranze, liberi gli altri tre posti per i rappresentanti degli altri partiti» . In seguito a che il partito popolare decise di presentare nel III solo 9 candidati e nel II 4, appoggiandone 4 degli impiegati. Molti membri del nostro comitato desideravano che nel III si presentasse una lista completa, dicendo che non si avesse fiducia nel partito liberale perché poi all’ultimo momento ci avremmo trovata di fronte la coalizione coi socialisti fatta per strapparci anche la minoranza. Noi fummo ingenui, poiché un simile contegno del comitato liberale ci pareva una canagliata alla quale non si dovesse nemmeno pensare. Spuntammo quindi con la proposta di metterci su di una base di reciprocità col partito liberale, il quale presentando solo una lista di minoranza aveva voluto impedire che lo si potesse accusare di voler impadronirsi intieramente del comune. II. Alla vigilia delle elezioni il comizio socialista ci aprì gli occhi. Era manifesto: accanto alla concentrazione liberale si costituiva la coalizione anticlericale. Questa invero non portava l’etichetta del comitato liberale nazionale, ma quella di un gruppo di elettori. L’Alto Adige uscito la mattina del lunedì , smentiva irosamente che ci fosse qualunque patto occulto o pubblico coi socialisti. Ci abbiamo colpa noi, scrivevano ingenuamente i signori, se i socialisti trovano il nostro partito più simpatico del vostro e ci danno appoggio? L’Alto Adige temeva che l’annunzio della coalizione anticlericale potesse disgustare i liberali che non vollero saperne dei socialisti, e quindi smentiva. Ma intanto le schede con 12 facevano il giro di Trento e perfino gli uffici municipali e membri del comitato di agitazione liberale le sostituivano a quelle dei 9. Evidentemente i maneggioni s’erano accorti che i liberali soli sarebbero in minoranza e che i voti socialisti erano una necessità. In cambio si dovevano dare i voti ai socialisti. Ed ecco il risultato delle urne: La lista dei 9 nomi liberali; quella ufficiale dunque raccolse 110 voti! La lista libero-socialista, con 12 nomi, raccolse 338 voti! Le altre schede presentavano cancellature ed aggiunte, ma sempre in modo che il risultato fu che i liberali ebbero dagli 850 ai 911 voti, Battisti 759, Avancini 734!!! I socialisti avevano dunque votato per i liberali e questi in stragrande maggioranza compresi i possessori di molte procure raccolte dal comitato, votarono per i socialisti, tentando di strappare tutti i posti fino ad uno alla cosiddetta «minoranza» popolare (una minoranza i cui capilista ebbero 804 e 782 voti!). Il Popolo, proclamando la sconfitta clericale, prevedeva martedì che essa diventerebbe piena nel ballottaggio dell’indomani, che doveva essere il giorno, in cui doveva essere arrestato finalmente il «clericalismo bottegaio». Ma il ritiro delle candidature Bertolini e Bertoldi fecero cadere le ardite speranze e l’Alto Adige deplorando che l’indisciplinatezza dei suoi avesse fatto cadere due cospicui della vecchia maggioranza, procurò l’astensione del ballottaggio. Se non ci fosse stato questo accidente la coalizione libero-socialista era in pronto anche per l’indomani. III. Giovedì l’Alto Adige pubblicava il comunicato del comitato nazionale liberale nel quale raccomandava di nominare la nota lista di maggioranza dei 9 liberali. In altra parte del giornale però si raccomandava di passare nella sede del partito liberale, prima di votare. In questa sede la mattina si distribuiva una scheda di 12 nomi con 10 liberali e 2 socialisti. Risultato: Schede liberali dei nove 26! Schede complete libero-socialiste 204! Voti liberali in media 330, Battisti 278, in un corpo nel quale i socialisti hanno pochissimi aderenti. Anche in questo corpo dunque la coalizione libero-socialista strappò alla minoranza popolare (fino a 265 voti) ogni rappresentanza, malgrado le proclamazioni ufficiali e l’impegno pubblicamente preso. Il Popolo decantava a ragione questo risultato come una grande vittoria anticlericale! IV. La sera il comitato nazionale liberale dichiarava nell’Alto Adige esaurito il suo compito. In italiano questo vorrebbe dire: Ci disinteressiamo del ballottaggio. Questa interpretazione venne data anche da un nostro manifesto. Ingenuità! Il comitato esecutivo era al completo anche quella mattina ed affiggeva il seguente manifesto: «Con arte canagliesca gente di parte clericale ha affisso un manifesto dichiarante che i liberali oggi si astengono dal ballottaggio. È falso. Gli elettori liberali hanno invece deciso di scendere in lotta compatti coi seguenti nomi: Perghem, Battisti, Urbani». E tutti gli elettori liberali, fatte poche eccezioni, andarono a votare per il Battisti e per l’Urbani, intervenendo di nuovo a distribuire le minoranze, ad arraffarsene anzi uno per la maggioranza. Abbiamo visto andare all’urna persone che non avremmo mai creduto si compromettessero in tal modo. Non è quindi meraviglia, se nelle elezioni del I Corpo, in segno di protesta, e per riaffermare che le elezioni sono qualche cosa di più che un esercizio sportivo, si presentarono persone che non erano mai scese in simile arringo. Ma non commentiamo. Lasciamo parlare i fatti, e limitiamoci a concludere: 1. Il contegno del comitato nazionale liberale e del suo partito fu sleale e sotto ogni critica. Quindi ricordiamo sempre col partito liberale fidarti era un buon uomo, ma non fidarti era meglio! 2. Lo stabilire di lasciar liberi i posti alle minoranze e poi intervenire in massa a contrastarli è un’enormità tale che poteva essere compiuta solo da chi è in malafede o ignori le costumanze del diritto pubblico in materia elettorale. (Vedere per il contrasto le trattative di Rovereto). La doppiezza liberale ha aumentato ed approfondito il dissenso tra loro e noi. Gli effetti non si riscontreranno semplicemente a Trento. 3. I metodi usati in tale campagna, la fides graeca dei liberali rendono sempre più lontano il giorno in cui sia possibile una cooperazione anche su altri campi. Si può infatti sedere accanto ad avversari politici, ma non a chi ricorre a mezzi illeciti e disonesti. Vi potranno sedere invece i propugnatori della scuola atea e dell’internazionale Urbani e Battisti. 