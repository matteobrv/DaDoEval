Caro G. Lasciandoci, a Modena , tu e gli amici mi avete detto: Hai avuto la buona ventura di star sempre alla finestra, a vedere ed ascoltare e sei in grado di far confronti, oggettivamente. Non potresti scrivere le tue impressioni? Ed eccomi a riassumerle e pubblicarle, per quel poco che valgono. A Modena mi sorprese anzitutto la grande dimostrazione di vitalità cattolica. A giudicare da certa stampa e da certi sintomi dell’ultimo periodo v’era da temere che l’Italia cattolica fosse tutta una moria e che anche i cattolici più vivi scoraggiati e rassegnati, avessero rinunziato ai congressi «brontolandosi un requie senza tanti discorsi». Ho visto invece che a Modena erano raccolte tante forze vive, quante bastano per riprendere in Italia con vigore l’azione popolare, rinnovando l’ardore e l’entusiasmo suscitato dalla Rerum Novarum. Viceversa non ho visto un’altra cosa che, a dar retta a certuni dovrebbe essere per i cattolici d’azione il pane quotidiano. Non ho visto cioè – ed ho guardato bene – il modernismo. I modernisti mancavano completamente; c’era invece della gente moderna che all’ossequio sincero e cordiale per l’autorità della Chiesa aggiunge la necessaria modernità di vedute e di metodi. Ritengo anzi che in pochi congressi si sia avuta una dimostrazione così viva e così precisa di obbedienza alle direttive pontificie. Tale dimostrazione oltre a suo valore intrinseco mi pare che nella vostra intenzione abbia avuto due significati: l’uno di protesta contro i maligni che durante la lunga crisi misero in dubbio questa vostra obbedienza, l’altro di pregiudiziale assoluta in caso che voi, maggioranza del congresso vi foste trovati sul terreno discutibile in disaccordo coi direttori ufficiali dell’azione cattolica. In proposito devo aggiungere per la verità che un’esplicita dichiarazione venuta dal campo vostro, mi ha colpito ed edificato. In un’adunanza preparatoria uno di voi disse tra gli applausi di tutti: «Domani andremo al congresso, diremo con franchezza quello che ci pare derivi dalle condizioni di fatto (si trattava dei criteri di organizzazione operaia), poi se il Papa detterà un indirizzo diverso, piegheremo il capo. Siamo cattolici, e basta». Allora io mi sono chiesto dove fossero i cosiddetti ribelli ed ho concluso che coloro i quali per una parola meno corretta sfuggita di bocca ad un povero cappellano od a un propagandista nella foga del dibattito, hanno pronta la denunzia e la pietra, compiono opera iniqua. E questi giovani hanno tuttavia lavorato infaticabilmente e sono rimasti sempre sulla breccia contro il più feroce anticlericalismo e la più settaria delle democrazie sociali. Innanzi a loro il sorriso di compatimento che hanno sulle labbra i partiti cristiano-sociali di altri paesi più numerosi, più forti, più progrediti, dovrebbero scomparire, perché questi giovani meritano non il compatimento ma l’ammirazione per quello che, malgrado tutto, hanno saputo fare. Quanti degli organizzatori in Germania, in Austria, nel Belgio avrebbero continuato a lavorare rinnegando molte volte la propria personalità pubblica? A questo punto mi avvedo d’essere incorso in un errore di termini di cui si compiacquero altri colleghi della stampa, forse per ragioni di comodità. Di fatto però a Modena non si manifestarono né tendenze sinistre né destre, né giovani né vecchi, ma si ebbe una solenne dimostrazione di tutti coloro che vogliono lavorare. Si è affermato vigorosamente il partito del lavoro. Non irreconciliabili dissensi intorno al metodo ed alla latitudine di certi criteri furono superati in una discussione relativamente breve; tanto breve anzi da dimostrare che gli oppositori avevano presupposta una resistenza la quale non ci fu affatto. Si dovrà quindi conchiudere che il movimento democratico-cristiano in Italia va da Toniolo, Rezzara , Rodinò , Bertini e Miglioli : comprende cioè tutti i cattolici di azione. L’azione cattolica seguirà quindi l’indirizzo democratico di Modena o non sarà. A Modena si è però andati più oltre di una semplice manifestazione di indirizzo. Si è chiesto anche l’organo centrale e direttivo di tutta l’azione cattolica. Nata questa proposta forse dal fatto che le cinque unioni manifestarono in circostanze speciali un indirizzo pratico diverso, tirando l’una a destra, l’altra a sinistra; essa, se ho capito bene, ha un significato più largo e più comprensivo. S’intendeva di dire: Vogliamo un organo esecutivo delle deliberazioni del congresso, organo che dal congresso attinga la forza per spingere innanzi l’azione cristiano-sociale là dove è ostacolata o semplicemente tollerata e che la liberi dai particolarismi ed arbitri locali, ma l’organo anche, il quale sia responsabile innanzi al congresso. Fu quindi, secondo me, una affermazione di costituzionalismo. Se mons. Werthmann considererà l’ordine del giorno Bertini da tale punto di vista, egli comprenderà perché in Italia, a differenza della Germania siano proprio i giovani che invocano una direzione generale dell’azione cattolica. Così il congresso di Modena ha segnato per tutto quello che riguarda il movimento sociale cristiano la fine della crisi incominciata a Bologna . Se i voti unanimi dell’assemblea troveranno la loro completa attuazione, esso segnerà anche nell’ambito dei fatti l’energica ripresa del movimento che ebbe la sua più solenne sanzione nella Rerum Novarum. A Modena si è però andati più innanzi ancora e dall’azione sociale si è passati direttamente all’azione politica. L’ordine del giorno relativo, accettato anche all’unanimità, stabilì che i cattolici italiani, in quanto agiscono come elettori, debbano nei loro atteggiamenti e nelle loro finalità armonizzare (cito la parola come fu detta) colle direttive del movimento sociale. O, più in breve e più chiaro: Dal movimento sociale cristiano nasce per logica figliazione il partito cristiano-sociale. Ora, se non fossimo in Italia, la cosa sarebbe logica ed evidentissima. Per l’Italia invece almeno nella mia mente, rimangono invece diverse incognite. Anzitutto non ho capito perché proprio nel congresso di Modena si fosse posta all’ordine del giorno la questione elettorale. Era chiaro che questa presupponeva la discussione intorno al partito politico. Ora i direttori e gli organizzatori del congresso ebbero proprio in animo di provocare la discussione politica o, ingenuamente, furono sorpresi? Ecco la prima incognita. In secondo luogo, in qual modo combinare le dichiarazioni dei deputati intervenuti come tali «nell’indivisibilità della loro coscienza» colla pratica esatta fino qui di concedere l’andata alle urne non ai cattolico-sociali, perché tali, ma perché la loro candidatura impediva un male maggiore? Come si concorda con tutto ciò e colle dichiarazioni autorevoli degli ultimi anni l’affermazione applaudita dell’on. Cameroni che la libertà di andare alle urne verrà concessa, quando sarà meritata con un buon lavoro nel campo sociale? C’è dunque nesso logico fra il movimento sociale e politico in modo che l’uno sia padre dell’altro o non s’è voluta finora l’astrazione dell’uno dall’altro? Ecco la seconda grande incognita, la quale, se non erro, si affaccia non solo a me ma a tutti i congressisti. E allora se non si doveva o non si poteva venire a conclusioni più nette e più efficaci non era meglio rimettere la questione politica ad altre assise? Un’altra cosa io, politicamente forestiero, non ho saputo comprendere. In Germania, in Austria, nel Belgio, in America, in Australia, i cattolici hanno cura di separare la responsabilità dell’azione politica da tutte le altre attività dei cattolici. Nei congressi cattolici si tratterà di problemi che interessano anche la vita parlamentare, di azione ed organizzazione politica propriamente detta. Il perché è ovvio. Il congresso cattolico raduna tutte le opere e le forze laiche o clericali che sono quasi un ausilio diretto della missione della Chiesa. Intervengono quindi i rappresentanti della gerarchia ecclesiastica, i quali condividono col congresso la responsabilità delle deliberazioni. Per l’azione politica invece non tutti i cattolici prendono impegno, ma solo gli organizzati del partito. C’è il congresso cattolico, non il partito cattolico. In Austria tale separazione è richiesta anche dalla pregiudiziale nazionale. Ora mi sono domandato perché mai i deputati come Meda , Micheli ecc. insistettero per l’intervento al congresso e vi parlarono di indirizzo politico? Non era questo un inaugurare in Italia il partito cattolico che proprio in Italia per la pregiudiziale papale può esistere men ancora che in Austria per la pregiudiziale nazionale? I cattolici hanno voluto affermare che nei deputati riconoscono ancora i loro uomini ma non bastava fermarsi lì? Quando invece Meda augura che i deputati vengano prossimamente al congresso cattolico, a render conto del loro operato, non è questo entrare a gonfie vele nel «partito cattolico»? Ecco, caro G., le incognite che m’hanno seguito da Modena a Trento. Le ho volute accennare per essere chiaro e completo, aspettando dagli avvenimenti prossimi che la soluzione del problema politico si presenti matura. Intanto lasciami terminare con l’augurio che voi acceleriate frattanto il passo sul cammino sociale e possiate rinvigorire e disciplinare il movimento cristiano-sociale per cui avete tutta la necessaria preparazione tecnica e di principio, nella convinzione che, comunque si presenti la soluzione del problema politico, ne è premessa indispensabile una forte ed invincibile organizzazione della democrazia cristiana. Trento, 15 novembre ad. 