Continuazione della discussione ed approvazione del Preventivo comunale pro 1914. Rubrica V. Beneficenza [...] Il Cons. D.r Alcide Degasperi propone di inserire in un articolo speciale una sovvenzione di Cor. 300 alla Pia Unione di Provvidenza. Tale Società è altamente benemerita, risparmiando essa non poca spesa al bilancio della pubblica beneficenza, perché provvede al collocamento di ben 16 persone di Trento, delle quali 8 a tutta spesa dell’Associazione. [...] Rubrica VII. Edilizia [...] Il Cons. D.r Alcide Degasperi è favorevole alla proposta avanzata dal Cons. Pallaveri , per affermare il dovere sociale, che ha ogni Municipio, di venire incontro ai danni della disoccupazione. Egli raccomanda alla Giunta municipale inoltre di sollecitare la esecuzione dei lavori già approvati, anche se questi implicano oneri maggiori. [...] Titolo I. Entrate effettive Rubrica III. Sovrimposte e tasse [...] Il Cons. D.r Alcide Degasperi parla in favore della proposta del Cons. Pallaveri, osservando che ogni qual volta in Consiglio comunale vi è un qualche accenno alle sovrimposte e tasse si parla sempre di una Commissione per la riforma tributaria, come se essa fosse chiamata a sanare le finanze cittadine d’un sol tratto. Non bisogna però in argomento farsi troppe illusioni: l’esito d’una riforma, diremo così rivoluzionaria, è molto dubbio, e di essa d’altro canto non si conoscono ancora le basi. La proposta del Cons. Pallaveri invece è qualche cosa di concreto e che indica la strada che guida ad un pratico risultato. Per salti è impossibile di poter procedere, e noi non dobbiamo illuderci troppo sull’opera di questa commissione, la quale certo non potrà di colpo abolire completamente la tassa sul pane. Sarà meglio perciò attenerci alla riforma, che viene proposta dalla minoranza popolare, la quale trova la sua giustificazione nelle cifre. 