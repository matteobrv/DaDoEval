Un comitato di signore e signorine dirige alle donne di cattolico sentire in Trento l’invito ad intervenire all’adunanza costitutiva dell’«Associazione femminile tridentina» che avrà luogo domenica prossima alle 4.30 nella sala del Comitato Diocesano. L’invito reca le seguenti firme: Aida Gianfranceschi – Clara contessa Lanza – Mercedes Gerloni – Teresina Tosche – Virginia ved. Tessari – Amalia ved. De Vigili – Valeria Paolazzi – Marcella Degasperi – Fernanda Fiaider – Anna Menestrina – Maria Ferrari. L’iniziativa del comitato costitutivo merita ampio ed incondizionato elogio. Le signore di Trento seguono così l’esempio delle donne cattoliche di tutti gli altri paesi, in modo speciale della fiorente «Unione cattolica per le donne d’Italia» che accoglie sì largo contributo di adesioni e di applausi e quel che più conta l’approvazione e la calda raccomandazione del Pontefice e dei Vescovi italiani. Il comitato, pubblicando il suo appello, non ha bisogno di presentare un lungo e dettagliato programma. La «Pagina Femminile» ha sparsa la buona semente e l’ha cresciuta con cura assidua e parecchie signore entro e fuori del comitato possono affermare d’avere, prima che all’azione, provveduto all’esposizione dettagliata e all’illustrazione del proprio programma in pubblicazioni giornalistiche o in discorsi d’occasione. Chi ha seguito tutto questo movimento d’idee, accompagnato non poche volte da episodi d’azione, sa che la formale istituzione della nuova società femminile non è che un disciplinare una corrente già viva e un moto ed un organizzare ed intensificare un’azione che fu fino ad oggi incidentale o di poche. L’«Associazione femminile» non assorbe attività che sono oramai compito di altri sodalizi, non invade il campo delle associazioni che esistono, ma le completa per quella parte di compiti nuovi che richiede lo sviluppo dell’età contemporanea. Questi compiti sono quelli che con una parola di significato oramai ben definito si dicono sociali. Lontana da qualunque esagerazione ed in specie dal femminismo politico, la donna cattolica vuole però provvedere all’educazione sociale propria in quanto indispensabile per essere educatrice forte e illuminata dei figli anche oltre la loro puerizia o in genere per divenire la compagna intelligente e cosciente dell’uomo nelle presenti battaglie della vita. O, ancora, se le condizioni sociali l’hanno costretta a cercarsi un impiego con una professione, avrà diritto di cercare nella società quella forza e quella protezione che è divenuta ormai nel mondo maschile il fattore più decisivo del successo ed una grande molla dei progressi sociali. Per toccare fuggevolmente dei mezzi, le lettrici della «Pagina femminile» sanno già che il comitato costitutivo dell’«Associazione femminile» sta preparando una biblioteca che oltre alcune poche letture amene raccoglie opere di apologetica religiosa, di cultura sociale e i libri più in voga del femminismo cristiano. Accanto alla biblioteca l’Associazione intende di promuovere una serie di conferenze femminili inaugurata dalla direttrice dell’Azione Muliebre, contessa Elena Persico. In tutte le iniziative poi d’ordine sociale le signore si propongono di lavorare di conserva colla fiorente «Alleanza femminile», la società delle donne professioniste ed operaie che quantunque giovanissima ancora, ha già fatto tanto del bene! Noi abbiamo quindi il diritto e tutto il dovere di accompagnare l’iniziativa del comitato coi nostri auguri e se pur qualche valore ha la nostra parola, colle più vive raccomandazioni alle signore di accogliere l’appello a loro rivolto d’intervenire all’adunanza nella quale si esporranno programma e statuto e di dare il nome alla nuova associazione. A vero dire la nostra parola è già preceduta da ben altra più autorevole ed influente, quella di S. A. Principe Vescovo, il quale ebbe ampie lodi per l’opera del comitato e ne benedisse l’iniziativa. 