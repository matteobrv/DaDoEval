Anche nel Trentino hanno oramai fatta larga irruzione i grandi giornali liberali del Regno. Al qual proposito se da un canto possiamo compiacerci che il Corriere della Sera abbia quasi sbancato l’ebraico Piccolo che ammorbava colla sua cronaca scandalosa gli ambienti delle nostre città e se dobbiamo augurarci, per il minor male, che il Corriere tenga testa al massonico Secolo, il quale tenta di diffondersi pur esso, è però nostro dovere di pubblicisti cattolici di richiamare l’attenzione dei buoni sul pericolo che la diffusione della grande stampa liberale sia pure non radicale rappresenta per la coscienza cristiana nel nostro paese. Il richiamo è tanto più necessario, perché non si tratta qui del giornale sbracato, anarchico che spaventa ed allontana. No, no, esso viene come un signore compito, azzimato, benevolo per tutti; giudice «imparziale» di uomini e di fatti, e chi lo legge pensa di trovarsi assieme a persona molto dabbene, molto serena, persino religiosa e si sente portato a pensare colla testa del suo giornale, ed a giurare nel suo verbo. Ma siccome tutti dicono che ora il giurare in verbi magistri è passato di moda e viviamo nell’epoca della libera critica, noi vorremmo invitare quei cristiani, che ci tengono ancora ad esser tali a sostare talvolta nella lettura di codesta stampa addormentatrice e ad esaminare attraverso la signorilità della forma il pensiero che domina in certi articoli ed in genere dell’indirizzo del giornale. Si provino per esempio certe signore pie, che si accostano magari tutte le mattine alla S. Comunione, a leggere con occhio critico certe novelle o qualche bozzetto, che vanno comparendo nella terza pagina del giornale lasciato penetrare impunemente nelle loro famiglie, e neghino, se possono, innanzi alla loro coscienza di cristiane, che certe narrazioni, fatte magari sotto lo specioso pretesto dell’arte, guastano, falsano ed uccidono un po’ alla volta insinuandosi come sottile veleno, il retto senso morale. E non è già un grave pericolo codesto rivestire giornalmente d’estetica e d’eleganza il libertinaggio, codesto trattare con simpatica disinvoltura e con signorile superiorità ogni aberrazione dalle vecchie, sacre ed irriducibili vie del principio morale! Forse che voi nella vostra educazione famigliare, v’inspirate ad una indulgenza così colpevole o permettereste che un maestro, un professore avviasse i vostri figli ad una considerazione così scettica o più spesso così elegantemente volteriana del bene e del male, del morale e dell’immorale? Rispondete di no, e sta bene; ma perché allora date loro in mano ad occhi chiusi il grande giornale liberale? Non parliamo poi della religione. Conosciamo delle brave persone che se capita loro sott’occhio una vignetta ingiuriosa dell’Asino o un insulto triviale del Secolo, si sentono rimescolare il sangue e la loro coscienza offesa si ribella energicamente. Viceversa non s’accorgono delle insinuazioni continue contro il Cattolicismo del giornale liberale, insinuazioni velate, pietre lanciate da mani in guanti gialli ed aggraziate ma non meno micidiali perciò. Qui è un grano di storia posto con tutta disinvoltura in una luce sfavorevolissima alla Chiesa; altrove è un Atto Pontificio, giudicato con olimpica serenità alla stregua di viste puramente umane; è l’atto di un collegio di Vescovi che si vuole abilmente far apparire in contraddizione col Sillabo di Pio IX; è una teoria contraria alla Dottrina Cattolica che viene abbigliata di veste lusinghiera e ornata dell’orpello della scienza, per quanto non si tratti affatto di vera cognizione scientifica: è un personaggio dei Libri Sacri, che viene rappresentato come appartenente ad una tradizione semileggendaria. Non è una guerra aperta al Cattolicismo, no, non è nemmeno una lotta organizzata e sistematica. Ma nella realtà è però una demolizione fatta a poco a poco, una demolizione inesorabile, che mina, mina nelle basi, una demolizione fatta alla volteriana, col sorriso sulle labbra. La mentalità formatasi su questa stampa viene bel bello a considerare il fatto religioso come un fatto puramente umano, la vita cristiana non come un dovere, ma come uno dei fenomeni umani, per cui è naturale il mancarvi, come è naturalmente spiegabile il mancare alla morale cristiana. Il divino, il soprannaturale è messo a poco a poco nella regione delle fole, a cui crede chi ne ha voglia; tutto è umanizzato. Ebbene, voi, trentini che ci tenete ad essere cristiani, e voi signore pie, come potete praticare e vantare il vostro cattolicismo, mentre fate vostro amico, vostro consigliere, vostro informatore il foglio che, colla lustra di una serena imparzialità, tratta la vostra Religione alla stregua di ogni idea umana, di ogni qualsiasi umana opinione e che in questo modo avvolge fra le nebbie sollevate dall’orgoglio umano, offuscandola, l’aureola della divinità, che cinge la fronte di quel Gesù, che voi adorate come Dio, spoglia la Chiesa della gloria di sposa di Lui, ed il Capo Augusto di Essa della gloria di continuatore di Gesù in terra! Come potete non temere che le parole garbate penetrando nel vostro cuore non vi scalzino a poco a poco i sentimenti che sono dovere per ogni cattolico, di attaccamento inconcusso alla Dottrina della Chiesa, di venerazione ed obbedienza ai suoi ministri, sopratutto al suo Capo? Ecco una domanda logica, precisa, ecco la questione che dovete porvi senza infingimenti, senza titubanze ed alla quale la vostra libera coscienza deve dare una libera e franca risposta! 