In mezzo alla colluvie di proposte che alla vigilia della chiusura si riversano da tutte le commissioni nel pieno , chi ha da riferire per il pubblico deve chiamare a raccolta tutte le sue energie fisiche e metafisiche per approntare alla spettabile clientela il «resoconto» sesquipedale delle sedute diurne e notturne. Non vi meraviglierete quindi, se vi confesso di sentirmi ridotto ad una «macchina da scrivere» con aggiunto, se vi piace, un tantino di cervello, ma suggestionato e sistemizzato anche questo come una di quelle tante altre cose qualunque che l’eccelsa Dieta nella laboriosa sessione è riuscita a sistemizzare. In quest’ultima vigilia però quasi d’improvviso, la mia massa cerebrale ebbe un sussulto e d’un tratto sull’assiduità meccanica del resocontista prevalse l’interessamento dello studioso. La parziale riscossa del pensiero avvenne quando, scartabellando fra le proposte della commissione del bilancio, trovai un progetto di legge intorno ad una nuova imposta sull’aumento di valore degli stabili. Gli amici mi crederanno sulla parola quando affermo che la ragione del mio interessamento non va ricercata nell’atto fiscale del disegno di legge. Quello che desta l’interesse mio ed anche dei lettori che non possiedono campi o case è di ritrovare in una legge della Dieta il trionfo di un’idea sociale, venuta così di lontano e che ha dovuto far tanto cammino! Infatti un articolo su quest’imposta si potrebbe anche intitolare «Dalla California alla Dieta tirolese». Fu a San Francisco che nel 1869 uscì per le stampe la famosa opera di Henry George Progress and Poverty. Il pubblicista americano ritornando un giorno dopo una lunga assenza da Filadelfia a Nuova York, fu colpito dalla crescente povertà che dilagava nella metropoli proprio parallelamente al rapido sviluppo del progresso, e si chiese la ragione di codesto rapporto inverso fra progresso e povertà. La risposta è data nel suo libro citato, il quale svolge tutto un nuovo sistema di riforma sociale. «I frutti del progresso, i risultati del lavoro e del capitale vengono assorbiti dal suolo», conclude l’americano. Col crescere della popolazione e della produzione, cresce il valore del suolo, sul quale gli uomini devono vivere e lavorare, così che questi sono costretti ad investire nel suolo, sotto forma di aumentati affitti e pigioni, gli aumentati frutti del loro lavoro e del loro capitale. Anzi egli crede di poter dimostrare che in molti casi l’assorbimento del suolo cresce più rapidamente che la produzione, di modo che il progresso di questa accresce sempre più le probabilità dell’impoverimento. E quale il rimedio? George risponde: «Il capitale e il lavoro rimangano pure libero patrimonio dell’individuo, ma la rendita del suolo deve diventare patrimonio pubblico e sociale». Non seguiremo ulteriormente il George nel suo sistema, divenuto celebre sotto il nome errato di «socialismo agrario», né è questo il momento di esaminare l’esattezza dei suoi concetti di «capitale», «lavoro» e «suolo», sotto il quale ultimo nome egli comprende non soltanto il terreno, ma tutta la natura con le sue forze fisiche ed animali, fatta eccezione dell’uomo. Vediamo piuttosto quale successo ebbe il lato pratico del sistema. È notissimo che George trovò numerosi aderenti specie nelle grandi città americane ed inglesi. Poiché egli non fu un pensatore, come Carlo Marx, o semplicemente un oratore affascinante quale Ferdinando Lassalle, ma anzitutto un uomo eminentemente pratico, un riformatore nel vero senso della parola. E se nella prima parte dei suoi discorsi lusingava la fantasia degli uditori, con le ricostruzioni storiche della fisiocrazia di Mosè o delle leggi agrarie di Sparta e dei Gracchi, finiva però sempre col propugnare delle riforme di prossima attuazione. Così ai lavoratori, ai salariati delle grandi città ripeté con straordinario accanimento questa dottrina: La conquista di salari migliori è inutile, poiché ogni aumento dei salari viene eliso dall’aumento delle pigioni, ossia dall’aumento della rendita del suolo. Si calcola che nelle grandi città americane ed europee l’ammortizzazione del terreno rappresenti almeno un terzo della pigione. L’aumento quindi del prezzo del suolo ingoia i miglioramenti dei salari. La famiglia dell’operaio o dell’impiegato sentendosi aggravata dalla pigione, limita il consumo, la riduzione del consumo causa una diminuzione della produzione industriale, questa a sua volta cagiona la disoccupazione. I disoccupati tengono bassi i salari degli occupati, limitando di nuovo il consumo e conseguentemente la produzione. Così lo sviluppo economico sociale viene fatalmente reso nullo dall’assorbimento del suolo. Questo processo naturale viene poi rincrudito dalla speculazione dei possessori di aree da fabbrica i quali aspettando il momento in cui la compera sia resa necessaria dall’aumento della popolazione, fanno salire in modo favoloso i prezzi del terreno, ostacolando così lo sviluppo edilizio e rincarendo le pigioni. «Ebbene – concludeva George, ripetendo un pensiero ormai chiaramente formulato nel suo Progresso e Povertà –, bisogna far ritornare al servizio della collettività la rendita di questo suolo, incamerandola coll’imporvi una tassa». Questo corollario pratico fece fortuna non solo in America, Scozia ed Australia, ma anche in Germania, ove i partigiani di H. George sono organizzati nella Lega per la riforma del suolo (Bodenreformer) che ha la sua sede in Berlino. Il segretario della Lega è Adolfo Damaschke il quale percorse tutte le città tedesche, bandendo il verbo georgiano. Fu nel 1904, se la memoria non m’inganna, che ebbi occasione di sentirlo parlare nella Volkshalle di Vienna. La sua dottrina accolta prima con diffidenza, andò man mano acquistando sempre più favore. Essa apparve subito giustificatissima per quanto riguarda le aree di fabbrica e venne presto codificata in parecchi statuti di città germaniche. Molte città, Berlino in specie, si trovavano serrate attorno da un anello di speculatori organizzati nelle «Terrain o Baugesellschaften» le quali erano la cagione prima del rincaro del suolo e delle pigioni. L’imposta ha l’effetto di costringere gli speculatori a vendere prima d’aver raggiunto il massimo della speculazione, perché la tassa cresce proporzionalmente al plusvalore del suolo. Si noti che la maggior parte di tali statuti civici concedono al comune il diritto di precedenza nella compera, cosicché il proprietario dell’area si trova nel bivio o di addurre il vero prezzo di vendita con l’intero aumento di valore tassabile, o di dover vendere al comune per un prezzo inferiore a quello di concorrenza. In altre città tedesche e nel settlement germanico di Kiatsu si è andati più innanzi introducendo la tassa del plusvalore su tutti gli immobili, tanto che ora si parla semplicemente di Wertzuwachssteuer. In tale senso più ampio l’ho sentita propugnata anche a Milano nel penultimo Congresso delle Associazioni economiche italiane, e tale applicazione la si trova nel programma finanziario inglese di H. George (Increment value duty). In Austria già nel 1906 l’esempio delle città germaniche fu seguito da Brünn, esempio che venne proposto nel 1908 (Städtetage) all’imitazione degli altri municipi. Da Vienna ad Innsbruck la via è breve. I lettori ricorderanno ancora i dibattiti del 1905 e 1908 svoltisi tra Schöpfer e Grabmayr intorno allo sdebitamento dei terreni. Il primo è – fino a un certo punto – uno scolaro di Adolfo Damaschke, per cui non parve strano che l’anno scorso, quando tutti andavano alla cerca di nuovi cespiti per la provincia, egli raccomandasse la tassa sul plusvalore del suolo. La raccomandazione venne accolta dal Bilinski, il quale sottopose alle diete un disegno concreto di legge. I progetti sono anzi due, l’uno divide il gettito dell’imposta tra provincia e comuni in parti eguali, l’altro riserva l’intero gettito ai comuni. La commissione dietale del bilancio ha scelto il primo; ma la motivazione non manca né per l’uno né per l’altro. Infatti la tassa viene fiscalmente giustificata così: il plusvalore dello stabile è un aumento dovuto allo sviluppo edilizio, stradale, tramviario della collettività; questa ha perciò diritto di incamerarlo. Nel nostro caso non v’ha dubbio che la collettività è tanto il comune quanto la provincia. Nel principio non v’è quindi contraddizione di sorta. Di fatto si manifestarono però delle differenze tra i rappresentanti delle città e gli altri. Vedremo in primavera se i nostri rappresentanti troveranno opportuno che la provincia rinunci ad un cespite per lasciarlo intascare nella parte maggiore da città che non sono certo le nostre. Ma tutto ciò per la nostra considerazione è cosa secondaria. Importa invece a noi di constatare che il corollario formulato già nel 1870 in San Francisco è entrato – dopo tanto cammino nel palazzo della Mariatheresienstrasse –, assumendo nel costume tirolese la forma del § I: «Nei trasferimenti tavolari o extra tavolari di un bene immobile o d’una porzione di esso, situato nel territorio della Contea principesca del Tirolo, viene riscossa a norma delle seguenti disposizioni e senza riguardo, se lo stabile sia o meno coltivato, una tassa sull’aumento del valore». Il progetto tedesco come la legislazione germanica parlano di aumento di valore, evitando la parola plusvalore, venuta dal marxismo. Ma tuttavia il secondo termine ci parrebbe più esatto, perché non è l’intero aumento di valore che viene tassato, ma solo quell’aumento il quale, detratte tutte le spese e le migliorie fatte intorno allo stabile, detrattone poi ancora il 10% e per i possessi rurali il 15%, può veramente considerarsi come aumento di prezzo indipendente dal lavoro e dal capitale del possessore. La tassa stessa è progressiva, va dal 5 al 25% e aumenta in proporzione inversa della durata del possesso, ossia della lunghezza del periodo che corre tra l’acquisto e la rivendita dello stabile. In quest’ultima disposizione, se non erro, si rivela l’impronta germanica della legge, la quale tende così a favorire la stabilità del possesso. Par quasi di sentirvi un rimpianto delle antiche «Allmende» e «Marktgenossenshaft» (Comunità Generale di Fiemme), anticipata conferma delle dottrine del «profeta di San Francisco». Il quale veramente non so come rimarrebbe se dovesse constatare che non l’idealismo sociale, ma il fiscalismo comunale o statale diviene l’apostolo più accanito del suo sistema. L’eco dei suoi discorsi di Londra, Glasgow, New York, Zwiburne si è ormai perduta, e i suoi partigiani avranno potuto temere che la morte di George, avvenuta durante una campagna elettorale americana, significasse anche la morte del suo sistema. Ma non fu così. Uno strano alleato si strinse accanto a questi riformatori idealisti, il quale, sorpassando col sorriso dello scettico sui principii e sulle dottrine, ne propugnò con efficace conseguenza i corollari che servirono alla sua pratica fiscale. Eppure in tale applicazione pratica sta probabilmente la vittoria finale della parte sana del sistema georgiano. S’incomincia ora con un’imposta piccola e circondata di enormi cautele, ma tale modesto principio può portare alla grande riforma tributaria propugnata dal George, per la quale il fisco non tasserà il capitale o il lavoro (capitale in George = strumenti del lavoro), ma la rendita del suolo, arrestando la sua funzione divoratrice. L’effetto più immediato sarebbe il ribasso degli affitti. A dir vero, la grande riforma dev’essere ancora alquanto lontana, poiché nella città che abbandono si parla di aumento di affitti ed in quella in cui ritorno è prossima la minaccia di una nuova imposta sul valore locativo. 