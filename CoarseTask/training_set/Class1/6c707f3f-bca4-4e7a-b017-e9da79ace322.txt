Mesi or sono l’ostruzione contro la riforma elettorale sarebbe parso un attentato alla democrazia. Il pensiero solo era proibito. Sbarrare il passo al Progresso sarebbe stato per un partito un suicidio politico. Così almeno dissero tutti, quando trionfava la rettorica dei comizi e delle gazzette, quando cadeano infranti i vetri sotto i colpi della giovane ciurmaglia che, si diceva, rappresentava l’avanguardia del gran «popolo», pronto alla giornata campale. Allora uomini e giornali della borghesia parvero alleati dei socialisti nel gridare: abbasso i clericali, i nemici del suffragio universale. Ma poi l’avete visto eh, il gran giro sui tacchi? La grande fiumana ingrossava: i liberali rimasero un po’ a vedere, indecisi, ma infine quella positura così di traverso per l’urto della corrente, diveniva sempre più impossibile, pericolosa. La Neue Freie Presse propagò la parola d’ordine: meglio lanciarsi nella corrente e lavorarvi perché l’acqua si incanali verso il proprio mulino che essere trascinati dentro per un fiotto improvviso o per terreno mancato. E così i galantuomini osarono il gran salto, si tuffarono, lavorando sotto di braccia e di piedi. L’acqua abbandonò il corso dritto verso la giustizia e si raccolse in un canale che mette, l’uno dopo l’altro, sulle pale di due mulini. D’uno è mugnaio mastro Liberalismo, nell’altro governa una megera che ha ricevuto al battesimo della storia il nome di «Egemonia Tedesca». Nuotare, nuotare ed incanalare... Gli entusiasmi per il suffragio universale sono sfumati. E chi vorrà credere più a codesta gente? Nella Commissione elettorale si traffica giorno e notte coll’aiuto dei sensali del Gabinetto. Che meraviglia se chi è rimasto a mani vuote perde la pazienza e non si lascia più imporre da un ideale astratto di giustizia, col quale la realtà è in aperta contraddizione? L’on. Bartoli ha tenuto un discorso ostruzionista ed è stato applaudito dai pantedeschi Malik e Stein. L’alleanza è strana e avvilente, ma di chi la colpa se non di quei tedeschi apparentemente amici della riforma e in realtà avversari della giustizia? Se fossimo superstiziosi, quasi quasi saremmo per credere che i liberali adriatici espiino i peccati dei loro amici trentini. Gridano all’ingiustizia, perché gli sloveni hanno mandati di una metà più piccoli di quelli degli italiani ed hanno ragione. Sicuro, proprio come ha ragione la maggioranza del Trentino a protestare contro una distrettuazione in cui i collegi di Trento e di Rovereto sono di metà più piccoli di tutti gli altri. Ma via, non siamo superstiziosi, e poi forse il paragone non torna più, dacché l’Alto Adige ha dichiarato che il Trentino sacrificherebbe volentieri un mandato per i fratelli adriatici. Con ciò per certo l’organo democratico sottintendeva anche di aggiungere che ci si desse pure anche una distrettuazione più da cristiani! Dunque la questione non c’entra, e poi, figurarsi, l’Alto Adige sarebbe in diritto di richiamarci all’ordine in nome dell’unità, della patria contro gli avversari comuni. I quali aumento di giorno in giorno le pretese. L’on. Erler non si accontenta più di avvinghiare Fassa in un mandato ladino sotto il protettorato della Gran Germania, malgrado le pretese dei comuni rispettivi, ma pretende addirittura per un collegio tedesco Folgaria, S. Sebastiano... Lavarone. Perché no, la Suganertal ? Scommettiamo che questa proposta è nata dal Volksbund. E pensare che tanti devoti cattolici sono ancora così convinti dei retti intendimenti di questa società! Ehi, on. Tollinger, non sono codeste ladrerie bell’e buone, specie di incameramenti ecclesiastici? Veda un po’, forse Mons. Delugan non le ha dette poi così ereticali come crede. Con tutta la suddetta carne al fuoco, potete imaginarvi che giornata di traffico sarà la discussione sul Tirolo. Ha fatto bene l’on. Bartoli a mettere le mani avanti. L’intermezzo è salutare. La Neue Freie Presse si lagna che il club italiano abbia abbandonato le sue tradizioni riguardose. Le sue tradizioni! Il club ha sempre oscillato fra Marchet e Kramarz , e l’ostruzione anch’essa non è che un’oscillazione di più. Il Piccolo infatti annunzia che dopo l’intermezzo si vide subito l’on. Rizzi trattare con Kramarz, Bartoli invece coi signori della sinistra tedesca. Toccherà poi all’on. Malfatti come sempre di prendere in mano le divergenti fila. Auguriamo vittoria piena e, s’intende, anche se dovesse costare qualche curia democratica o qualche baronia elettorale. La patria anzitutto! 