Ci eravamo proposti di parlare a lungo de «gli studenti e la vita sociale». I dovuti riguardi verso i nostri cortesi collaboratori c’impedirono d’ipotecare prima di loro lo spazio. Ora che viene mancando e anche il tempo stringe ci sia permesso di riassumere brevemente il nostro pensiero . La vita accademica d’oggi ha perduto il romantico, il carnascesco dei tempi andati. Il tipo del gogliardo sparisce. Il rumore delle macchine creatrici dell’industrialismo ha soffocato le grida di giubilo spensierato persino nelle solenni vie porticate di Bologna. Il mondo che circonda la vita universitaria ha mutato aspetto e struttura, e all’oggettivo mutarsi delle cose è seguito il soggettivo cambiamento degli uomini. Anche la gente ora s’è fatta più severa nel giudicare gli studenti; della loro baldoria privilegiata non vuol più saperne; le leggi speciali del «non far nulla» non sono più riconosciute e spesso dalle labbra del popolo lavoratore sfuggono parole amare. La sentite voi, studenti novellini, la gran voce del mondo nuovo? Vi parla essa di doveri e di compiti più vasti, più complessi di quelli vostri individuali, e famigliari, vi dice: Giovane, preparati, armati alla vita sociale d’oggi. Costruisci il ponte di passaggio che ti conduca dal vuoto, anfaneggiante idealismo della vita reale alla vita che soffre il tuo popolo. Oggi quest’approfondirsi nella vita sociale, questa fusione coll’anima popolare è un grande dovere, è il dovere dei giovani. Pensate al paese nostro, piccolo, debole. Non saremmo grandi se gli intellettuali si stringessero al popolo, non saremmo forti se all’unione meccanica dei corpi corrispondesse l’unione morale? Ma questa non diventa che per i sociali. Ad intrecciare, a stringere tali vincoli sia dedicata, o giovani amici, l’opera vostra. Come farete? Anzitutto attendete a formarvi una cultura sociale. La filologia classica, la letteratura, il vostro oggetto speciale non bastano più; ci vuole una cultura generale e realistica. E perché ora l’universitas litterarum è distrutta dall’infinita specializzazione degli studi, questa cultura generale dovete farvela di per voi. Ma non fermatevi alle formule astratte, all’infarinatura dei politicanti da strapazzo; cercate il fondo delle cose e soprattutto abbiate quello che si chiama il senso economico: la capacità cioè di vedere sotto la superficie la struttura su cui s’impalca la nostra vita sociale. Questo senso si farà forte studiando le leggi della vita economica, ma lo renderà acuto, infallibile l’osservazione degli uomini e delle cose. Studiate ed osservate. Non capite che è una vergogna che, mentre agitatori prezzolati, politicastri semidotti, spiegano a modo loro al popolo i rivolgimenti economici, le condizioni del lavoro e del capitale, il problema agrario, la legislazione sociale, voi, che sarete impiegati, professori, giudici, non ne sappiate niente e facciate tanto d’occhi quando vi parlano di tariffe collettive, di arbitrati, di sdebitamento dei terreni... Vi rimarrete dunque appartati da tutto questo fervido operare, sarete apatici, senza un pensiero, un consiglio? Invece che un popolo, avrete le classi, e il Trentino non sarà che un’espressione geografica. Lo studiare, l’osservare non basta. Voi dovete cercare anche il contatto col popolo. Nessuno pretende che diventiate agitatori, propagandisti da comizio. La politica anzi se v’ammalia troppo giovani, può guastarvi, rendendovi superficiali e faziosi. Ma il contatto col popolo se voluto con nobili intenti vi eleva, vi porta di colpo in mezzo alla vita reale. Quanti emigrati nostri nelle città, ove studierete; perché passate loro accanto come vi fossero estranei? Sono frammenti dispersi del nostro popolo; avvicinateli, amateli; è il vostro dovere sacrosanto! E nelle vacanze non fate i signorini, non ritiratevi nel Nirvana d’una famiglia che crede d’affinarvi se vi culla nella superficialità delle sue tradizioni. Non v’accorgete che diventate una casta, che il popolo bròntola? E quand’esso, abbandonato, rumoreggia, ha sussurri d’odio contro i signori, voi allora parlate di fanatismo. Chi v’ha dato il diritto di chiamare ignorante colui al quale non avete mai detto una parola, come pretendete voi rispetto da chi non avete mai beneficato con le doti della vostra mente o col vostro cuore? Giovani amici, voi terminati felicemente gli studi patri, respirate a pieni polmoni l’ossigeno della libertà. Ebbene siate liberi, pienamente liberi, ma siate liberi per cercarvi colla forza giovanile una coltura sociale, assetandovi alla fonte corroborante della vita reale, siate liberi per amare efficacemente il vostro popolo. V’ho parlato come uomo che sente e vede, senz’interesse di parte. Studiate ed amate il popolo e... c’incontreremo. Trento, 21, ultim’ora. Fortis. 