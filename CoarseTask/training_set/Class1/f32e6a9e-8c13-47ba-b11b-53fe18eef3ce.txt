Abbiamo letto nella Reichspost di sabato un commento molto simpatico sulla pace di Losanna . Oltre che gran lodi della forza morale e materiale dimostrata dall’Italia nell’impresa libica, vi si esprime anche la fiducia che la nuova conquista africana varrà a rassodare i vincoli della Triplice. Leggendo, abbiamo ricordato altri articoli ed altri commenti. Anche la Reichspost, la quale, prima che scoppiasse la guerra, in una serie d’articoli aveva patrocinato innanzi alla Turchia la penetrazione economica dell’Italia a Tripoli, dopo l’attacco di Prevesa perdette completamente l’equilibrio. La paura che le cannonate del duca degli Abruzzi ridestassero i popoli balcanici fu decisiva; e d’allora in poi anche la Reichspost, la quale non rappresentava certo i creditori del Debito pubblico ottomano, fece assieme alla stampa ebraica la campagna italofoba, gettando il sospetto sulla Triplice e consigliando degli extravalzer colla Russia. Ora la situazione si è rapidamente capovolta. I triplicisti potranno rallegrarsene, ma noi oggi lasciamo le considerazioni di politica estera. La resipiscenza della Reichspost ci fa piuttosto ricordare tutta la campagna d’odii e d’improperi che, allo scoppio della guerra, si inaugurò non contro il Regno d’Italia semplicemente, ma contro la nazione ed il nome italiano. L’abbiamo scritto nell’ottobre dell’anno scorso e lo ripetiamo oggi a guerra finita. Sull’opportunità d’intraprendere o meno la nuova conquista africana, sui mezzi, coi quali venne provocata, gli italiani potevano essere di parere diverso ma quando si ebbe coscienza delle inimicizie che si rivelavano da tutte le parti contro la nazione, allora dentro e fuori i confini politici del Regno d’Italia, gli italiani sentivano che la guerra diveniva un’impresa della stirpe che, al di là di ogni conquista terrritoriale per uno Stato, aveva sopra tutto un valore etnico. Quando abbiamo scritto questo, quando in faccia agli insulti di certa stampa abbiamo gridato: «Vittoria alle armi italiane!», allora le oche del Campidoglio tirolese hanno fatto il solito schiamazzo. La simpatia dei trentini per i soldati d’Italia diveniva sospetta; l’ostilità a Maometto V , diventava alto tradimento per Francesco Giuseppe I. Fu un altro argomento validissimo per la campagna antirredentista. I giornali, gli opuscoli sono là a testimoniare questo quarto d’ora della mentalità di certi signori enipontani e bolzanini. E tuttavia noi non ne avremmo fatte proprio tutte le meraviglie se questa diversità di simpatie degli italiani e dei tedeschi nel Tirolo di fronte alla guerra libica si fosse contenuta entro le manifestazioni delle due nazionalità come tali. Infine noi comprendiamo che la posizione dei trentini e dei tirolesi sarebbe alquanto diversa di fronte ad una guerra della Germania poniamo colla Francia o coll’Inghilterra. Vero che in ogni caso gli italiani sarebbero più corretti ed avrebbero come nutrono il massimo rispetto per ogni eroismo, si chiamino gli eroi Teodoro Köner, o Andrea Hofer. Ma quello che dovette meravigliare maggiormente fu il contegno di chi per il suo posto e per il suo compito dovrebbe mantenere quella serenità che talvolta ai partiti in lotta viene meno. Invece abbiamo visto girare per Innsbruck, applaudite, delle cartoline insultanti non ad un tal comandante o ad un tal reggimento, ma all’onore e alla dignità del nome italiano. Dov’è l’autorità politica chiamata a tutelare la buona armonia fra gli italiani e tedeschi nel Tirolo, dov’era l’autorità rappresentante dell’Imperatore, alleato di Vittorio Emanuele? Dov’era? In giro per tutte le botteghe del Trentino a sequestrare le cartoline della guerra libica ed a proibire le rappresentazioni cinematografiche. Codesta sì che è politica fine, diplomazia squisita di uomini, a cui si spiega innanzi un orizzonte vastissimo! Anche la colletta per i feriti dell’Africa ha messo in moto gli organi governativi. Abbiamo chiesto notizie ad un croato bosniaco, se in Bosnia, quando si fece la colletta per i feriti turchi gli offerenti mussulmani avessero avuto delle seccature. Ci rispose, meravigliato, che tutto s’era fatto nella più ampia libertà. Perfino in Croazia, sotto il dominio di Cuvaj la cosa fu meno sospetta che in Tirolo. Si trattava naturalmente dei turchi. Oggi, noi, italiani, ce ne vendichiamo pubblicando l’appello del baron Kathrein capitano del Titolo, per la croce rossa austriaca. Se esso non frutterà non sarà colpa nostra, ma di chi vuole educarci a spiare in ogni impulso di popolo la prova dei suoi sospetti polizieschi. 