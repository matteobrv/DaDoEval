Domenico Gnoli in un articolo del Giornale d’Italia e il prof. Hartmann, facendogli eco nell’Arbeiterzeitung di Vienna, hanno cercato di spingere lo sguardo al di là di questa terribile guerra. La guerra si fa per la pace e a che gioverebbero gli enormi sacrifici dell’ora presente se non valessero a garantire una lunga era di pacifica prosperità? Questo sentimento che tanto sangue non debba venir sparso invano, che tutto non debba finire colla dittatura militare dell’uno o dell’altro popolo, ciò che perpetuerebbe l’alternativa di sconfitte e di rivincite, è quello che oramai incomincia a prevalere in tutti i paesi fra la gente che pensa. Tale sentimento si rafforzerà sempre più, mano mano che aumenta il sacrifizio imposto ad ogni stato belligerante. In esso è racchiusa l’ultima speranza della civiltà europea. Che diverrebbe infatti di lei, se il nuovo assetto che riuscirà dall’immane conflitto di tante nazioni dovesse essere ancora la continuazione di quell’«equilibrio di odi inestinguibili e di pronte offese» nel quale si trascinò per cinquant’anni la vecchia Europa? A che tante rovine, se da esse non dovrà rifiorire una nuova vita? [...] Il governo ungherese aveva insediato a Debreczin un vescovo greco. I rumeni avevano protestato, ed uno studente esaltato lanciò delle bombe. Nei primi giorni della guerra il conte Tisza permetteva al vescovo di partire da Debreczin e cercarsi un’altra sede. [...] Da lunghi anni la diocesi polacca di Posen non aveva titolare, perché il governo prussiano si rifiutava di nominare mons. Likowski. Appena scoppiata la guerra la nomina venne e fu accompagnata dagli auguri del cancelliere che ci vide un pegno di conciliazione colla nazione polacca. [...] Anche gl’italiani dell’Austria, ha scritto il Pester Lloyd, combattono bravamente in Galizia accanto alle altre nazioni della Monarchia e questa circostanza, ha aggiunto il giornale ufficioso, avrà certamente buoni effetti sui rapporti fra loro ed il governo. In questi momenti, in cui lo stato assorbe per il supremo sforzo della guerra tutte le energie, non è lecito esprimere il pensiero di una singola nazionalità. [...] Raccogliamo tutte le nostre forze, stringiamo vieppiù quei vincoli che ci legano in una fratellanza di sangue, di coltura e di vicende, moltiplichiamo le opere di carità e solidarietà con coloro che soffrono e combattono, ritemprando così anche la nostra coscienza di popolo. E sopra le angustie del giorno teniamo alta la fede che combatteranno e non soffriranno inutilmente. 