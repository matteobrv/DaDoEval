L’Alto Adige fa tutte le meraviglie perché sabato abbiamo pubblicato un appello ai nostri amici, esponendo così anche agli avversari, i quadri della nostra organizzazione . Lo fanno per impressionare il pubblico, dice l’Alto Adige; ed è tattica fina ed ammirevole . Ma no, egregi signori, non si tratta di una mossa così geniale. Il regolamento dell’ Unione politica è stato pubblicato integralmente colla rispettiva discussione che se ne fece all’assemblea generale già nel novembre 1912 . E sapete perché mettiamo così tutto in pubblico? Una delle ragioni, eccovela qua. Speravamo e speriamo ancora che il nostro esempio giovi anche al vostro partito; speriamo che date le vostre tendenze democratiche convocherete in ogni distretto giudiziario un’adunanza dei vostri amici politici, almeno sulla base delle nostre (da 150 fino a 250 persone, secondo i distretti) e che discuterete un po’ con loro il da farsi. Poiché anche a voi non può essere sfuggito il lamento universale dei liberali che, quando si tratta di parlare a nome del Paese voi chiamate a deliberare un crocchio di venti persone. Inoltre l’esempio vi potrà giovare almeno nelle città e nelle borgate ove tenete la maggioranza. Almeno qui potrete applicare i nostri metodi, almeno qui potrete liberarvi dall’accusa che entro le vostre fila si leva sempre più forte, di decidere cioè le questioni del partito al tavoliere. Come vedete le nostre intenzioni erano e sono buone in vostro riguardo. Ve l’abbiamo detto altre volte il perché: una delle principali disgrazie della nostra politica, è che il partito liberale non è saldamente organizzato. È semplicemente un partito con cui non si può trattare, perché non esiste nessuno che possa assumere un impegno, il quale il giorno dopo non venga smentito dagli altri. Non esiste deputato liberale che non sia certo di dover combattere un mese dopo la proposta fatta da lui stesso, né è mai esistito un club che abbia potuto vivere un mese in pace senza tremare per la minaccia d’una rivolta di palazzo. Chi paga le spese di codest’anarchia non è semplicemente il partito liberale, ma sovratutto il paese. La storia è là a dimostrarlo. Ecco perché noi, francamente, preferiamo un partito liberale organizzato, anche se con ciò le difficoltà per il nostro partito divenissero maggiori. E poi, perché non dirvi anche questo? La conoscenza non piccola dell’ambiente liberale fuori di Trento ci fa ritenere che se tutte queste voci potessero farsi valere, la politica del partito liberale sarebbe più saggia. Ciò sia detto senza offender nessuno, e senz’ombra di voler immischiarsi nei fatti vostri... come, viceversa, fate voi. 