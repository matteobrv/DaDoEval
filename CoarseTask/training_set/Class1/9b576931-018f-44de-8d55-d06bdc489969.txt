Poche settimane ci separano ancora dal 13 giugno. E c’è fra gli amici qualcuno ancora che dorme? Non vi cullate nella speranza che gli avversari tengano le braccia incrociate. I socialisti battono la campagna, diffondendo le loro dottrine e confondendo le coscienze. Il loro spirito rivoluzionario li fa ribelli anzitutto alla verità. Si travisano i fatti e si mentisce allegramente. Conviene controllare i demagoghi e contrapporre alla menzogna la realtà delle cose. Non è solo del voto che si tratta, ma soprattutto dell’educazione politica del popolo. Ognuno nel proprio paese, nella propria cerchia di amici provveda a quest’opera di contromina. Bisogna pensare non semplicemente all’effetto d’oggi, ma a quello che rimane per l’avvenire. Anche i liberali accarezzano speranze di riscossa. È imminente la proclamazione dei loro candidati nei collegi rurali. Non è con la forza del loro programma che si presentano, né vale per loro il richiamo a meriti che non esistono. Ma essi in qualche luogo sperano sulle personali aderenze del candidato, in qualche altro speculano sullo spirito campanilista. Altrove, per mettere confusione, acclamano colui che fino a ieri maledivano. S’aggiunge questa volta un nuovo partito, composto di profughi di vari partiti, ma anzitutto di liberali, che sotto bandiera agraria cercano di allargare le basi ad una nuova organizzazione anticlericale. Lo spirito dei capi è manifesto: non combattono i liberali o i socialisti, combattono i preti ed il partito popolare. Molti illusi li seguono, perché non capiscono. È necessario che ciascuno nella propria cerchia colla propaganda spicciola affronti e dissipi ogni equivoco. Anche qui non si tratta precipuamente del voto di giugno, ma dell’avvenire. Altre tendenze si manifesteranno, o pare si rivelino in qualche collegio. Il partito popolare dovrà combattere anche questa volta su tutte le fronti. Per i liberali siamo cattivi italiani, per altri invece siamo troppo nazionali, tanto che s’invoca il candidato volksbundista. Per i socialisti siamo gli agrari affamatori, per i leghisti siamo invece i nemici dei contadini. La verità è che siamo l’unico partito che abbia un programma chiaro e preciso, l’unico partito che ha lavorato e lavora per il popolo. I fatti vinceranno anche questa volta sulle chiacchiere. Solo è urgente che non ci assopiamo in una sicurezza ingannatrice. L’essere noi dalla parte della verità non ci dispensa dal propugnarla e difenderla. Nonostante la fiacca che ognuno attendevasi per questa elezione precoce, nonostante i lavori agricoli e le assenze degli emigrati, il partito popolare deve uscire dalle urne del 13 giugno compatto e trionfante! I candidati del partito popolare sono: Collegio anaune-solandro: D.r Rodolfo Grandi Collegio rurale di Vallagarina, Rovereto, Ala: Germano De Carli, Docente al Consiglio dell’Agricoltura Collegio di Valsugana: Sac. dott. Guido de Gentili Collegio di Fiemme, Fassa, Primiero, Civezzano: D.r Alcide Degasperi Collegio Sarca, Trento, Fersina: Albino Tonelli Collegio di Giudicarie, Ledro e distretto di Arco e Riva: Mons. Baldassare Delugan Collegio Mezzolombardo, Lavis, Cembra: Dottor Enrico Conci 