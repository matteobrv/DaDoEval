Nel fascicolo di gennaio del bollettino della Südmark (Südmark Mitteilungen) leggiamo un articolo di un certo Sitzenfrey sulla «missione della classe rurale del popolo tedesco». L’articolo è interessante perché tradisce la concezione della storia e della vita a cui si ispirano gli apostoli della società germanizzatrice. L’articolista ha parlato della trasmigrazione dei popoli e degli effetti che ne patì la nazione tedesca. Poi continua: «A questo punto sopravvenne il cristianesimo, che apportò al popolo tedesco altrettanto danno che la trasmigrazione dei popoli (ebensolche Schaden zufügte wie die Völkerwanderung)». E nel periodo che segue i malanni apportati vengono anche specificati «il cristianesimo portò l’amore del prossimo effeminatore (die weichliche Nächstenliebe), la schiavitù volontaria e la bontà che include in sé una debolezza (die Schwäche verbergende Güte). Giammai nella storia mondiale si compì una siffatta evirazione. Un popolo venne corrotto nel suo originario carattere». E il bollettino della Südmark continua di questo tono a parlare del cristianesimo come di una fede straniera imposta al popolo tedesco per soffocarvi con le formule del diritto romano il concetto di libertà. Così pensano, così scrivono del Vangelo di Cristo i germanizzatori. Eppure sono le stesse persone che quaggiù nelle Alpi Trentine pretendono di insegnarla al clero ed al Vescovo della Chiesa cattolica romana, le stesse persone che dirigono ed inspirano in Tirolo l’azione del Volksbund. Ogni momento noi dobbiamo constatare che nel nostro paese Südmark e Volksbund agiscono di conserva e si suppliscono a vicenda. Anzi nel calendario della Südmark di quest’anno (Jahrbüchlein für die Südmärkische Jugend 1911-12) leggiamo una espressa raccomandazione del Tiroler Volksbund. Alla fine di un fervorino, diretto alla gioventù tedesca, dopo aver indicato i mezzi, con i quali si deve sostenere la Südmark, il calendario rivolge un caldo appello ai giovani perché si facciano soci di quella lega che ha per motto: «Warmfühlendes Herz, hilfreiche Hand den Brüdern im bedrohten Land». E codesto è il motto ipocrita sotto il quale i volksbundisti tentano nel nostro paese la conquista. 