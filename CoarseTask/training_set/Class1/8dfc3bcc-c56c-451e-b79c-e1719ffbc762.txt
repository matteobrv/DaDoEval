In Italia, come abbiamo già detto, i partiti radicali, seguendo l’esempio della Francia, fanno propaganda per l’introduzione della rappresentanza proporzionale nelle elezioni parlamentari. Ciò è ovvio perché nel Regno proprio di questi giorni appare l’urgenza di allargare il voto a tutti, stabilendo il vero suffragio universale dal quale finora sono esclusi gli analfabeti. E la presentazione di un progetto per parziali riforme fatta da Giolitti fu l’incentivo per la discussione. D’altro canto esistendo già nei municipi italiani la rappresentanza delle minoranze, un correttivo per il principio assoluto di maggioranza appare necessario piuttosto per il parlamento che per i comuni. Orbene, vi sono parecchi che sono disposti ad accogliere in via di principio la proporzionale, ma si dichiarano poi contrari all’attuazione pratica col pretesto che si tratta di un sistema complicato e difficile. A tale obiezione si è fatto cenno anche nel Popolo. Gioverà quindi riferire la proposta che dà agli oppositori un deputato radicale, l’on. Fera , nella relazione tenuta al congresso radicale. Orbene, appunto perciò chi voglia fare non dell’accademia, ma dell’azione politica per vincere questa sovrana obiezione degli uomini deve abbandonare le proposte che sono rimaste nel limbo della speculazione teorica e avere di mira anche se perfettibili, anche se in qualche parte criticabili, quelle che hanno già avuto la sanzione della larga, duratura esperienza come il sistema svizzero e il sistema Belga. Ma del Belga soprattutto, sia perché frutto di più lunga e dotta elaborazione scientifica, sia perché applicato in modo più generale a tutte le elezioni di un intero paese. Ricordiamo sinteticamente quali sono i cardini del sistema Belga: 1. Collegi plurinominali di varia estensione; 2. Presentazione obbligatoria delle candidature alcuni giorni prima di quello delle elezioni; 3. Effetto duplice assegnato al voto dell’elettore in quanto vale come preferenza ad un singolo candidato e come adesione alla lista politica rappresentata da una lista; 4. Ripartizione dei seggi tra le liste in proporzione, quanto più possibile esatta, dei voti riportati da ciascuna lista; 5. Assegnazione dei seggi ai candidati di ogni singola lista nel limite dei posti a quella lista spettante, secondo l’ordine di preferenza risultante per ciascuno dei candidati dalla volontà dei presentatori della lista e dalla fiducia liberamente espressa dagli elettori; 6. Abolizione delle elezioni di ballottaggio e delle elezioni suppletive. Questo sistema ha a suo favore oltre ad una perfezione teorica e ad una semplicità tecnica veramente ammirevoli, la esperienza delle elezioni politiche belghe del 1900, 1902, 1904, 1906 e 1908 ed ha funzionato in modo così insperatamente perfetto da soddisfare al tempo stesso i tre grandi partiti irreconciliabilmente avversi, cattolico, liberale e socialista. Nessuno combatte più ormai il sistema nelle sue linee generali. Questa soddisfazione di tutti i partiti del Belgio risulta da dichiarazioni fatte da autorevoli parlamentari cattolici, liberali e socialisti in occasione di una inchiesta promossa nel 1908 dal giornale «La Croix» ed in parte riprodotta dal Dubois nel suo lucido libretto «La Réprésentation proportionelle soumise à l’experience belge, Bruxelles, 1906»; risulta altresì da recentissimi lavori scientifici come l’opera in due volumi Orban, «Le Droit Constitutionel dans la Belgique», Bruxelles, 1909, nella quale l’autore, dopo avere analizzato con finissima critica il sistema e proposto alcune modificazioni, conclude facendo sua l’affermazione del senatore Geblet d’Aivella che la vittoria della riforma proporzionale in Belgio è definitiva perché vi sono riforme dalle quali un popolo non torna indietro fino a che prosegue il corso normale e pacifico della sua evoluzione. Giudizio autorevolmente confermato da un osservatore obiettivo, da sir Arthur H. Hardings, ministro inglese a Bruxelles il quale in un rapporto ufficiale inviato il 28 giugno 1906 al Ministro degli Esteri inglese e da questo presentato alla camera dei Comuni assieme ai rapporti degli altri diplomatici inglesi («Reports from His Maiesty’s Representatives in Foreign Countries and in British Colonies respecting the application of the principle of Proportional Representation to public Elections»), così si esprime: «Io inclino a pensare che nelle presenti condizioni del Belgio i vantaggi di questa legge per la rappresentanza proporzionale superano ogni svantaggio. Il mio predecessore Sir Francis Plunkeff nel riferire su ciò a Lord Salisbury giustamente osservava che tale sistema era stato accettato con qualche riluttanza dal gran pubblico ed accolto come un poco soddisfacente compromesso. L’opinione che or ora mi sono fatto lecito di esperimere credo che sia quella della maggioranza dei Belgi di tutte le gradazioni politiche dopo l’esperienza fatta per qualche anno di questo sistema». 