La direzione dell’Unione politica popolare si raccolse nel pomeriggio di sabato a conferenza. Esaminata la situazione parlamentare di fronte al nuovo ministero ed in vista dell’imminente riconvocazione della Camera, l’Unione politica 1) insiste perché la commissione del bilancio entri immediatamente nel suo ordine del giorno, tratti ed approvi, colle note modificazioni richieste dagli italiani, il progetto della facoltà giuridica. 2) nella fiducia che la Camera non venga ulteriormente impedita nella sua attività per gli interessi economici delle lotte nazionali fra tedeschi e slavi, attende che il nuovo governo presenti tantosto il progetto di legge per le ferrovie locali, corrispondente anche ai bisogni del Trentino. La direzione votò inoltre le seguenti risoluzioni che riguardano questioni di attualità: La Direzione dell’U.P.P. richiede che nell’attuazione della legge dietale sul concorso forestieri, tanto riguardo ai contributi quanto nella costituzione degli uffici, vengano osservati rigorosamente i principi dell’equità e, rispettivamente, dell’equiparazione nazionale. La Direzione dell’U.P.P., rimettendosi ai cittadini di Trento, suoi consenzienti, per decisioni immediate di fronte alle elezioni comunali della città, riafferma con tutta l’energia il postulato della rappresentanza proporzionale. 