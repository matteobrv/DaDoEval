Alcuni fiduciari del distretto rurale di Vallagarina, Rovereto, Ala, ci scrivono lamentandosi che quasi tutti i presidenti delle commissioni elettorali designati dall’autorità capitanale appartengono a partiti avversari al nostro, mentre i curati o chi si conosceva per aperto sostenitore del partito popolare vennero degradati al posto per la maggior parte dei casi ridicolo di sostituti. Se ciò è vero, sono da farsi le più alte meraviglie che proprio nel capitanato di Rovereto l’autorità non abbia creduto di disporre in modo da levarsi anche il più lontano sospetto di parzialità. Comunque, rendiamo attenti gli amici e tutti i comitati elettorali che basta insinuino presso il capitanato da 2 a 5 persone come rappresentanti del partito popolare, chiedendo, com’è loro diritto, che venga loro concesso di assistere nel locale all’atto elettorale. Per le loro competenze vedere a pag. 29, 30 ecc. del nostro libretto sul suffragio universale. Siamo daccapo! Non solo non giovano le nostre proteste contro la libera diffusione degli stampati alla macchia pro Mersi; ma vi sono degli organi governativi che per quanto possono, cercano di influenzare su chi capita sotto la loro giurisdizione in favore della candidatura governativa. C’è di più. Il Consiglio d’agricoltura pare diventi una centrale politica per l’agitazione mersiana . Qualche impiegato scoppia dallo zelo. Non solo si aggiungono alle scorte agrarie o ai reclami agricoli, dei bachi, anche la raccomandazione politica, ma c’è stato un comune qui delle vicinanze al quale fu chiesto da un impiegato del Consiglio la lista elettorale, per poter poi fare le spedizioni dovute. Mediante il postino rurale sempre da un impiegato del consiglio vennero mandati dei cartelloni reclame pro candidatura Mersi. Tali abusi del potere d’ufficio stigmatizziamo non solo ora, ma ci sarà occasione d’occuparsene anche più tardi. A proposito d’un adunanza elettorale tenuta da don Panizza a Pomarolo i giornali libero-socialisti fanno i gradassi, asserendo che i clericali temono la luce , perché a Pomarolo vennero esclusi dall’adunanza Piscel, Marzani e alcuni della consorteria che sotto il provvido aiuto dei socialisti volevano provocare un contraddittorio. Anzitutto per asserire che i «clericali» temono la luce, converrebbe prima ammettere che questa sia monopolizzata dai signori conferenzieri..., ciò che sarà per lo meno dubbioso. Circa la questione tecnica poi noi troviamo naturalissimo che se il candidato vuole parlare agli elettori del tal luogo non permetta che questi vengano maggiorizzati da gente accozzata d’ogni dove. A ciò ha pensato anche la nuova legge elettorale, la quale stabilisce che si possano tenere adunanze pubbliche per elettori di ogni partito, limitandole però ad un gruppo locale, come sarebbe quello di coloro che devono ai 14 maggio decidere sul programma ed il partito del candidato. Del resto, i liberali specialmente, non facciano tanto i gradassi: sono appena usciti dai caffè e si fanno bravi contro quattro contadini e non soli, ma accompagnati da tribuni socialisti. Vedano un po’ di farsi coraggio loro, per intanto, ed affrontare i socialisti là dove più ne hanno bisogno, poniamo il caso a Trento, a Rovereto, ad Ala domenica per mo’ di dire. Lo facciano, via, e allora ci potranno dire d’averci... imitati. E poi discorreremo di contradditori, di luce e di viltà. 