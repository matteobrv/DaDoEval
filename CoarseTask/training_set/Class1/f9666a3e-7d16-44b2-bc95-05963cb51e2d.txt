Vienna, 19 ore 9 Ieri e ierl’altro furono due giornate laboriose per i nostri deputati. Gli onorevoli italiani popolari ebbero seduta quasi in permanenza. Dopo la seduta d’apertura della Camera i nostri deputati tennero una conferenza comune coi deputati italiani liberali adriatici ove furono esposte le idee di tutte le tendenze circa la posizione parlamentare degli italiani. La sera si radunarono in seduta propria i popolari e in questa seduta fu decisa la formazione di un club di partito e oltre a questo di un’ «Unione nazionale» alla quale dovrebbero far parte gli italiani di tutti i partiti – come v’ho telegrafato ieri. Ieri venne comunicato il conchiuso ai liberali adriatici e al bar. Valeriano Malfatti che si riservarono la risposta. Ieri sera si fece il tentativo di fondare un’Unione latina federandosi coi deputati rumeni bar. de Hormuzaki, de Onciul, Jsopescul e Simonovici. A nome dei rumeni condussero le trattative Hormuzaki e Onciul. Si discussero gli interessi nazionali d’entrambi e si cercò una base comune di fronte agli slavi e ai tedeschi. Le trattative continuano. Come vedete i nostri deputati fanno ogni sforzo per ottenere col valore del numero maggiore rappresentanza in seno alle commissioni parlamentari e maggior forza di fronte ai partiti e al governo. Se tutti gli italiani formassero un gruppo assieme ai rumeni su di una base nazionale chiara e ben definita, l’Unione latina diverrebbe alla Camera un fattore non disprezzabile. La notizia da noi data ieri che i deputati popolari si erano costituiti in un club popolare , decidendo contemporaneamente anche di far parte ad un’Unione parlamentare italiana per la difesa degli interessi nazionali ha provocato sulle labbra dell’Alto Adige dei commenti degni dell’organo settario di via Dordi . Eppure che più naturale di tale procedimento? I nostri deputati hanno interessi morali e materiali da difendere, hanno un programma integrale affidato alla loro attività d’attuare, interessi e programma che sono in diversi punti diversi o contrari a quelli degli altri deputati liberali e socialisti. Per questo costituiscono un gruppo omogeneo d’intenti e di propositi. Contemporaneamente ritengono di fronte ai grossi partiti della Camera utile l’unione di quanti italiani più è possibile e decidono di fondare l’Unione parlamentare italiana, alla quale possono prendere parte i deputati di tutti i partiti e che non tratterà che questioni nazionali ed agirà in nome degli interessi comuni. Ogni persona oggettiva dovrebbe approvare il contegno dei popolari ed esser lieto che sia possibile l’unione di fronte agli avversari nazionali. Tanto più che un simile legame o poco più era anche la cessata Unione italiana, ove i nostri avevano le massime riserve in questioni programmatiche. L’Alto Adige invece esce in uno sfogo settario e chiama la tattica dei popolari una «assoluta inosservanza delle forme», un «atto che costituisce uno schiaffo dato ai deputati connazionali», «una procedura sconveniente» e consiglia i deputati di altri partiti di non mettersi alle dipendenze del club clericale. Aggiunge ancora alquante cretinerie sul conto di «don Zorzi» e «del bollente Alcide» e ci chiede: «Perché, se volevate l’Unione italiana avete combattuta con tanta foga la candidatura Malfatti»? Questa domanda vale un Perù ed è buona per la raccolta dei nostri «intellettuali». Discutere sarebbe da ingenui. Assioma dell’Alto Adige: il nemico è il clericalismo! I deputati italiani sono in maggioranza clericali. I nemici quindi sono i deputati italiani. Corollario: l’Unione italiana è «uno schiaffo dato ai liberali». 