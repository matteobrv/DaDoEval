Il telegrafo vi avrà portata la risposta tanto attesa del ministro dell’istruzione . L’impressione che ha fatto sugli studenti è varia . Chi pensa all’entusiasmo che ha riacceso in questi ultimi giorni la lotta ed è quello che egli si riprometteva, trova la risposta fredda, evasiva, inconcludente. Chi conosce però d’altro canto la situazione parlamentare e più ancora la situazione difficile in cui era – di fronte alla suscettibilità dei pantedeschi – il ministro trova la risposta soddisfacente; ed io, francamente, sono fra questi ultimi. L’importante era di ottenere una dichiarazione sulle intenzioni del governo e questa dichiarazione (sempre a patto che si ricordi di essere in Austria) deve parere ad ognuno abbastanza chiara. Il ministro in fin dei conti è venuto a dire che (erforderlichermassen) all’occorrenza presenterà un progetto alla Camera per una propria università. L’intenzione dunque c’è, e l’«occorrenza» penseranno i deputati o in genere gli italiani a crearla. A questa risposta gli studenti erano su per giù preparati dal discorso del baron Malfatti tenuto iersera all’adunanza generale degli studenti. L’onorevole osservava appunto che se la risposta sonasse come... press’a poco suonò, si dovrebbe starne contenti. All’Adunanza erano comparsi fra entusiastici applausi anche il professor Pacchioni di Innsbruck, il prof. Zamboni e il dr. onor. Bennati. Il prof. Pacchioni disse brevi parole di entusiasmo e di speranza. Sperava che presto la lotta finirebbe, o almeno avrebbe una sosta. E così sarà! Una sosta! Ma se i fatti non corrisponderanno alle promesse, ritorneremo con entusiasmo alla lotta! gf. 