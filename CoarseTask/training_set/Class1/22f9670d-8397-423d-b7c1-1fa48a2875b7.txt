I. «La causa dell’umanità e della civiltà» L’Alto Adige di ieri dunque fa lo scandalizzato, perché noi vogliamo che la riforma governativa sia veramente il suffragio eguale, anche per quei poveracci di ruteni, ecc., e si domanda che avverrebbe a questo mondo della «causa dell’umanità e della civiltà». Viceversa dunque l’Alto Adige riafferma il suo punto di vista Grabmayrano che conviene avere riguardi alla cultura, al censo, alla civiltà, ecc. Con ciò l’organo democratico, senza voler ammetterlo, si schiera con coloro che «con artifici, ripudiati e ripudianti da ogni anima onesta», come scrisse Il Baldo, fingendo e dichiarando d’essere per il suffragio universale ed eguale, cercano di ristabilire sotto altre spoglie il sistema delle curie, contro cui vennero scagliate tante invettive; e, ripetiamo, viene a dar ragione ai tedeschi liberali e prepotenti. Come la pensino in proposito altri uomini del partito liberale, è prova il discorso che l’on. Pinalli tenne alla Dieta nell’ultima sessione e che, con parole di lode, venne integralmente stampato nell’Alto Adige, n. 257, 1905 . L’on. de Grabmayr aveva messo in campo contro il suffragio eguale anche la previsione che allora in Austria tutte le nazioni avrebbero avuto eguale valore e che un ruteno, un croato sarebbero valuti politicamente come un tedesco e un italiano. Ed ecco come ribatteva l’on. Pinalli: «Quando, o signori, si fa la leva militare, vengono forse chiamati a fare il soldato un ruteno, un croato e due tedeschi? Tutti contribuiscono allo stesso modo, tutti pagano l’imposta del sangue, tutti pagano le imposte indirette, tutti hanno quindi lo stesso ed eguale diritto di far parte della cosa pubblica. Ebbene venga quindi il suffragio universale, porti quella fratellanza, che è poi un cardine della divina religione di Cristo!». Noi ci siamo dichiarati per il medesimo principio, e l’Alto Adige ci rinfaccia il poco nostro «acume politico» . Et nunc erudimini. L’Alto Adige crede però d’aver scoperto un nostro tallone d’Achille altrove, accusandoci di mancato amore nazionale, perché con il suffragio eguale gli adriatici perderebbero alcuni mandati. E noi ripetiamo il dilemma già posto: o che il suffragio eguale, per il quale l’on. Silli e l’Alto Adige, in illo tempore si sono dichiarati senza distinzioni, corrisponde alle giuste esigenze dei tempi, e allora sia veramente tale dappertutto; o che nella riforma elettorale devono valere le considerazioni della cultura e del censo, e allora tali considerazioni devono venir applicate tanto alla nazione italiana, come vuole l’Alto Adige come a quella tedesca, ciò che nella sua coerenza l’Alto Adige non vuole concedere. Ma c’è di più. Noi, reclamando eguaglianza per tutti, sappiamo d’essere in pieno accordo col partito nazionale liberale triestino. Questo infatti nell’adunanza della «Patria» dei 19 novembre 1905 accettava ad unanimità il seguente ordine del giorno che l’Alto Adige riproduceva nel numero 265 : «L’Associazione Patria, riunita a solenne congresso allo scopo di esprimere ancora una volta il pensiero del partito nazionale-liberale, proclamò di aderire in modo esplicito ed assoluto a quello fra i postulati massimi di libertà e democrazia, che il diritto di voto per tutti indistintamente i cittadini rappresenta, e confida ed attende che tutto il partito sia nei consessi legislativi, sia nelle adunanze, sia nelle corporazioni, sia nella stampa, in ogni forma insomma di propaganda, cooperi alla vittoria definitiva di tale principio». Il deputato liberale on. Hortis, poi, sempre secondo l’Alto Adige, dichiarò d’essere per il suffragio universale eguale e diretto senza sotterfugi, senza cabale, senza artificio! Ebbene, signori dell’Alto Adige dobbiamo noi forse essere più nazionali del «Maestro» del grande Hortis, o dobbiamo ritenere che i liberali non rappresentano se non un’altra commedia politica, tanto per non smentire le antiche tradizioni? Ah! Burloni! L’umanità, la civiltà? Ma avete preso abbaglio, signori miei, la Lega democratica voleva dire, e questa invero se venisse compiuta giustizia, sarebbe un enorme progresso a... rovescio, ma la civiltà... la civiltà progredirebbe senza di voi e del dr. de Grabmayr! II. La «rappresentanza proporzionale» Come i lettori avranno visto, l’Alto Adige aggirandosi nel labirinto delle contraddizioni, arriva alla... rappresentanza proporzionale. Nelle elezioni politiche dunque i liberali democratici vorrebbero imperasse il principio di proporzionalità. Ecco, noi in principio, siamo d’accordo; ma ad un patto, signori miei, che voi siate primi ad introdurre il voto proporzionale nelle elezioni municipali di Trento. Ah! Voi vorreste il principio di maggioranza ove fa vostro comodaccio, e viceversa il voto proporzionale dove la maggioranza è d’altri. La proporzione dei voti liberali volete voi. Eh! sì, stareste freschi, se si introducesse il voto proporzionale davvero, voi, che nelle ultime elezioni dietali avete pigliato alcuni mandati di sorpresa con un numero miserabile di voti, e siete entrati in Dieta con la chiara coscienza che la vostra maggioranza era fittizia. I signori «rappresentanti del paese» temono ora che il principio di maggioranza che servì loro per tanto tempo a far «sotterfugi e cabale» non faccia più per loro, e s’attaccano al voto proporzionale, che Dio li salvi! La verità, sapete qualè? Voi avete predicato all’interno e all’estero che il paese è con voi, che voi siete la stragrande maggioranza del Trentino. Il sistema elettorale vigente infatti salvava almeno le apparenze. I ciarlatani politici lo proclamavano per le piazze, l’Alto Adige non incominciava un periodo senza il «noi e il paese tutto», e la gente ci credette per un pezzo. Ma ora che doveva suonare l’ora della giustizia e doveva venir dato ad ognuno il suo, e i principii, proclamati per tanto tempo dai liberali, dovevano venire praticamente attuati, i liberali hanno previsto che il falso verrebbe scoperto, che il popolo cristiano si sarebbe levato a spazzar via i farisaici democratici, allora si sono vedute le più grottesche capriole che mai si potesser immaginare. Oh! Ombre degli antichi patrioti, uscite dal vostro famedio ammirate i vostri posteri, nudi quasi delle ereditate spoglie e delle antiche tradizioni! Tutto hanno buttato a mare, e i principii di libertà e di sincerità politica e lo spirito buono della costituzione e l’amore alla terra vostra italiana, circa la quale vennero a transazione coi nemici. Tutto hanno gettato a mare per salvare il potere e i mandati, ed eccoveli nudi, quasi saltimbanchi sulle fiere. Li guardate tristemente meravigliati, vergognosi di tale figliolanza? Non è nulla; gli è che voi eravate liberali... dottrinari; costoro, invece, se non lo sapete, sono liberali... democratici! III. Il canovaccio della commedia A comodo del pubblico, eventualmente anche dei comici, i quali altrimenti potrebbero perdere, qualora ce ne fosse, il filo, riassumiamo un po’ lo svolgimento del dramma che i liberali democratici stanno rappresentando sulla scena politica. La commedia è, come dicemmo ieri, a soggetto, con recitazione libera. Soggetto: Il salvataggio dei mandati, ossia il trucco del suffragio universale. ATTO I Del suffragio universale non si parla che in teoria. I liberali sperano che se ne stia lontano e che sia solo un’«idealità». On. Silli (comizio pro suffragio universale) : «Dedicherò quanto io posso dell’attività mia all’idealità della riforma, come dichiaro solennemente che il suffragio universale, eguale e diretto, avrà sempre il mio voto sincero, deciso, assoluto». Il Pubblico radicaloide applaude. L’Alto Adige chiama il Silli «un egregio uomo». Piscel e Pasini «con parole vibrate» (Alto Adige) notano l’assenza dei clericali. Ensemble: Piscel e Silli si danno la mano. Il pubblico grida: Abbasso i preti! Evviva la Democrazia! Evviva l’Eguaglianza. ATTO II Il suffragio universale non è più lontano, l’attuazione non è improbabile. L’Alto Adige esamina i «progetti» e le «conseguenze» del suffragio universale. Tiene lunghe concioni ai polacchi e ai tedeschi sulla imprescindibilità dell’eguaglianza del suffragio. La libertà e l’eguaglianza sono spesso in redazione dell’Alto Adige ad inspirarlo. L’Alto Adige non ha paura e si consola così: «È inutile farsi illusioni; nella lotta politica, che – finora almeno e certo per degli anni ancora! – sè sempre fatta sentire in ogni tempo e in ogni luogo inesorabile la vittoria appartiene a chi è più forte – non per il numero, ma per coscienza dei propri diritti e del proprio potere e per intelligenza dei propri fini: la forza bruta, incosciente potrà ottenere qualche successo momentaneo, mai una vittoria definitiva» (Alto Adige, n. 271, 1905) . ATTO III Viene il suffragio universale, magari eguale. Grande sgomento nel campo liberale. L’Alto Adige dichiara venuta «la fine di un equivoco» ed invita i moderati a tener su le... ai democratici. I moderati nicchiano. On. Silli e C.i tacciono, ma hanno un gran da fare dietro le quinte. Grande confusione. Deus ex machina (on. Grabmayr); Ecco l’ancora di salvezza per noi e per voi, o liberali trentini; lasciate fare a me. Nella formazione dei distretti faremo in modo che 1000 liberali varranno tanto che 2000 clericali. Così noi salveremo l’egemonia tedesca, voi l’egemonia liberale nel Trentino. Alto Adige in grande giubilo, aderisce, poiché «vi sono talvolta diversità tali di interessi e di bisogni, che la parità di trattamento costituirebbe un danno palese» (Alto Adige, n. 9) . L’eguaglianza del suffragio per l’Alto Adige viene ridotta ai seguenti termini: Il pubblico si accorge dell’inganno e del trucco, si minacciano bastonate. L’Alto Adige diventa di tutti i colori dell’iride, accenna disperatamente all’on. de Grabmayr di ritirarsi dietro le quinte a far compagnia agli altri, tanto perché le cose non siano troppo palesi. L’Eco del Baldo: «Questi sono artifici, ripudiati e ripudiandi da ogni anima onesta». Alto Adige (di ieri sera), all’Eco del Baldo: «Tutti sanno che voi siete contro il suffragio universale, siete degli elettori privilegiati...». Succede un battibecco fra commedianti, che finiscono col bastonarsi. Il pubblico urla «abbasso la camorra», e sfolla commentando e rinunciando per intanto almeno, all’atto ultimo. Che cosa sarà questo? Chi dice che la scena finale sarà l’apoteosi dell’on. Grabmayr e della Lega democratica, la quale riceverà una curia propria. Il Governo ha per precetto: Ama i liberali e temi i socialisti. Il salvataggio dei mandati sarà compiuto. Noi avremo il suffragio universale liberale, diretto! 