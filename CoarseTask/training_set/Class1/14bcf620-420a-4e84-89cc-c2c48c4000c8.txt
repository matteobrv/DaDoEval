Le presidenze delle associazioni centrali raccolte in apposita seduta sotto la presidenza del comitato diocesano per l’azione cattolica, di fronte all’incivile e settaria dimostrazione inscenata a Bolzano contro S.A. il P. Vescovo, hanno votato ieri ad unanimità il seguente ordine del giorno. La dimostrazione venne promossa e favorita da quella parte di tedeschi della provincia, i quali ripetutamente facendo opera d’invasione e d’aggressione, hanno rotta la pace nazionale dei nostri paesi e causato turbamenti nel campo religioso. Costoro si sono sentiti colpiti in pieno petto dall’opera di S.A. il P. Vescovo e dalle pubbliche dichiarazioni ch’egli fece in favore dell’equità e della pace nazionale, indotto a ciò soprattutto dagli effetti reali che nel nostro paese e nei singoli casi portò l’azione svolta in nome e per conto del «Tiroler Volksbund». Il fatto della dimostrazione stessa promossa contro il Vescovo, recatosi a Bolzano per l’esercizio della sua missione apostolica e pastorale e le circostanze in cui si svolse, confermano pienamente la convinzione di tutti i cattolici trentini attorno al carattere e alle finalità dell’azione volksbundista, come si esplica nella nostra terra. Mentre quindi protestano energicamente, con sentimento di cattolici e di italiani, contro l’oltraggio recato alla dignità e alla persona del P. Vescovo, esprimono a Lui somma riconoscenza per l’opera assidua e per la parola franca ed autorevole in favore della pace religiosa e della giustizia nazionale, e lo assicurano della devozione e dell’affetto imperituro di tutti i buoni trentini. Richiamano di nuovo l’attenzione del nostro popolo sulle tendenze degli invasori, rivelatesi fra invettive contro il successore di S. Vigilio e gli inneggiamenti a Bismarck, rinnovando l’invito ad un’unanime, cosciente, invincibile resistenza contro i germanizzatori. Colgono l’occasione per ripetere l’augurio che quella parte di cattolici tirolesi che pubblicamente condividono la responsabilità dell’azione del Volksbund, senza inspirarla, trovino finalmente il coraggio di rompere una solidarietà la quale compromette i loro principii e mette continuamente in pericolo qualunque possibilità di collaborare per il bene morale e sociale dei due popoli. Avv. D.r Cappelletti, Edoardo De Carli, D.r A. Degasperi, D.r G. de Gentili, Don G.B. Panizza, B. Paolazzi, Don S. Weber. 