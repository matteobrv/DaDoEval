[...] È calato ancora una volta il sipario sulle vergogne del parlamento viennese . Noi, se lasciassimo libero sfogo al sentimento, non faremmo che lanciare una imprecazione e una maledizione, e basta! A che commentare, a qual pro ripetere la millesima volta lo stesso appello, e come osare ancora la timida formula della speranza, dopo tanta amarezza di delusioni? Il capo dei tedeschi liberali ha confessato ieri che la Camera si è degradata ed avvilita fino all’impotenza. C’è di più. Il sistema parlamentare ha dimostrato di non essere migliore dell’assolutismo di Metternich. O che era l’assolutismo, se non un incessante supplicare dei deboli ed un diniego pertinace dei potenti, contro l’equità, contro la giustizia invocata dai popoli? Se il parlamento fosse veramente l’areopago degli uomini migliori, come lo sognava il legislatore di Atene, se vi si decidessero le sorti dei cittadini e delle nazioni secondo i criteri superiori dell’idealismo e della bontà umana, i nostri rappresentanti si sarebbero certo levati ieri ad invocare coll’eloquenza del buon diritto le ragioni dell’equità, soccorrendole coll’indignazione profonda della nostra anima italiana, acerbamente offesa, e ricorrendo, quando fosse vano, all’efficacia che in tale ambiente dovrebbero esercitare il fiero gusto d’un uomo che soccombe dopo aver combattuto invano con tutte le sue forze. Ma non erano gli areopagiti dello stato ideale che avevano dinanzi ieri i nostri deputati. Erano popoli diversi di razza e di pelo, sbucati dalla Slavonia, venuti dalla Lodomiria, discesi dai Sudeti, calati dalle alpi, come belve affamate, raccolte qua ad azzannarsi a vicenda, per contrastarsi il miserabile osso che offre ai suoi popoli l’impero austriaco. Che importa a costoro dell’equità internazionale e dei meriti della civiltà italica? Ognuno provvede agli interessi suoi: chi pensa ai canali, chi alle ferrovie, chi al dominio della burocrazia, chi alla dieta della propria provincia. I nostri deputati, favoriti da necessità governative, erano riusciti a mettere sul tavolo anche la povera facoltà. Ma bastò che il governo facesse cenno di levare di mezzo l’osso, perché i roditori, con un atto cui vorrebbero giustificare con l’insaziabile fame, rinserrandosi in un ferreo cerchio d’egoismo, ricacciassero fuori per altri tempi la povera facoltà. E che restava da fare ai nostri pochi contro l’egoismo di tutti? Esaurirsi in un gesto inutile che si sarebbe perduto in mezzo al frastuono dei cinquecento? Così raccolsero ancora tutte le energie, e non disperarono, perché disperare non giovava. Non strapparono né lasciarono cadere il tenue filo che li ricongiungeva con una possibilità qualunque dell’avvenire, costretti ancora dalla crudeltà della situazione a dimostrare una qualche speranza non nell’equità, ma nella necessità di coloro, contro i quali serravano l’impotente imprecazione nella strozza. Trascineranno così il triste convoglio da dicembre a gennaio, affidandosi per la centesima volta sulle onde, lottando ancora attraverso gli scogli infiniti . Il popolo trentino comprende questa tattica ed è ormai educato alle tristi necessità del parlamentarismo austriaco. Comprende, ma freme. La piaga si inacerbisce e diviene cancrena inguaribile. Anche i contadini, anche i lavoratori comprendono che la questione della facoltà non è semplicemente questione di una classe sociale, ma diviene questione nazionale e popolare, e la bestialità del parlamento e di chi lo dirige accumula nell’animo un profondo rancore. Ce ne guadagna lo stato? Lo giudichi il luogotenente del Tirolo che ci governa da vicino. Lo faccia sapere, Eccellenza, agli altri! 