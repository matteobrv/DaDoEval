Il Trentino ha già dato l’allarme nella questione della ferrovie di Fiemme riportando un articolo dell’Innsbrucker Nachrichten le quali conchiudevano che, se il governo darà la concessione, tutto è pronto anche finanziariamente per la costruzione del progetto della linea Egna-Moena, senza che sia necessario il concorso del Governo o della Provincia. I tedeschi vogliono quindi applicata la formula fare da sè, visto che il concorso governativo incontra difficoltà politiche e che il contributo della Comunità in causa delle lotte intestine in Fiemme è escluso. Noi siamo convinti che la dichiarazione dei tedeschi non sia né una mossa tattica, né una millanteria, ma che la finanziazione, viste le relazioni loro con noti istituti di credito, non trovi difficoltà insuperabili. L’unica condizione necessaria è ancora la concessione governativa. Ma chi vi dice che il governo la negherà sempre? E d’altro canto non è probabile che il governo ricorra ad una via formalmente imparziale, dando la concessione a tutte e due le linee, cioè al progetto bolzanino e anche quello di Trento? E se la questione venisse ridotta in questi termini, in cui alle dichiarazioni e alle logomachie dovrebbero succedere immantinente i fatti siamo preparati noi, è pronto il Municipio di Trento, è risoluto il partito che vi domina a compiere il suo dovere, che ha assunto di fronte a tutto il paese? Ripetiamo: la questione della congiunzione tramviaria di Fiemme è una questione trentina nel senso più vasto della parola, è un problema molto più importante di quello delle oasi , intorno a cui si fa tanto rumore. Una comunicazione ferroviaria è vincolo più forte di quello che sia la distrettuazione elettorale. Noi rinnoviamo a chi di dovere il nostro appello e diciamo: Occupatevi sul serio della ferrovia di Fiemme. Il tempo può forse aver corretto qualche progetto passato, forse raffreddato entusiasmi sacri, ma inconsiderati; questo però dovrebb’essere rimasto in fondo alla coscienza di tutti: la ferma convinzione che la questione della ferrovia di Fiemme deve venir risolta con criteri economici, bensì, ma non senza avere di mira gli interessi nazionali. Ma è giunta anche l’ora di agire in questo senso. Badino i trentini a non lasciar trascorrere il momento opportuno, che è forse l’ultimo. Il male sarebbe irreparabile, e il Municipio di Trento avrebbe perso di fronte al Trentino la sua ultima battaglia. Dixi et salvavi animam meam! 