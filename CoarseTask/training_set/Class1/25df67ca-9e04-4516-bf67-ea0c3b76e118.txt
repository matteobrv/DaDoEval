Tutti i giornali cattolici, compreso i tirolesi, hanno avuto articoli di fuoco contro la Südmark, non solo perché essa fa propaganda di germanizzazione, ma anche perché nella Carinzia ed altrove pianta colonie di protestanti in mezzo alla popolazione cattolica. Giorni fa abbiamo anzi rilevato che la Südmark ed il suo bollettino ufficiale concepisce il cristianesimo come una sventura per il popolo tedesco . Abbiamo anche aggiunto che il nesso esistente tra Volksbund e Südmark lascia indurre poco di buono anche per il Volksbund. Quando però abbiamo parlato di questo nesso, ignoravamo che il presidente del Volksbund professor W. Hörmann è la stessa persona del dr. W. Hörmann vice presidente della Südmark, gruppo di Innsbruck. La cosa ci era sfuggita, perché finora nella rappresentanza della società di fronte a terzi compariva il presidente Wilfling. Quest’anno nell’adunanza generale del gruppo, tenuta giorni fa ad Innsbruck, e di cui riferiscono le Nachrichten dei 21 a p. 17, invece del Wilfling ammalato presiedette l’adunanza della Südmark il presidente del Volksbund W. Hörmann. E perché il nesso fratellevole fosse ancora più manifesto un certo professore Vintschger alla fine della seduta, quale rappresentante la direzione del Volksbund (in Vertretung der Hauptleitung) tenne un fervorino sull’attività del Volksbund ed intorno all’alleanza sul terreno dei fatti esistente fra Südmark e Volksbund (über das sachliche Zusammenwirken von Südmark und Volksbund in unserem engeren Vaterlande). Bella figura che ci fanno i cattolici tirolesi in codesta alleanza! Bisognava proprio essere in una provincia che si vanta soprattutto della sua fermezza e della sua intransigenza di principii per compromettersi con cose e con nomi che nelle due Austrie, in Stiria e Carinzia i cattolici combattono come pericolo religioso. 