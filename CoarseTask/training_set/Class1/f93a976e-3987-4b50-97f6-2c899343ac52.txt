La recente sessione della Camera austriaca fu, se si guarda al risultato pratico, infruttuosa. Ma toccava proprio a questa Camera quasi a testimonio della propria impotenza, risollevare un problema grave, la cui soluzione cambierebbe la faccia della monarchia. Questa Camera, la quale discusse tanto serenamente sul proprio dies irae, era stata prima il teatro per la parabola, punto matematica, di un bicchiere d’acqua: ma la solennità delle ultime discussioni parve ricordare i giorni dello Schmerling e velare la memoria dei maneschi argomenti in uso. Non furono che discorsi, ma parole che nella coscienza politica del popolo trovano l’eco medesima che provocano i fatti. Si era detto da anni, e si è ripetuto recentemente, che il suffragio universale eguale e diretto è la porta per la quale entrerebbe il popolo a folla, e mestatori e gazzettieri socialisti avevano predicato che quella porta era ostruita dal mostro nero e deforme del clericalismo, tanto che sulle piazze e nei cortei il grido: viva il suffragio universale! tirava con sé necessariamente quello di: abbasso il clericalismo! Questa tattica era seguita dai socialisti austriachi dappertutto, anche dove i nazionalisti – e fu caso raro – s’opponevano apertamente al postulato elettorale in nome degli interessi nazionali. Nella maggior parte dei luoghi però i partiti nazionalisti e liberali si dichiaravano in via di massima e in principio fautori del suffragio universale ed eguale, nella segreta speranza che altri fattori s’opponessero all’attuazione: e allora il trucco riusciva a meraviglia. Così nel Trentino la lotta per il suffragio universale non fu che un episodio della rude campagna anticlericale, e tanto ripeterono l’accusa vieta, che dei cattolici stessi qualcuno incominciò a credere che una riforma, per la quale s’impegnava l’anticlericalismo delle due parti, non potesse che essere anticlericale. Inutilmente i cristiano-sociali predicarono da anni la riforma elettorale: per le masse l’equivoco venne mantenuto ad arte. Ed ora noi, imprevedutamente, abbiamo assistito ad una discussione della Camera che ha messo le cose a posto: non il clero, non i clericali sono i veri avversari della riforma, ma i liberali. In una discussione seria e fatta perché qualche cosa avvenga, le dichiarazioni platoniche non valgono. Mentre Lueger, Morsey, Sustersic si dichiararono per la riforma radicale e il dr. Ebenhoch , cattolico conservatore, ripeteva i versi di Stauffacher nel Tell: «Crolla l’antico e nuova vita sorge dalle mine», i liberali si trincerarono dietro riserve ed eccezioni che negano la regola e chi non ebbe, come l’on. Hortis, il coraggio di nascondersi dietro frasi inconcludenti e stantie, confessò candidamente che in Austria al suffragio eguale si oppongono interessi nazionali. Noi non staremo ad esaminare ove questa obiezione rappresenti una vera causa e dove un pretesto, ma constatiamo che chi ostruisce la porta del suffragio è il liberalismo dei varii colori nazionali. Questa volta infatti l’oratore dei socialisti dovette polemizzare coi liberali, e la Arbeiter Zeitung deve difendersi dagli attacchi della sinistra liberale che le rinfaccia di voler creare una Austria, ove la quarta parte dei deputati sarebbe della Galizia. E già, nella polemica, si delineano due correnti le quali conducono ad un suffragio eguale... disuguale, universale, ma non di tutti. Il deputato Prade, un capo dei liberali tedeschi, propone l’introduzione del suffragio universale, ma coll’esclusione degli analfabeti. In questo modo i tedeschi manterrebbero la loro posizione privilegiata, perché secondo l’ultima statistica, in Austria tedeschi elettori, d’età cioè superiore ai 24 anni, sono 2.413.906, czechi 1.388.566, polacchi 912.118, ruteni 766.008, sloveni 283-584, serbo-croati 167.822, italiani e ladini 172.559, rumeni 44.067 e magiari 2.035. Di questi solo i tedeschi, gli czechi e gli italiani hanno quasi tutti gli elettori non analfabeti, mentre per gli altri popoli la percentuale degli analfabeti oscilla tra il 30 fino al 70 per cento! Anche l’Arbeiter Zeitung, venendo al nocciolo della questione, deve occuparsi del problema nazionale e per calmare i tedeschi, la sua aritmetica elettorale si complica e non si basa più sulle operazioni semplici. Per la demarcazione dei collegi elettorali, dice il giornale socialista, converrà creare una legge apposita. I collegi non sarebbero suddivisi semplicemente in base al numero, ma si avrebbe riguardo alla finanzialità, alla produttività e al consumo dei paesi, in modo che a un distretto toccherebbero più, all’altro un numero minore di deputati. Quest’idea di un giornale socialista, che non ha nemmeno il pregio d’essere originale, perché si può leggere nel noto libro di Rodolfo Springer sulla costituzione democratica dell’Austria, distrugge la frase socialista del suffragio universale eguale e diretto senza altre limitazioni. Constatiamo dunque oggi, senza discutere la cosa in sé, che il recente dibattito parlamentare è servito a due cose: anzitutto a stabilire che la campagna elettorale non potrà più ragionevolmente essere fatta in nome dell’anticlericalismo e poi a dimostrare ancora una volta quanto valgono per gli stessi propugnatori loro le parole e le frasi d’ordine, quando tolte fuori dai facili entusiasmi della piazza, vengono a cozzare colla complessa realtà delle cose. 