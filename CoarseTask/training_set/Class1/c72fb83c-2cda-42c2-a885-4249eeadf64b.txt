Per le elezioni di ballottaggio in Germania i partiti liberali radicali e moderati hanno ordinata la conversione a sinistra: sostenere, ove si presentasse l’occasione, i socialisti, e in ogni caso non dare i voti ai conservatori o al Centro. A dissuadere i capi liberali da una tattica così disastrosa, non sono valsi né gli argomenti di principio, né le pressione del governo. I liberali speravano infatti di ricavare dall’appoggio ai socialisti i mandati che, in ballottaggio, dipendevano dal voto di questi ultimi e di riuscire anche nei ballottaggi contro i socialisti coll’aiuto dei partiti di destra; i quali per il principio del male minore, avrebbero certo dovuto evitare il trionfo del socialismo. I liberali, cioè, mentre per se stessi reclamano il diritto di regolarsi nei ballottaggi secondo il puro criterio dell’opportunità e dell’egoismo, oppure di sfogare a capriccio il loro spirito anticlericale sorpassando tutte le altre differenze, tentando d’altra pare di sfruttare la programmatica avversione che nutrono i partiti conservativi contro il socialismo per ottenere il voto per il male minore, cioè per il proprio partito. Questa situazione si è presentata e potrà ripetersi anche nel nostro paese. Abbiamo quindi un certo interesse ad esaminare quale fu, di fronte alla tattica liberale la parola d’ordine dei conservatori ed in particolare del Centro. Molto semplice e molto pratica: non votare per i socialisti in ogni caso, ma nemmeno per i liberali quando questi non diano, di volta in volta, il compenso dei loro voti in un altro collegio. Ora la semplice astensione significò in parecchi collegi la vittoria dei socialisti. Che importa? C’è anche nella politica elettorale una dignità da salvare e soprattutto una funzione di giustizia da esercitare. Bisogna educare i liberali a smettere le loro egoistiche speculazioni sull’ingenuità e sulle convinzioni dei partiti conservativi. Noi i socialisti siamo avvezzi a prenderli di fronte ed a combatterli su tutta la linea: non abbiamo quindi infine un grande interesse a sostenere dei partiti o degli uomini-cuscinetto i quali nei migliori dei casi attutiranno il cozzo ancora per pochi anni ma non potranno né diminuirlo, né impedirlo. I liberali invece hanno riposte tutte le loro speranze in codesti cuscini; se cadono, il partito è infranto. Eppure avviene non di rado che i liberali si dimostrino più preoccupati della sconfitta clericale che della propria esistenza. E noi dovremmo in tali casi rianimare un corpo che si consacra alla morte? La giustizia distributiva vuole che in questi momenti i cattolici siano inesorabili e disciplinati; levandosi sopra le differenze personali e gli orizzonti locali. Così hanno fatto i cattolici germanici, e per questo ieri parecchi capoccia del liberalismo mordono la polvere di una sconfitta cercata e voluta sul terreno stesso del radicalismo. Già codeste sconfitte, codesti castighi costringeranno un po’ elettori e candidati a riflettere sulla loro tattica disastrosa e li condurranno forse a pentimento. Ma in molti altri casi la resipiscenza venne ancora a tempo. Sotto la minaccia di una sconfitta irreparabile gli elettori liberali di alcuni collegi si ribellarono alla parola d’ordine dei capi e fecero trattative coi conservatori o col centro sulla base del do ut des. La tattica del centro ebbe quindi effetti immediati. Gli elettori ritornarono in sé prima dei corifei. Abbiamo così già nella prima serie di ballottaggi numerosi compromessi fra liberali e destra e quindi non poche sconfitte socialiste. S’è fatto questo cenno alla tattica germanica appunto perché qualcuno dei nostri amici patì scandalo per la parola d’ordine data nei ballottaggi di giugno dalla direzione del partito popolare . La tattica del centro conferma pienamente la giustezza del nostro criterio. Per l’avvenire non attendiamo certo di modificarlo. Nutriamo anzi la fiducia che l’adesione ad esso da parte dei consenzienti divenga più tenace e più generale. Il liberalismo nelle nostre città deve risolversi di marciare a sud-ovest o a sud-est, posto che l’ovest sia il socialismo e l’est la riforma cristiana. Se marcerà verso est, noi avremo un interesse ad incoraggiarlo in questa direzione, ma se, come ha fatto spesso finora, volgerà ad ovest non un passo, non un gesto da parte nostra per impedirgli di camminare verso il suo tramonto. 