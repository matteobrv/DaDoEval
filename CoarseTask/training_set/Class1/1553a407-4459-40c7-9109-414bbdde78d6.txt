A campagna finita, vi rivolgiamo ancora una volta la parola per ringraziarvi del vostro lavoro e della vostra fedeltà. Venti deputati sono stati eletti nelle curie popolari col nostro programma e 32 mila elettori hanno seguita la nostra bandiera. Noi sappiamo lo slancio dei nostri amici, e conosciamo l’abnegazione di centinaia e centinaia di semplici elettori, perché li abbiamo incontrati dappertutto sul terreno della lotta. A loro più che il nostro ringraziamento sarà premio la sodisfazione del dovere compiuto e della vittoria ottenuta. Il lavoro, lo sforzo fu grande e talvolta ci parve esaurire le nostre energie; ma l’alto principio spirituale per il cui trionfo, sovra ogni conquista materiale, abbiamo combattuto, ci ha sospinti per il lungo cammino fino alla meta. FIDUCIARI! Il nostro dovere è ora di continuare con maggior calma ma con assiduità l’opera di consolidare l’Unione politica e le società locali che ne forniscono la costruttura. Anche le presenti elezioni hanno provato che la organizzazione democratica può vincere solo se rimane fedele al suo principio d’esistenza, che è la solidarietà, la disciplina. Singoli casi d’indisciplinatezza hanno provocato l’intervento degli avversari, che speravano di rompere le nostre file, ove già ripiegavano per la confusione messavi dai separatisti. Ne venne per conseguenza uno spreco delle nostre forze direttive là ove altrimenti sarebbero state superflue e con danno talvolta irreparabile per quelle posizioni, ove sarebbero state indispensabili. La responsabilità di chi manca alla disciplina è perciò gravissima. A simili tentativi è necessario opporsi con energia e con prontezza. Ovviarvi all’ultimo momento è mossa che spesso fallisce al suo scopo. Noi insistiamo vivamente presso tutti i fiduciari ed i capi delle associazioni locali, perché ricavando l’ammaestramento dai casi, per quanto pochi, ma non meno deplorevoli, avvenuti di recente, richiamino tutta l’attenzione dei nostri elettori su queste massime indispensabili all’esistenza di ogni partito. Chi non li riconosce cercherebbe invano di rientrare nelle nostre file per valersi della forza di quella stessa solidarietà, cui egli è mancato. Ricordate ancora: Le elezioni sono un barometro delle tendenze politico-sociali e più o meno esplicitamente anche di quelle religiose. In qualche luogo sovvolsero dal fondo alla superficie certi fermenti che sarebbero forse rimasti ignorati fino a guasto completo. Qui bisogna provveder subito. Ricordino gli amici l’esempio di Vallagarina. Coll’energia e colla tenacia l’idea buona riguadagna terreno . Sovratutto nessuno s’illuda di poter affrontare nuove battaglie, senza organizzazioni. L’opera isolata ed individuale senza il sussidio degli organismi moderni della vita pubblica, perde sempre più efficacia e, presto o tardi, è destinata a soccombere! AMICI! FIDUCIARI! Il nostro partito esce dalla campagna con una vittoria di più, con un numero di elettori accresciuto di parecchie migliaia. Godiamo oggi di questa soddisfazione, ma domani ripigliamo il nostro posto di vigilanza e di combattimento. Forse non andrà molto che saremo chiamati di nuovo a dar prova dei progressi che dovremo frattanto preparare. Trento, 6 maggio. La Direzione dell’Unione Politica Popolare. 