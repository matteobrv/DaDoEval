Entriamo nella stagione propizia alle riunioni e alla vita di società. Giova quindi ricordare a tutti gli amici della democrazia cristiana trentina i doveri sociali dell’ora presente. Non intendiamo accennare oggi all’opera di organizzazione economica o di educazione politica in senso stretto; rivolgiamo invece il pensiero a tutto quell’immane lavoro di propaganda d’idee che resta ancora da fare ai cattolici trentini, se vogliono che le loro opere sociali raggiungano gli ultimi scopi di progresso cristiano e civile. Società operaie, circoli di lettura, associazioni giovanili, riprendete la vostra attività, intensificandola al di dentro fra i soci fedeli, allargandola al di fuori ai molti dubbiosi, alla massa degli apatici e degli indolenti. Sacerdoti, uomini di cuore, operai intelligenti lavorate perché il popolo trentino diventi cristianamente e modernamente colto e la vostra attività sociale soccorra all’opera della chiesa e della scuola. Se c’è qualcuno che di tale attività fa poco conto ricordategli tutto quello che hanno detto e scritto uomini autorevolissimi, i quali sanno che la battaglia di domani fra gli amici e gli avversari del cristianesimo si combatterà nel campo della cultura e colle armi dell’incivilimento. I più forti moralmente ed intellettualmente avranno la vittoria. In particolare non dimentichiamo noi, cattolici trentini, che come abbiamo tenuto lo sguardo verso l’avvenire nel costituir le opere economiche e di previdenza sociale, così dobbiamo tener conto dei bisogni di oggi e delle esigenze dell’indomani nel campo della coltura e delle idee. Insegnare ed approfondire le nozioni prime del nostro programma, in modo che anche il più remoto popolano acquisti la coscienza dell’intiero organismo e ne comprenda il nesso morale, ecco uno degli scopi che deve proporsi il direttore o il conferenziere di una società di coltura. Più spesso ancora dovrà occuparsi di apologetica popolare. E qui bastano gli esempi del giorno. I congressi cattolici e i congressi socialisti che si radunano in tutte le parti del mondo, le settimane sociali, i grandi conflitti tra capitale e lavoro, le leggi di riforma sociale presentate o votate nei parlamenti, particolari attentati della massoneria o dell’anticlericalismo militante, manifestazioni socialiste o documenti del loro pensiero, tutto questo può essere oggetto d’istruzioni e di conferenze popolari senza che richieda altre informazioni che quelle che danno quotidianamente o settimanalmente i nostri giornali. Viene poi l’ambito delle iniziative locali. In particolare non dimentichino gli amici dell’Anaunia, di Fiemme, Fassa, Valsugana, ecc. di ricordare durante l’inverno agli emigranti l’esistenza delle organizzazioni professionali cristiane a Bolzano, Merano, nel Vorarlberg, ad Innsbruck e a proposito di quest’ultima città si faccia menzione dell’Opera lodevolissima del segretario della Bonomelli sito alla Gasthof zur Eisenbahn, dove oltre vitto e alloggio a prezzi modici gli operai trovano consigli, informazioni, aiuti. È una vergogna che proprio i trentini preferiscano il segretariato socialista alleato di un albergatore mangiaitaliani, che una volta i socialisti chiamavano sfruttatore. Gli argomenti non mancano dunque, tanto più se si aggiunge l’opportunità di spiegare popolarmente i fatti ed i dibattiti della vita pubblica locale. Anzi a taluni sembrerà superfluo questo nostro appello e inutilmente pretenziosi i nostri consigli. Ma chi sta al centro può girare lo sguardo su tutta la periferia ed è in grado di vedere e deplorare inerzie colpevoli o pericolose. Gli attivi non si sentiranno offesi per gli eccitamenti rivolti agli indolenti. Piuttosto vedano di aiutare l’opera nostra. Il modo è semplicissimo e tuttavia molto efficace: siano meno modesti! Il consiglio, per quanto paradossale, è a posto. L’anno scorso di tutta l’attività delle associazioni cattoliche di coltura nei giornali si disse e si stampò pochissimo. E questo è un male grave. In tal modo si è privato il nostro movimento di quell’entusiasmo che reca il sapersi tutti bene in assetto ed in marcia verso lo stesso nobilissimo fine. È venuto meno anche il senso di emulazione ed è accaduto che i giovani affacciantisi alla soglia delle nostre società stessero dubbiosi, esitando a dare il proprio nome ad un organismo che pareva (e non era) così scarso di forze vitali. Per esempio, egregi amici; noi abbiamo trattato in lungo ed in largo il caso Ferrer , vi abbiamo procurato anche una pubblicazione speciale per le esigenze della propaganda orale, e quanti ne hanno approfittato, quanti hanno tenuto la conferenza che poteva essere utilissima? Molti, possiamo rispondere noi per informazioni private, ma: nessuna dovrebbe rispondere chi ne aspetta un cenno sul giornale. È questa una trascuratezza che ci priva di tanti vantaggi. Concludiamo quindi coll’invitare i nostri amici a pubblicare nel Trentino un cenno, per quanto brevissimo, di ogni conferenza, di ogni riunione, di ogni manifestazione pubblica delle società nostre. Adesso sì, ci dice qualcuno, vi soffocheranno il giornale con relazioni di società cattoliche. Ebbene, che volete? noi corriamo il rischio volentieri e se proprio ci... soffocheranno, non fa nulla ... respireremo meglio! 