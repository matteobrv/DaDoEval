«L’Alto Adige» di sabato – è per il sabato che si riservano le bombe – sabato che si riservano i zuccherini – pubblicava: Ci s’informa che il noto don Giovanni Chelodi, ex redattore del Trentino e grande propagandista clericale al cospetto di Dio e degli uomini, è stato temporariamente dislocato in cura d’anime a Isera. Come è risaputo, Isera è la sede di quella Lega dei contadini che pareva avesse delle velleità di minare il seggio politico di don Panizza: e la curia vescovile si è affrettata a correre ai ripari col metterle ai panni, come cappellano, uno dei più esperti agitatori politici del partito clericale. E i primi frutti di questa mossa si sono visti ieri a proposito della lettera di dimissioni del vicepresidente della Lega, inspirata a quegli stessi concetti perfino stilistici che avevano guidato l’azione dell’ex giornalista nella campagna del 1907. Dopodiché, se don Chelodi ci farà – direttamente o indirettamente – sapere che egli è affatto estraneo alla cosa e che magari non conosce l’ex vicepresidente della Lega neppure di vista, noi gli crederemo senz’altro sulla parola. Quello che oggi sopra tutto interessa è di salvare il seggio di don Panizza, perché evidentemente don Panizza è la religione e viceversa. E non avrà dunque ragione la Curia vescovile di prendersi a petto la cosa? Noi però ci permettiamo di essere dell’avviso che, quanto a cura d’anime, la Curia farebbe assai meglio a occuparsi – nel vero interesse della religione – di certe porcherie che van commettendo certi preti dal punto di vista nazionale a Luserna e altrove. Ecco per esempio un posto dove don Chelodi, persona indubbiamente dotata di buon fiuto e di retto sentire nazionale, potrebbe fare ottima prova. Ma la Curia non vuole grattacapi. Dove c’è il pericolo nazionale essa è bella e buona di acuire e peggiorare la situazione mandandovi e mantenendovi dei preti dai sentimenti tedeschi e i tipi alla don Chelodi li manda in cure d’anime... per fare la campagna elettorale a favore del partito clericale e a sostegno dei seggi pericolanti di certi deputati impossibili. E si dovrà dire che alla Curia sono minchioni? Ci perdonino i lettori – ai quali forse si sono rizzati i capelli in capo leggendo la prosa del «L’Alto Adige» – ci perdonino i lettori se diciamo tosto che di rado ci avviene di ridere così di gusto come questa volta. La fantasia riscaldata mise «L’Alto Adige» in balia di un ameno informatore che, approfittando dell’esaltazione di lorsignori li prese a gabbo e giocò loro un brutto tiro. L’esaltazione – concediamolo pure – era scusabile. Circa un anno fa sorse in Vallagarina una società che si intitolò «Lega dei contadini». A udire questo nome, si sarebbe potuto immaginare ch’essa avesse lo scopo di aiutare gli agricoltori nei loro interessi. Ma il piccolo credito rurale fu già introdotto da lungo pezzo per opera del clero e dei cattolici. La compera e lo smercio cumulativo del pari; casse rurali, famiglie cooperative, essicatoi, cantine sociali sono istituzioni che ormai esistono e che apportarono agli agricoltori della Vallagarina insigni benefici, dovuti a chi già da lunga pezza dedicò al loro vantaggio tempo, intelligenza, fatiche e ingenti capitali. Che doveva dunque fare la Lega? Una scorsa agli statuti dimostrava ben tosto che non si trattava di società economica, ma di società politica. Il difficile lavoro di organizzare il popolo sulla base economica sociale si lascia volentieri ad altri; quello che importa a certuni è semplicemente di acciuffare il mandato politico. Per riuscire meglio nell’intento si fece così. I popolari – dopo aver liberato il popolo dalla schiavitù economica – istituirono un’Unione politica che, in corrispondenza ai sentimenti dell’immensa maggioranza dei trentini – per quanto riguarda le relazioni fra Chiesa e Stato, si ispira al principio della reciproca armonia. I compilatori dello statuto della Lega dei contadini di Vallagarina pensarono bene di togliere di peso, parola per parola, il rispettivo paragrafo dagli statuti dell’Unione politica popolare e trasportarli nel loro statuto. Così si pensava di acquietare le preoccupazioni e gli scrupoli della buona gente; ma nello stesso tempo si stabiliva che ogni suddito austriaco maggiorenne potesse farsi socio della Lega dei contadini. Per tal modo questa era privata di ogni garanzia e spogliata del duplice carattere di società ispirata a sani principi cristiani e di società composta di agricoltori. La «Lega dei contadini» di Vallagarina nonostante il suo nome e nonostante il paragrafo riflettente le relazioni fra società religiosa e civile, poteva aprire le porte a operai del campo a coloni ed anche ai proprietari; a produttori e a compratori; a popolani e borghesi; a cattolici di buona fede, a liberali e socialisti; a persone di sentimenti italiani, agli internazionali rossi e ai volksbundisti. Essa diventava la vera arca di Noè che dava ricetto a tutti, ai furbi e agli illusi, per marciare alla conquista della deputazione. Così avvenne anche in città. Tutti gli elementi più disparati si raccolsero in quella società dove ben presto i buoni furono in realtà soprafatti e sfruttati da persone che s’infischiano dei sentimenti cattolici e del benessere dei contadini, ma mirano soltanto a far sgabello di costoro per salire al potere. Tosto, il defunto Messaggero, «L’Alto Adige» e il Popolo cominciarono a battere le mani e il tamburo alla nuova Lega. Fino in Italia, per mezzo di una signora amica del Murri, giunse a un convegno tutt’altro che cristiano la lieta notizia che finalmente anche nel Trentino i «contadini» si svegliavano. Quali bubbole si raccontassero nelle conventicole per «svegliare» i contadini e accapparrarsene la fiducia, si può vedere da due fatterelli che scegliamo fra tanti. In un convegno si fece colpa ai deputati popolari di avere caldeggiati e promossi permessi ai soldati nel tempo del maggior lavoro di campagna. Che cosa fanno i soldati in permesso? Diceva l’oratore. Invece che lavorare nei campi ed essere di aiuto alla famiglia, vanno in giro, mangiano, bevono, fanno baldoria, spendono e spandono, meglio sarebbe per le famiglie che fossero restati in caserma. E di chi la colpa? Dei popolari! Un altro casetto tipico. Sapete, diceva l’oratore, che cosa hanno tentato i popolari? Niente meno che di votare cento milioni a fine d’introdurre l’assicurazione generale per la vecchiaia e l’invalidità. Ma non è altro che una trappola. Quei cento milioni con i quali si finge di aiutarvi, sono tutti soldi cavati dalle vostre tasche. E volete fidarvi dei popolari? Bastano questi pochi cenni per conoscere e manifestare che razza di propaganda fosse quella che si faceva fra i soci della «Lega dei contadini» dai mestatori e dagli arruffoni. Che cosa sono quattro milioni per la nuova sede stradale? Esclamava uno di questi. Una bazzeccola! E intanto, mentre pendeva a Vienna il pericolo della nuova imposta sui vini, sembrava che la Lega di Vallagarina non se ne accorgesse e chi dava il tono pensava solo a combattere con quegli argomenti, non si sa se più menzogneri o ridicoli, l’opera dei deputati. Questi invece in comizi, con proteste e coll’opposizione efficace presso il Governo e nella Camera, scongiuravano il pericolo dell’imposta disastrosa. C’è un proverbio che dice: «Contadino, contadino, scarpa grossa e cervel fino». Parecchi galantuomini che si trovavano nella Lega, cominciarono a chiedersi: «Se la Lega vuole la buona armonia fra Chiesa e società, come avviene ch’essa tiene da sé lontani i sacerdoti? Com’è che membri della Lega ne sparlano, li avversano, li combattono, cercano di alienarne anche gli animi dei compagni? Com’è che nella Lega vanno raccogliendosi liberali e socialisti, che, a furia di gridare e maneggiarsi, minacciano di pigliare il sopravvento? Se la Lega è dei contadini, come va che vi entra tutto questo? Qui gatta ci cova. Ci si vuole ingannare e sfruttare: ecco tutto. Gli elogi del Popolo sono sospetti. Non è esso il giornale socialista che, se fedele al suo programma, vuole cacciata la religione dallo Stato e dalla scuola e abolita la proprietà privata? Forse che “L’Alto Adige” è stato mai tenero nei nostri interessi morali o materiali? Non è esso il giornale prediletto di coloro che, finché poterono, ci derisero, ci pelarono, violarono la nostra libertà religiosa e politica? Che cosa vuole dire ora questo correrci dietro? Ah, è troppo chiaro! Si vuole prendersi gioco di noi un’altra volta! È la storia della volpe che invita la gallina a uscire dal pollaio. Esci, cara gallina! Conquistati anche tu la libertà! Ma appena la gallina è uscita, la volpe se ne fa un boccone!». Così ragionarono costoro col buon senso e col buon fiuto di madre natura; e mentre «L’Alto Adige» gonfiava il comizio di Rovereto e annunziava i trionfi della Lega di Vallagarina, il vicepresidente della stessa preparava quella lettera così chiara ed eloquente che pubblicammo venerdì. In essa il vicepresidente che ben può conoscere le cose come stanno, dichiarava che la Lega sorse per astio e rancore contro il clero e i deputati popolari, ch’essa non era Lega di contadini, ma un minestrone di tutto e di tutti; che serviva di strumento a persone avverse alle convinzioni religiose del popolo; che suo unico scopo era la conquista di un mandato politico; e conchiudeva che essendo rimaste vane tutte le sue rimostranze e i suoi sforzi per rimediare a tale stato di cose e volgere la Lega a vantaggio morale e materiale degli agricoltori egli si dimetteva da presidente e da socio. Fu un bell’atto di franchezza e di coraggio, che giunse però molto sgradito ai novelli tutori dei contadini di via Dordi, e tosto se ne videro gli effetti. Ancor venerdì sera l’Alto Adige, in apposito articoletto, se la pigliava colla lettera del sig. Francesco Giordani e con noi. Ma non gli bastò. Sabato tornò alla carica. Conoscendo con quali metodi lavorano di solito i liberali; conoscendo in particolare come si erano abbindolati dei buoni contadini di Vallagarina, attirandoli nella Lega per vender loro favole e carpirne il voto, «L’Alto Adige» pensò che tali metodi fossero in uso anche presso altri partiti e non gli parve vero di poter pigliare due piccioni e una fava: colpire il partito popolare e tirare in ballo la Curia. La Curia, vista l’opera della Lega e visto il pericolo che ne veniva, mandò don Chelodi, ex redattore del Trentino, a fare da cappellano a Isera, e don Chelodi, in esecuzione del suo mandato, si è messo al lavoro e presenta i primi frutti delle sue fatiche nella lettera del sig. Giordani. Come avrà riso anche don Chelodi, o meglio come riderà, quando gli arriveranno sì peregrine notizie nel Trentino di oggi! Egli si fregherà gli occhi, si chiederà se è proprio lui, se ha sognato, se è desto, se non ha patite delle illusioni. Giacché a Isera non andò né lui né altri; anzi don Chelodi già da tempo è lontano un bel po’ dalla politica e dal Trentino, trovandosi all’Istituto di Sant’Agostino a Vienna dove attende agli studi superiori. Com’è giocondo e esilarante l’Alto Adige! «Ci s’informa che il noto don Giovanni Chelodi, ex redattore del Trentino e grande propagandista clericale al cospetto di Dio e degli uomini, è stato temporariamente dislocato in cur d’anime a Isera». Quando si dice essere bene informati! E poter servire un sì bel manicaretto per la domenica ai lettori! Bevi, intelligente e colto pubblico dell’Alto Adige! «Come è risaputo, Isera è la sede di quella Lega dei contadini che pareva avesse delle velleità di minare il seggio politico di don Panizza: e la curia vescovile si è affrettata a correre ai ripari col metterle ai panni, come cappellano, uno dei più esperti agitatori politici del partito clericale» . Sicuro la Lega e l’Alto Adige, suo volontario patrono, parevano avere certe velleità; anzi nutrivano dei desideri e li manifestavano abbastanza chiari; ma la Curia è corsa ai ripari; si oppose ai zelanti apostoli che, per una volta, volevano organizzare i contadini e salvare la religione; a tale scopo, abusando del suo potere, mandò don Chelodi a studiare le decretali, ed ora se ne vedono «i primi frutti». «Dopodiché, se don Chelodi ci farà – direttamente o indirettamente – sapere che egli è affatto estraneo alla cosa e che magari non conosce l’ex vicepresidente della Lega neppure di vista, noi gli crederemo senz’altro sulla parola». Oh, generosi! Non troviamo parola per esprimervi la nostra gratitudine! La quale si estende – naturalmente – anche agli altri elogi che fate della Curia. Certo, essa è la più grande nemica dell’italianità del nostro paese e la più terribile alleata dei nostri avversari. Lo sanno parecchi dei vostri uomini ed è noto a tutto il mondo che il clero rovinò Fassa e Folgaria, tanto contrastate e combattute. È ora, è ora di mettere a posto la Curia che danneggia la religione, mentre l’«Alto Adige» ne è così sollecito e dovunque trova modo di aiutarla, corre senza indugio, sia che si tratti di fare la reclame al Murri, sia che pericoli la rappresentanza cattolica della Città del Concilio, sia che alcuni preti tentino di fuorviare i contadini, sia che il vescono non si diporti a dovere, sia che il Papa scriva encicliche sciagurate o voglia opporsi a quei buoni cristiani di Combes, Clemenceau, Briand e Canalejas. Ma c’è l’«Alto Adige» che veglia, che è informato e che fin d’ora si adopra a tutt’uomo perché le elezioni parlamentari non piglino l’aspetto di lotta pro e contro il «clericalismo». Possiamo dormire tranquilli! 