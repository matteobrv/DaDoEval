Calliano -Aehrenthal -Triplice-Bülow -Tittoni-Pergine-Desio ... Chi avrebbe pensato all’avvicinamento di dimensioni tanto diverse! Le Münchener Nachrichten, l’Allgemeine Zeitung, le Leipziger N. Nachrichten, la Neue Freie Presse ne fanno una combinazione tale, che c’è da strabigliare! Pochi giornali hanno informazioni esatte e le esagerazioni sono enormi. A Pergine i gitanti si sono visti attorno a 1000 irredentisti, a Calliano 2000, mentre, a quanto si riferisce, raggiungevano forse i 300, sommati questi e quelli. Ora pare che si siano trovati anche dei revolvers presso la stazione di Calliano. Che c’è da dire? È stata avviata un’inchiesta e questa, siamo certi, proverà che se vi furono a Calliano dei violenti, sono degli esaltati irresponsabili, coi quali il popolo trentino non ha nulla di comune. Ma è difficile ora ricostruire gli avvenimenti nei loro particolari. A Pergine, per esempio, abbiamo sentito esprimere la massima indignazione perché un trentino avrebbe sputato in viso a una signora tedesca. Persone autorevoli invece, testimoni oculari del passaggio della signora, assicurano che la notizia è falsa. Tanto meglio! Ad ogni modo noi facciamo appello alla popolazione di Pergine di tenere bene aperti gli occhi e a non lasciarsi subornare da alcuni mestatori, i quali gonfiano ad arte qualche incidente che noi pure deploriamo, per provocare controdimostrazioni. Non lasciatevi ingannare, contadini! Qui non si tratta di gridare: viva l’Austria! o: viva l’Italia! Quei gitanti non erano semplicemente tedeschi, o puramente austriaci, ma erano seguaci di un determinato partito, e precisamente del partito pantedesco o pangermanico, il quale vuole che l’Austria vada in rovina, per poi fabbricare una grande Germania. Queste cose le hanno dette i gitanti stessi a Bolzano e sono venuti a Pergine, non per dimostrare che la vostra borgata è austriaca, ma che è tedesca e pronta a rendere omaggio alla bandiera tricolore germanica. Per questo appunto, perché si trattava non di una gita di piacere, ma di una dimostrazione di partito, anche molti giornali tirolesi e tedeschi biasimano la gita dei pangermanisti. Abbiamo riportato ieri e ierl’altro articoli e proposizioni del Tiroler Volksblatt, delle Tiroler Stimmen, del Vaterland di Vienna contrari al Meyer e ai suoi seguaci. E oggi ne aggiungiamo di altri, come la Münchener Post la quale chiama il Meyer uno dei più fanatici pangermanisti e lo accusa d’aver fatto ad Innsbruck agitazione per il partito pantedesco (eine ebenso aufdringliche wie taktlose alldeutsche Propaganda). Anche il giornale cattolico, il Vaterland, in un altro articolo di oggi deplora la tendenza dei pangermanisti, di germanizzare, perché infine di tutte queste beghe devono pagare le spese i contadini e i lavoratori d’ambo le parti. Il Deutscher Volksblatt poi di Vienna, giornale di tendenze cristiano-sociali, pubblica una lettera di un tedesco da Riva, in cui si deplorano simili gite, le quali danneggiano la posizione dei tedeschi e l’industria dei forestieri. Un po’ alla volta si fa luce insomma. Si può deplorare che siano accadute violenze, si può biasimare chi scenò condimostrazioni politiche, ma tutti, italiani e tedeschi ragionevoli, devono ammettere che la provocazione è venuta dai pangermani. Queste parole rivolgiamo in modo speciale alla popolazione di Pergine, che si cerca di sobillare nuovamente. Noi abbiamo bisogno di pace e di concordia e di lavoro unito per far risorgere economicamente il nostro paese. Appunto per questo dobbiamo protestare che alcuni tedeschi prepotenti vengano a piantarci la zizzania in casa. È chiaro? 