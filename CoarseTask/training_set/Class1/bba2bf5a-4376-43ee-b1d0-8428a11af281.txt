L’Austria è per la stessa struttura sua, più che per gli uomini che vi governano, uno Stato «naturalmente» refrattario alle riforme sociali e a un movimento che vi faccia capo. Le lotte nazionali fra due razze potenti, che si contendono disperatamente il potere dal Comune, alla Dieta, al Parlamento, distolgono di per sé l’attenzione da mali più profondi e più generali, e conducono a un sistema parlamentare, dal quale il popolo spera meno che mai una legislazione sociale riformatrice in senso democratico. Questo va premesso, per comprendere in quali condizioni sfavorevoli, che altri paesi non hanno, si è sviluppato e vive tuttora il partito cristiano-sociale austriaco. In Austria dal ’60 all’85 circa, spadroneggiava il liberalismo in tutte le sue forme. Alla testa della corrente liberale stava la nazione ebrea, che si rifaceva della prigionia patita negli anni dell’intolleranza. Vienna e l’Austria Inferiore – il cuore della monarchia – erano completamente sotto il giogo degli ebrei. Giornalisti, si presentavano come l’indiscutibile opinione pubblica; industriali, tenevano gli operai cristiani in condizione di schiavi; commercianti, facevano coi grandi bazar una spietata concorrenza ai piccoli negozianti indigeni; banchieri, affamavano alla borsa dei cereali la classe dei contadini, e nei teatri e nelle scuole il loro spirito talmudico rovinava completamente la morale pubblica. «Noi austriaci, mi diceva una settimana fa un deputato cristiano-sociale, temiamo sempre che all’estero non ci si comprenda quando vediamo nel nostro giudaismo l’origine di tutta la nostra miseria morale ed economica. Eppure è un fatto che la lotta nostra è un continuo agitarsi in cerca d’aria e di vita, è una marcia dai piccoli quartieri, in cui essi ci avevano riservati, verso le piazze e le vie grandi, ove si erano creduti re». Poco dopo il 1880 parve che il liberalismo avesse raggiunto l’estremo della parabola e incominciasse a discendere. Aveva trovato un avversario teoretico terribile nel celebre barone Vogelsang il quale nel «Vaterland» (ora giornale feudale-conservativo) e nella «Monatschrift für christliche Sozialreform» (questa rivista esiste ancora ed è diretta dal celebre professor Beck dell’Università di Friburgo) predicava i principi d’una riforma sociale cristiana. Egli fu certo per lungo tempo un predicatore al deserto, le sue idee furono monopolio di alcune poche intelligenze e non penetravano nella coscienza popolare. Dalla sua scuola però uscirono poi tutti quei politici e quegli agitatori che avviarono e diressero il movimento cristiano-sociale. Verso l’85 in Vienna s’andava compiendo un meraviglioso rivolgimento: il popolo incominciava a capire. Allora tutti quanti deploravano le rovine apportate dal pseudo-liberalismo divennero, naturalmente, alleati contro il nemico comune. La parola d’ordine era stata pronunciata dal principe Liechtenstein a un banchetto nel quale si festeggiava un giubileo del «papa sociale» (’87): «Tutto ciò che divide sia evitato». E così si trovarono in un medesimo campo cattolici convinti (la gran maggioranza) e convinti protestanti ed anche indifferenti di ambo le confessioni, i quali ultimi però si staccarono presto. Questa falange portava il nome – dato dal prelato dott. Sckeicher – «die Vereinigten Christen» (i cristiani uniti). Chi seppe tenere tutti questi elementi disparatissimi in un fascio solo e li condusse alla vittoria fu il dott. Carlo Lueger , un profondo conoscitore dell’anima popolare, un agitatore di eminenti qualità strategiche, uno dei primi oratori popolari che al dì d’oggi esistono in Austria, il quale per la sua bella e imponente figura, per l’ironia e l’acutezza della critica che sgorgava dalle sue labbra, trascinò le masse alla riscossa. Accanto a lui alla testa del nuovo partito stavano il principe Luigi Liechtenstein, che è tuttora uno dei più facondi oratori parlamentari, rampollo di nobilissima famiglia ed insieme fervente democratico; il prelato dott. Sckeicher, il quale colla sua opera «Il clero e la questione sociale» influì assai sui giovani preti; e infine il dott. Gessmann , che ha grandi meriti per l’organizzazione del partito. «L’unione dei cristiani» entrò in azione anzitutto nelle elezioni municipali della capitale. Ogni nuova elezione portava un nuovo trionfo, e finalmente nel 1895 il municipio di Vienna era conquistato. Allora il liberalismo fece gli ultimi sforzi e mise in moto tutte le leve più occulte. Il dott. Lueger venne eletto borgomastro, ma l’imperatore non diede la necessaria sanzione. Il Consiglio, ciò nonostante, rielesse Lueger; e il Ministero sciolse allora la rappresentanza e prescrisse nuove elezioni. Queste riuscirono una vittoria ancor più splendida per gli antisemiti e il Lueger venne rieletto per la terza volta. Ma di nuovo gli fu negata la sanzione. Seguirono tempi critici per la capitale. I viennesi col garofano bianco all’occhiello, cantando la Lueger-marsch (marcia Lueger) s’avviarono a migliaia e migliaia alla Hofburg (corte imperiale) e chiesero ad alte grida la sanzione di Lueger. In questi momenti pericolosi per tutto il movimento, l’uomo idolatrato dalla folla si sacrificò, fece eleggere nel suo posto l’amico Strobach ed egli venne eletto vice-borgomastro. L’anno dopo ricevette finalmente la sanzione. D’allora in poi il partito ebbe due mete: consolidarsi internamente, col rendersi più omogeneo, ed allargarsi alle altre province austriache. Del lavoro interno non diremo nulla perché a darne un’idea occorrerebbe un libro. Basti dire che i cristiano-sociali – così si chiamò poi la parte maggiore e più pura del partito – conquistata anche la Dieta dell’Austria Inferiore, svilupparono una rete tale di organizzazioni in tutte le classi del popolo da assicurarsi la vittoria per lungo tempo ancora. Celebri sono le società femminili (Frauenbund) che hanno assunto ora un’importanza colossale per il partito. Parallelamente in tutte le province si lavorava con alacrità nella propaganda, e il movimento fiorentissimo avrebbe invaso tutta l’Austria, se sgraziatamente non si fossero scatenate con raddoppiata violenza le passioni nazionali, quando il ministro Badeni emanò le famose ordinanze sulle lingue . In Boemia, dove prima il nome di Lueger suscitava entusiasmi, gli stessi socialisti perdettero i loro seggi di fronte al fanatico partito dei pangermani. Invece il Vorarlberg è ormai tutto cristiano-sociale e nella Stiria e nel Tirolo il movimento progredisce di anno in anno. Ma la gloria più bella di questo partito è il movimento prettamente operaio, che l’anno scorso nell’ultimo Congresso a Vienna si è dichiarato in quanto all’organizzazione autonomo ed indipendente dal partito politico, benché ne rimanga naturalmente una parte. L’organizzatore degli operai è Leopoldo Kunschak , una volta garzone sellaio, poi propagandista fervente per tutta la gioventù, ora redattore della «Christlich-soziale Arbeiterzeitung» (giornale dei lavoratori cristiano-sociali). Queste schiere lavoratrici, informate a uno spirito veramente cristiano sono le fresche riserve del partito. Chi ha veduto l’anno scorso i rappresentanti dei maggiori centri industriali al Congresso degli operai cristiano-sociali in Vienna e li ha visti giurare su di un programma profondamente cristiano e sinceramente democratico ed acclamare entusiasticamente a Leone XIII, aveva dinanzi l’Austria futura, se pur ve ne sarà una. Ricordavo allora il dilemma di Lueger: «O l’Austria cristiano-sociale o la dissoluzione!» Mentre vi scrivo i cristiano-sociali si preparano a una battaglia colossale e – in quanto riguarda il partito politico – decisiva. In autunno ci saranno le elezioni per la Dieta (rappresentanza della provincia) finora in mano ai nostri. Gli ebrei – i rappresentanti del capitale – hanno trovato degli alleati nei socialisti che qui sono veramente il partito internazionale al servizio dell’«Alliance Israelite», nei tedeschi nazionali e nei tedeschi radicali (Wolf- Schonerer). Questa coalizione che non sa lanciare contro un partito – il quale rialzò le finanze della provincia, emancipò l’Austria Inferiore dal capitale straniero e per il primo concesse il sistema elettorale più democratico che esista in Austria – nient’altro che la taccia di «clericalismo», metterà a dura prova le schiere di Lueger. Le previsioni sono inutili. L’Austria versa ora in una crisi profonda, e il fanatismo nazionale fa cambiare d’aspetto, da una elezione all’altra, un intero paese. Ma, avvenga quello che si vuole del partito politico, il movimento sociale cristiano continuerà la sua rotta trionfale. E dove passa la sua democrazia ritorna anche lo spirito religioso, il Cristianesimo. In Vienna, all’epoca del dominio liberale, le chiese erano deserte e i predicatori inascoltati. Quando sorse il nuovo movimento – e chiamarsi cristiano nella vita pubblica divenne un vanto – si incominciò anche ad esserlo veramente, le chiese si riempirono e i famosi predicatori P. Abel (gesuita) e P. Feund attirano tuttora grandi folle di popolo (uomini soprattutto) alle loro conferenze sulle «questioni del giorno», e le processioni del Corpus Domini si trasformarono addirittura in feste popolari, perché il popolo vedeva coloro che lo avevano liberato dalla schiavitù economica, e innanzi a tutti il dott. Lueger, andare francamente dietro la Croce. In Austria i conservatori cattolici si accorsero troppo tardi dell’efficacia morale della Democrazia Cristiana, che osteggiarono e in parte osteggiano ancora, e appena l’anno scorso, quando i cristiano-sociali si mostrarono l’unico baluardo contro il movimento scismatico «los von Rom», riconobbero a Lueger il titolo di «salvatore dell’Austria». Lo intendessero per tempo in altri paesi almeno, ove condizioni simili reclamano simili rimedi! Vienna, fine aprile A. Degasperi 