[...] La notizia portataci dal telegrafo è di una straordinaria importanza. È noto che la questione boema fu ed è ancor sempre quella che mina non solo l’attività della Dieta boema, ma anche l’attività e l’esistenza del Parlamento. Se non vi fosse stato l’aiuto dei cechi che in parte sostennero apertamente l’ostruzione slovena, in parte la favorirono di sottomano, gli sloveni, colle solo loro forze, non avrebbero potuto di gran lunga ostruire la Camera, impedire la votazione della Facoltà giuridica italiana e arrestare il funzionamento del supremo corpo legislativo con danni gravissimi per tutte le provincie e per tutti i popoli dell’Impero. Anche il prestigio del Parlamento andava con ciò diminuendo, mentre cresceva la forza del potere esecutivo che, non presentando nuove elezioni o prospettiva di miglioramento, avrebbe finito per governare da solo senza la cooperazione e controllo dei fattori costituzionali. I danni economici, che da questo stato di cose derivavano a tutta la Monarchia, si fecero sentire soprattutto in Boemia. Ivi, quest’anno il bilancio provinciale presentò un deficit di più che ventitrè milioni. Si dovettero sospendere lavori pubblici, stipendi, ecc., e siccome la Dieta non fu nemmeno in caso di rinnovare l’imposta sulla birra, minacciavano di mancare perfino i soldi per pagare i maestri, giacché gli esercenti continuarono bensì a far pagare la birra al prezzo solito, ma la quota corrispondente alla tassa provinciale di 4 corone l’ettolitro, anziché affluire nella cassa pubblica, in mancanza della rinnovazione della legge, restava nelle tasche degli esercenti stessi. D’altra parte, come i cechi ostruiscono il Parlamento, così i tedeschi non volevano desistere dall’ostruire la Dieta di Praga e come i primi non volevano trattare le leggi per la pacificazione nazionale e la distrettuazione della Boemia nella Camera di Vienna, così i tedeschi non volevano trattare nella Dieta di Praga, ove sono in minoranza. Oltre a ciò i cechi dichiararono che il relativo progetto non poteva nemmeno formare base della discussione, equivalendo a una scissione, a uno smembramento del regno di San Venceslao. Inutile sperare nella riattivazione della Camera, finché agli sloveni non fosse sottratto l’appoggio dei cechi e non fosse spianato il conflitto ceco-tedesco. Eppure che la Camera funzioni importa sommamente, giacché un regime, sia pure larvatamente assolutista, impone a lungo andare anche troppe responsabilità, crea troppe difficoltà e non può sostenersi. Gli sforzi della politica delle ferie furono perciò rivolti ad appianare la questione boema. Le speranze di riuscita erano alimentate dalle condizioni disperate delle finanze in Boemia, dai profondi malcontenti e dissidi serpeggianti fra i cechi per l’infruttuosità dell’ostruzione e in generale della politica da loro seguita dopo la caduta del bar. Beck, e dal desiderio dei cechi stessi di ritornare a far parte del Governo e della maggioranza. Sfiducia generava invece l’asprezza della lotta, il suo inveteramento e tanti sforzi di vincerla e di eliminarla andati a vuoto. Altissimi personaggi si adoprarono tuttavia per un nuovo tentativo di conciliazione. Anzitutto si cercò un contatto col grande possesso conservativo e costituzionale, autonomista e favorevole ai cechi il primo, centralista e favorevole ai tedeschi il secondo. Questi due gruppi, di cui specialmente il primo ha uno straordinario influsso sui destini della Boemia e sulla dieta di Praga, vennero in agosto a conferenze e raggiunsero un accordo, il cui contenuto rimase però segreto. Lo stesso accordo – a quanto pare – viene ora accettato anche dagli altri partiti. I cechi cedono, ammettendo alla discussione i progetti di legge per la creazione di nuovi distretti in Boemia; i tedeschi acconsentono che i progetti vengano discussi a Praga e la Dieta può funzionare. È un successo straordinario ottenuto dal grande possesso che assurge in tal modo ad arbitro della situazione a Praga, e indirettamente anche a Vienna, ove i suoi membri siedono in Parlamento, benché non nella Camera dei deputati, ma in quella dei Signori. Se il primo passo sarà seguito dagli altri, non solo il Parlamento funzionerà regolarmente e si avrà un rimpasto del Governo e un allargamento della maggioranza, ma la politica austriaca entrerà in un nuovo e più felice stadio dopo tanti anni di aberrazioni, alle quali non poté rimediare che in parte l’introduzione del suffragio universale. 