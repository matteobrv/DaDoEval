Con questo titolo il conte Alberto De Mun ha testè pubblicato un libro, rivolto ai cattolici francesi, che ha fatto al suo primo apparire notevole impressione ed è stato accolto assai favorevolmente dalla stampa. Con argomenti d’incontestabile autorità si scorgono nel libro i dettami d’una profonda esperienza. Vi si trovano condensati preziosi ragionamenti e ottimi consigli che non solo possono giovare ai cattolici di Francia, ma che anche noi abbiamo dovere di fortemente considerare. La conquista del popolo è una necessità dei tempi nostri e posto chiaro il problema, l’autore si studia di additarne la soluzione. Il popolo è distaccato ormai in Francia dai cattolici e quanto pure da noi si fa per ottenere il medesimo intento, ognuno lo può vedere. È una verità, di cui si può dolersi, ma innanzi alla quale non giova chiuder gli occhi. L’azione ed i mezzi per riconquistare l’attaccamento del popolo quando una volta fosse perduto non sono facili e non possono essere che lenti; ma l’opera è necessaria ed urgente. Si cita sovente ad esempio l’unione dei cattolici tedeschi e quella dei cattolici del Belgio; ma non è per l’unione soltanto che i cattolici tedeschi e belgi hanno trionfato; è innanzi tutto per la loro azione sociale, vigile ed assidua. In Germania, prima che il Kulturkampf obbligasse il cattolicismo a costituirsi in partito di difesa, aveva messo salde radici come partito sociale, e un tal fatto è stato messo in piena luce ne’ magistrali studii di Giorgio Goyau. E nel Belgio, se i cattolici hanno potuto dopo venticinque anni di fiera lotta, salire al potere, fu principalmente in grazia del loro ardito e costante lavoro sociale. A queste due testimonianze offerte da straniere nazioni, il conte De Mun oppone, rattristato, la condizione di spirito di gran parte de’ cattolici francesi assai più paurosi delle riforme sociali che della stessa persecuzione religiosa. Da un quarto di secolo molti cattolici intrapresero in Francia opera zelante di rigenerazione sociale; ma essi non hanno trovato quell’ardore di collaborazione e quegli incoraggiamenti di cui hanno bisogno e che si meriterebbero; al contrario ebbero molte critiche, incontrarono defezioni e diffidenze, videro apatie e sconforti come se nulla vi fosse da intraprendere. È ora troppo tardi per rinnovare il tentativo? Il conte De Mun non lo crede, a patto che tutti i cattolici vi si accingano con un risveglio di operosità e di fiducia quali sinora non seppero usare. Con un ardore di fede ammirabile l’illustre parlamentare della Francia esorta i suoi fratelli cattolici ad agire ed invita il clero per primo ad avvicinarsi con tutta l’anima al popolo, a ingerirsi e dominare le opere popolari, dalle quali si può trarre larga messe. Dio voglia che la parola autorevole dell’illustre oratore venga ascoltata e messa in pratica. 