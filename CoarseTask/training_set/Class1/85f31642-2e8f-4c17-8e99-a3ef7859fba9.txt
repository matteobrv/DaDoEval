I. Continuazione dell’esame e approvazione del preventivo comunale per l’anno 1910 [...] Il Cons. Degasperi vorrebbe riaperta la discussione dal momento che il Vicepodestà ha creduto opportuno di esporre le ragioni a sostegno della proposta giuntale . Esprime anche la speranza che nella giornata di intervallo qualche consigliere abbia cambiato opinione. [...] C. Servizi municipalizzati. Rubrica XIV. Impianti elettrici [...] Il D.r Degasperi riguardo al fondo di rinnovamento, si richiama a quanto hanno sostenuto lui e i colleghi ripetutamente . L’ing. Capraro ha esposto anche a Rovereto le sue ragioni di fronte al bar. Malfatti, come risulta dal protocollo consigliare. I tecnici giudicano dal punto di vista tecnico, non da quello finanziario. Si associa alle osservazioni e raccomandazioni dei Cons. Cappelletti ed A. Scotoni a proposito dello smercio dell’energia elettrica. Il Municipio deve comportarsi come un negoziante che ha da vendere. Bisogna familiarizzare il pubblico cogli usi più svariati dell’energia elettrica. Ad Innsbruck si ebbero nel 1909 aumenti straordinari di forniture elettriche per gli scopi famigliari più svariati. Ma quell’impianto distribuisce gratis un bollettino mensile, nel quale vengono spiegati tutti i fenomeni elettrici e descritte le applicazioni domestiche dell’energia. Il bollettino è pagato da società fornitrici. Forse l’amministrazione di Trento potrebbe fare qualche cosa di simile. Naturalmente che non si può pretendere lo sviluppo di Innsbruck. Ma a Trento è accaduto invece il rovescio. Nella città si è molto cari; fuori invece si è offerta la forza lavoro ad un prezzo molto più basso. Porta l’esempio di Dro dove si è offerta l’energia per l’illuminazione privata a Cor. 0,60 e per l’illuminazione delle chiese a Cor. 0,30. Nasce così un curioso rapporto. I cittadini di Trento pagano Cor. 1,36 , ed oltre a ciò devono sostenere le nuove imposte per finanziare l’impianto, mentre fuori si sta molto meglio. Si dovrebbe concludere che quanto meno si è cittadini, tanto più si godono i vantaggi. Accenna poi ancora al fatto che mentre Trento faceva la piccola concorrenza nella Valle del Sarca, sul Perginese l’ing. Werkmeister, volksbundista, trattava coi Comuni per offrire la forza dalla Silla a prezzi addirittura enormi. [...] Il Dr. Degasperi risponde che sarebbe fuor di luogo discutere qui di tale concorrenza, quando si tratta d’affari e converrebbe aver cifre esatte alla mano. Ma poiché il Cons. Scotoni accenna a concorrenze schifose , osserva che fu proprio il Municipio di Trento ad entrare nella sfera d’azione dell’impianto sul Varone, portando via la fornitura di Oltresarca, e fu in seguito a questa lotta che l’impianto sul Varone fece la rappresaglia di venire in concorrenza a Dro. Rileva come proprio in quel tempo correvano trattative fra Trento ed una società privata, che si assumeva lo smercio di quantità considerevole di forza. Potrebbe occuparsi a lungo di tale vertenza. Ritiene che finirà non senza danni agli interessi di Trento, se si tiene d’occhio specialmente la vertenza con Cavedine. Rileva inoltre che Trento è messa nella condizione di non poter dare esecuzione materiale ai suoi impegni con Oltresarca. Il Municipio ha inoltre resi pubblici, danneggiandosi, i prezzi di concorrenza offerti a Dro. Si permette poi di fare un’altra domanda che gli è sfuggita prima. Nella relazione del novembre 1909 la spesa totale per l’impianto sul Sarca è di cor. 4.743.875. Nel riassunto egli trovò i seguenti conti transitori: Marchetti dr. Prospero cor. 117.233.37 Cassa di Risparmio cor. 23.882.75 ecc. e in altra rubrica ancora conti transitori collo studio Bertolini cor. 53.085.47. Domanda se tali conti erano compresi nel calcolo della relazione del novembre o se si tratta di spese resesi necessarie più tardi. [...] Il Dr. Degasperi ribatte ch’egli ha calcolato così : gl’impianti elettrici di Trento costano 7.200.000 Cor. ed hanno ora disponibili 2.400 kw. Il kw costa quindi oggi alla città 3000 Cor. Su questa base ha fatto il confronto anche cogli altri impianti tenendo conto della spesa totale d’impianto e dividendo per il numero dei kw. ottenuti nel primo periodo. In quanto al prezzo offerto al Comune di Dro conferma quanto ha pubblicato il capocomune del luogo circa un’offerta di Cor. 0,80, rispettivamente 0.60 ecc. per candela. [...] II. Condizioni della biblioteca e Museo comunali Il Dr. Degasperi difende a lungo, adducendo dati di fatto, l’opera del bibliotecario , del quale rileva la grande competenza ed estimazione e l’esiguità dello stipendio da lui percepito. III. Il problema delle abitazioni [...] Nella seduta del 20 corr. Il Dr. Degasperi presentò la seguente mozione: «Il Consiglio comunale invita la Giunta ad avviare un’inchiesta intorno al problema delle abitazioni in Trento ed a riferire intorno ai mezzi coi quali il comune potrebbe favorire lo sviluppo edilizio» . [...] IV. Riforma del regolamento elettorale comunale [...] In discussione la seguente proposta presentata pure dal Dr. De Gasperi nella seduta 20 corr. «Il Consiglio delibera di passare all’elezione di un Comitato di sette membri scelti dal suo seno, coll’incarico di preparare un progetto di riforma elettorale col criterio della rappresentanza proporzionale». [...] Il D.r Degasperi si dichiara d’accordo . [...] Il Dr. Degasperi non avrebbe nulla in contrario che venissero elette anche persone che non sono Consiglieri comunali, benché anche senza queste la Commissione possa tener conto dei voti di tutti i partiti. Quanto alla proporzionale fa rilevare come la sua proposta sia di natura affatto generale. 