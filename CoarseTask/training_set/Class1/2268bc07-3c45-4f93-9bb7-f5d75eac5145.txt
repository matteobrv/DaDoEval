Dunque la riforma è in incubazione. La quasi unanime condanna pronunziata nell’ultima seduta parlamentare contro il presente regolamento elettorale dell’Impero, ha prodotto i suoi effetti. Quel regolamento era il frutto della borghesia liberale tedesca che, nei tempi del suo fiore, quando disponeva di tali e tante forze da padroneggiare la Camera, aveva sognato di fondare il suo perpetuo dominio sul dualismo da una parte, sui privilegi e la geometria elettorale dall’altra. Ora il dualismo porta amari frutti in Ungheria, dove la crisi è ridotta al punto che, per abbattere la rivolta degli aristocratici, aspiranti alla semplice unione personale, il Governo stesso fa appello alle plebi, adescandole col suffragio universale. E per contraccolpo questa politica ha il suo effetto anche in Austria, e viene a dare un urto potente a quel sistema elettorale che un cattolico-conservatore, il capitano provinciale dell’Austria superiore, Ebenhoch, chiamò di recente, in piena Camera, un sistema di ingiustizia. Le varie proposte parlamentari per mettere tosto allo studio la riforma elettorale dell’Impero, caddero, per non aver raccolta la maggioranza qualificata di due terzi. Come accennammo brevemente ieridì, quelle che volevano il suffragio universale uguale e diretto adombravano le minoranze nazionali e gli stessi tedeschi che vedevano per quella porta entrare al Parlamento rinforzata la rappresentanza slava, già forte. Quella dell’Ebenhoch, che chiedeva fossero insieme assicurati i diritti nazionali, per togliere ogni possibilità di sopraffazioni, cadde per un puntiglio degli czechi. Ma il risultato formale della votazione non poteva creare illusioni. Se non con un voto compatto sopra una proposta concreta, certo con tante dichiarazioni e tante proposte s’era affermata una soverchiante volontà, che reclamava riforme. Si aggiunsero, negli ultimi tempi, le agitazioni pubbliche, che certo non possono fare a meno di avere una ripercussione, benché siano lungi dal raggiungere quell’importanza decisiva che il partito socialista vorrebbe loro attribuire, facendosi bello di un plebiscito parlamentare, nel quale la sua rappresentanza fu minima, e di complicazioni politiche, delle quali egli non ha nessuna colpa, né merito, ma che anzi partono da uno spirito nazionalista, tutt’opposto alla democrazia internazionale. Molto più influsso esercitavano ed esercitano invece le proposte di una riforma in base al suffragio universale, eguale e diretto, partite dalla Dieta dell’Austria inferiore, dove i cristiano-sociali hanno la maggioranza qualificata, e da parte dei cattolici popolari sloveni, che si sollevarono negli ultimi anni a grande potenza. Né i cattolici trentini nulla hanno a temere da simile riforma. Se i tedeschi dell’Austria inferiore e i cattolici sloveni insistono così energicamente per il suffragio universale, eguale e diretto, è perché hanno istruite, educate, organizzate economicamente e politicamente le masse popolari; e in esse hanno trovato un tesoro mirabile di fede ed energia, da sfruttare per il pubblico bene. Qualche cosa di simile, se non di eguale, è avvenuto anche fra noi. Il popolo, economicamente organizzato e sollevato a sorti molto migliori dai cattolici, sta saldo sotto il vecchio e sempre nuovo vessillo di Cristo. Solo è d’uopo fare un passo innanzi, istruirlo più e organizzarlo politicamente. Accanto alle cooperative di credito, di consumo, di produzione, improntate a spirito schiettamente cristiano, devono fiorire i circoli di lettura e le società agricole operaie cattoliche, dove il popolo venga preparato con utili letture e conferenze alla sua missione altamente civile; e le masse, così disposte, devono poi raccogliersi nell’Unione politica popolare, espressione del loro pensiero, strumento della loro forza. Il nostro lavoro civile, economico, politico deve ringagliardire di giorno in giorno, e questo devono procurare specialmente quelli che, uniti nella centrale di tutte le nostre società, hanno in modo speciale il compito di tener vive e far progredire le società locali. Così saremo preparati alle lotte dell’avvenire, e le riforme politiche potranno trovare in noi non dei ritrosi e rimorchiati, ma dei convinti fautori, che se ne faranno arma di progresso civile e morale. Vero che, per ora, difficilmente la riforma elettorale toccherà la meta del suffragio universale, uguale e diretto. Infatti, qualora i deputati venissero eletti in base allo stesso, calcolando un mandato ogni 61.000 abitanti, la Galizia con 7.320.000 abitanti manderebbe al Parlamento 120 deputati, ossia 42 più che al presente; la Boemia con 6.320.000 abitanti, 104, ossia 6 meno di adesso; l’Austria inferiore con 3.100.000 abitanti, 50, cioè 4 di più; la Moravia con 2.440.000 abitanti, 40, cioè 3 di meno; la Stiria con 1.360.000 abitanti, 22, 5 di meno; Il Tirolo con 850.000 abitanti, 14, 7 di meno; l’Austria superiore con 810.000 abitanti, 13, 7 di meno; la Bucovina con 730.000 abitanti 12, 1 di più; la Slesia con 680.000 abitanti, 11, 1 di meno; la Dalmazia con 595.000 abitanti 9, 2 in meno; la Carniola con 510.000 abitanti 8, 3 di meno; la Carinzia con 370.000 abitanti 6, 4 di meno; lIstria con 335.000 abitanti 5, non avrebbe cioè né guadagno né perdita; il Goriziano con 235.000 abitanti 4, 1 di meno; il Salisburghese con 195.000 abitanti 3, quindi 3 di meno; Trieste con 180.000 abitanti 3, quindi 2 di meno; il Vorarlberg con 130.000 abitanti 2, quindi 2 di meno. I tedeschi, evidentemente, perderebbero e guadagnerebbero gli slavi. Il Trentino, non ostante la forte diminuzione di mandati della provincia, conserverebbe il medesimo numero di adesso, pervenendogli 6 dei 14 mandati complessivi; gli adriatici avrebbero una diminuzione di 3 seggi, e di più temono che il suffragio universale, eguale e diretto, nuocerebbe alla rappresentanza nazionale italiana infliggendole nuove perdite. I polacchi sono poi contrari al suffragio suddetto, per non perdere il dominio di classe e di privilegio sulle masse che, munite di un’arma quale sarebbe il voto uguale e diretto, muterebbero faccia alla Galizia. Polacchi e tedeschi formano e formeranno il blocco potente, con cui il Governo dovrà fare i conti nel riformare il regolamento elettorale, in modo da non tagliare troppo sensibilmente le loro carni. A ogni modo una nuova aria spira dovunque, un nuovo orientamento politico si annunzia, e trarrà con sé conseguenze profonde anche nelle provincie e nei comuni. Forse, sotto la pressione dell’ora che passa, anche la Dieta di Innsbruck, in cui si discute la riforma elettorale, cederà alle domande di chi chiede maggiore giustizia nel riconoscimento e nell’esercizio dei diritti politici. E quello che vivamente auguriamo, e che del resto – velle aut nolle – dovranno ben presto concedere anche i partiti più restii, senza trovare nessuna gratitudine per una riforma non concessa, ma imposta. 