Il motto radicale ha trionfato anche questa volta! Il motto «o tutto o nulla» ha avuto la sua risposta! Quale? Quale era preveduta da tutti i benpensanti. I deputati italiani attaccati ancora alla insana politica domandarono alla Camera viennese la cancellazione dall’ordine del giorno da pertrattarsi nella breve sessione attuale, della proposta per la Facoltà giuridica italiana. Questo era l’agire logico dei promotori del «tutto o nulla». – Il «tutto», cioè Trieste, non si può avere –. In questo senso la Camera si pronunciò nella scorsa sessione, bisognava dunque pregare per avere la seconda parte, vale a dire il «nulla». Che rispose la Camera? Che disse il Governo? Si disperò forse? Scongiurò forse gli italiani di desistere dal loro proposito? Tutt’altro! La Camera accolse a braccia aperte la domanda degli italiani. I pantedeschi – i nemici d’una volta! – si congratularono e lodarono gli italiani per il loro agire. E non basta per i politicanti da strapazzo l’approvazione dei nemici? Il Governo, manco a dirlo, soddisfece gli italiani, contento in cuor suo di aver di fronte agli stessi se non altro una volta fatto bella figura col venire incontro ai loro desideri. Dunque, il Paese può rallegrarsi: ha le lodi dei pantedeschi, e, quello che più importa, ha ottenuto quello che da lungo tempo domandava: il... «nulla»! Questa la conseguenza di una politica insana. Lottare per cinquant’anni per tornare da capo, per restare con un pugno di mosche! Che ne avverrà adesso? quando arriveremo di nuovo alle condizioni che furono rifiutate? In cinquant’anni forse? Se si vuol badare all’esperienza, non c’è da ridere nel dire ciò. A quante riflessioni non si presta mai la frase pronunciata da quel deputato boemo all’udire la proposta degli italiani: Questi italiani si permettono dei lussi! Sì, veramente dei lussi si permettono i nostri radicali, a spalle del Paese, a spalle della maggior parte degli studenti, che non sono figli di grassi... borghesi dagli scrigni ripieni di napoleoni d’oro, ma di operai, di contadini che li mantengono agli studi a forza di sacrifici, di stenti, e che quindi questi poveri diavoli non possono perdere il tempo in agitazioni, in lotte partigiane, ma devono badare al solido, ma devono cercar di finire gli studi il più presto, per togliere l’aggravio alla famiglia! Sarà l’ultima maronata che faranno i nostri radicali? la risposta sta nella buona volontà, sta nelle mani del Paese che suda e lavora, nelle mani di chi deve portare le prime conseguenze degli sbagli altrui. Non aggiungiamo di più. 