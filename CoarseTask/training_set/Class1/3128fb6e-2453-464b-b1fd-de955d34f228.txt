Una parte della stampa annunzia con invidiabile disinvoltura l’imminenza della guerra . È da sperate che si tratti di minacce per rinvigorire gli argomenti diplomatici i quali, suffragati di una cinquantina di milioncini hanno ottenuto una problematica vittoria sul Bosforo, ma non sembra valgano gran che sulla Drina. Si faccia o non si faccia, è però caratteristico con quanta leggerezza certa stampa guerrafondaia parli di un avvenimento che, comunque finisca, sarà un nuovo flagello per la società intera ed una sventura per i contendenti. Le vittime di Marte, lo strazio delle famiglie, la perdita per la civiltà e per il progresso di uno Stato di tante energie giovanili, non sembrano gran cosa per chi presume di rappresentare gli interessi collettivi, il cosiddetto onore nazionale, o la boria di una classe sociale. A costoro dovrebbe però giovare almeno il riflesso che una guerra è pur sempre un’enorme perdita economica. La guerra del ’70 costò ai tedeschi dal giorno della sua mobilitazione fino alla conclusione della pace duemila e sessantacinque milioni di corone, ossia 6.700.000 al giorno e 7 corone per giorno e per uomo. In questa cifra non sono però contenute le enormi spese per la ricostruzione del materiale perduto, le pensioni alle famiglie degli invalidi e degli orfani e le perdite di beni privati. La medesima guerra costò ai francesi complessivamente 9 miliardi e 300 milioni; se leviamo da questa cifra anche l’indennizzo di guerra e le altre spese meno dirette, risulta che la guerra costò alla Francia per giorno 7.4 milioni. Le spese di guerra nell’ultimo conflitto russo-giapponese furono per la Russia di 3.390 milioni, per il Giappone 2.860 milioni. Ossia per ogni abitante della prima 2.5 milioni, e per ogni giapponese 6.1; senza calcolare qui tutte le altre spese, che furono incalcolabili, a cui gli Stati dovettero sobbarcarsi dopo la conclusione della pace, ma sempre in causa della guerra. Applichiamo queste cifre all’Austria Ungheria. Ammettendo che i soldati in campo (esercito comune, le due Landwehr e le truppe di confine nei paesi occupati) sarebbero un milione e mezzo e un altro mezzo milione di uomini verrebbe occupato in guarnigioni ecc., avremmo complessivamente due milioni di soldati. Ponendo per base della spesa per uomo 7 corone, ed è forse poco, avremo ora mai il risultato che la guerra costerebbe all’Austria 14 milioni al giorno, 420 milioni al mese e 5.110 milioni all’anno. A queste spese di mantenimento aggiungete i danni enormi che subisce la vita economica, le svalutazioni colossali dei valori borsistici, l’arenamento di ogni produzione... Ma sembra triste destino della società umana; salire faticosamente con sforzi concentrici la scala del progresso sociale, dell’elevazione economica, proclamare in mille concioni le benedizioni della pace, finché, venuto meno l’orrore dei disastri guerreschi e aumentata per i benefizi della concordia la superbia umana, questa cagiona la catastrofe, la quale rende nulla tanta ascesa compiuta. Gli antichi spiegavano quest’umana vicenda con le gelosie e con le beghe dell’Olimpo, noi sostituiremo agli dei il feroce speculatore di borsa, il politico banquerotteur, il guascone per l’atavismo, il servo di Marte per mestiere. Noi auguriamo che gli uomini di cuore sentano la responsabilità del momento e che il conflitto trovi una soluzione incruenta. 