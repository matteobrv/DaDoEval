La campagna è finita. Campagna per modo di dire, davvero! ché piuttosto si potrebbe intitolare: La fiaccona elettorale. Dopo l’agitazione aperta, il dibattito rumoroso del maggio scorso, codeste elezioni dietali fatte alla sordina, con le pastoie di un sistema elettorale ineffabile, hanno compiuto nel nostro popolo opera di demoralizzazione politica, l’hanno ripiombato nel disinteresse, dal quale l’aveva tratto il suffragio parlamentare. Discorsi, spiegazioni, l’arte della convinzione, la pubblica critica parvero inutili; poiché niente poteva valere di fronte al meccanismo sgangherato ed arrugginito che continuava stridendo la via prescritta. E noi che abbiamo sempre per l’educazione politica del nostro popolo e per la forza d’attrazione dei nostri ideali preferito in qualunque occasione la battaglia aperta e vigorosa, ci siamo trovati impotenti di fronte ad un sistema elettorale che pareva congiunto per natura a metodi antiquati. Siamo sinceri! Al paragone delle ultime elezioni parlamentari, è forse giusto oggi tirare dall’esito delle elezioni dietali delle deduzioni generali? Si dovrà ammettere che il partito il quale mantiene ancora nell’esito una certa corrispondenza col responso del maggio scorso è il partito popolare, almeno per quello che riguarda le campagne. E quali deduzioni saranno permesse invece, a mo’ d’esempio, per Trento, Mori, Borgo, Arco, Riva, Ala, quasi tutte insomma le città e le borgate? Trento ebbe, ai 14 maggio , 1576 voti socialisti, 934 liberali e 960 popolari; ieri i liberali stravinsero con 580 voti contro 180 socialisti o socialistoidi. Quali deduzioni sono permesse? Nella borgata di Mori, nelle città di Arco, Riva ed Ala i liberali ebbero ai 14 maggio complessivamente 863 voti contro 1465 popolari e 963 socialisti. E ieri il loro candidato ebbe campo aperto! Levico, Pergine e Borgo diedero al partito popolare nelle elezioni parlamentari 1934 voti contro 359 liberali; ed ieri il nostro candidato soccombeva con 15 voti di minoranza. E gli esempi potrebbero continuare all’infinito. È dunque lecito il considerare le elezioni di ieri come un fatto politico, dal quale si possa dedurre la forza effettiva del proprio programma? No, davvero. Ma c’è di più, l’antiquato sistema elettorale ha non solo l’effetto immediato di escludere un numero considerevole di cittadini dal voto, ma, per la sua fattura insidiosa, genera il disinteresse anche in quelli ai quali il voto sarebbe concesso. Infatti le astensioni notate ieri specialmente sono numerose e caratteristiche. Mentre in maggio andò alle urne l’80 fino al 90% degli aventi diritto a voto, questa volta la media dei partecipanti è forse il 45%. Tutte queste considerazioni ci vietano dal commentare le elezioni dietali quale base reale della nostra vita politica, e l’unica conclusione che s’avanza spontanea è che codeste fiacche elezioni hanno dimostrato un’altra volta la necessità di uniformare il diritto elettorale dietale a quello parlamentare. Di tale riforma noi siamo sinceri, caldi partigiani, e lo saremmo anche se non vi vedessimo il momentaneo vantaggio di partito. Il partito popolare – tutto sommato – ha guadagnato nelle elezioni dietali cinque seggi , a spese dei liberali, ma ha guadagnato certo di più ancora in energia, combattività e compattezza. Questa forza l’userà ad abbattere il vecchio sistema, inaugurando anche per la Dieta un’era nuova. Non s’illuda qualche governante o qualche partito: i nostri deputati hanno dato la parola agli elettori che il suffragio universale verrà conquistato, e la riforma dovrà immancabilmente venire, e presto. In coda alcune brevi osservazioni, che svolgeremo in altra occasione. Ieri, in Trento, si ebbe la sconfitta non dei socialisti, i quali in massima parte non poterono votare, ma dei socialistoidi che pareva avessero penetrato il partito liberale in modo da minarne l’esistenza . Se si considera però l’atteggiamento dei liberali nel collegio settentrionale, conviene ammettere che la votazione di Trento non chiude l’era dei socialistoidi e la crisi libero-socialista continua. Castigo di un partito che nei suoi giornali fa tutti i giorni la reclame ai socialisti, pur d’azzeccarne una ai «clericali», non accorgendosi che la penetrazione socialista dovrà pur soffocare il programma liberale. 