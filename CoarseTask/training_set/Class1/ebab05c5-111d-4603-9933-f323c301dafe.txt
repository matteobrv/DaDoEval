«... A voi elettori, il dire a costoro col vostro voto che alla direzione delle cose del Comune di Trento non vogliamo gli austriacanti e che il prete ha da esercitare altrove la propria mansione!» Questa la finale di un proclama della Lega liberale democratica agli elettori del III Corpo in occasione delle ultime elezioni . Questa – uno più uno meno – è la solita arma usata dagli avversari a nostro riguardo. Ma, signori, sentite un po’, lasciate che un povero diavolo, che un povero operaio, ignorante se volete, ma che ha un grande amore a questa terra natale, che ha grande fiducia nell’elevamento industriale di questo Trentino, vi apra il suo cuore, vi dica le sue impressioni su quanto sta svolgendosi intorno a noi... impressioni che sono il portato del vivere in mezzo ai meno abbienti, in mezzo a quelli che giornalmente devono lottare per il pane, che devono alla primavera far fagotti per varcare i confini dall’est all’ovest, dal nord a sud, onde vivere meno stentatamente. Voi, signori, avete mai potuto avere da questi esseri delle confidenze? V’hanno questi mai aperto il loro cuore? No... no... essi non possono giungere fino a voi; una barricata insormontabile li separa!... Signori! voi non avrete quindi potuto constatare come in questi esseri – che oggi son qui, domani là – lo spirito di patriottismo vada illanguidendosi all’estremo; immaginatevi un lumicino privo di olio che mandi gli ultimi sprazzi di luce... Signori!... non vedeste mai squadre di questi esuli dalla patria girare per le contrade della... vostra Trento col cappello verde e rispettivo scoiattolo? Voi, in quel momento avrete pensato ai luglierini. Ma no! Sono dei nostri! Signori! Sapreste voi spiegarmi questo fenomeno? Parlate loro di patria, di nazionalità e di altre cose! Essi vi parlano come un figlio privato della madre naturale vi parla della... matrigna. Essi hanno lasciati i loro affetti in altre regioni; i loro ideali in mezzo ad altri popoli! Rispondono che stanno con chi li mantiene, che non possono amare, che non possono aver entusiasmo per chi li priva del lavoro. Ora veniamo al sodo. Chi fino adesso cercò di metter argine a questa cosa? Chi lavorò per promuovere le industrie? Il commercio? Chi lavorò con fatti e con vane parole? Chi riuscì in parte ad arrestare la piaga dell’emigrazione? Voi no! I clericali, i preti, miei signori furono coloro che lavorarono per la patria, per salvare nel cuore del popolo il sentimento della nazionalità; questa nobile fiamma che minaccia di spegnersi per vostra incuria! «Il prete ha da esercitare altrove la propria mansione?». Ma ha forse da lasciar dilagare questo pericolo? Ha forse da tralasciare di far del bene ai suoi patriotti? Da sogguardare pacificamente alla rovina del paese natio, dell’amato nido? Austriacanti? Antinazionalisti? Ma voi siete dessi! Voi siete i peggiori nemici del Trentino! Voi gaudenti che assisteste fin qui impassibili, sventolando il bandierone della nazionalità, alla vista dei pericoli che sovrastavano al paese. Signori!... La «patria» non è una vuota parola, ma è il paese col suo popolo. Fino a che non avrete lavorato praticamente per questo popolo, chiudete quella vostra bocca sacrilega, non profanate con la vostra perfida bocca questo sacro suono! fs. 