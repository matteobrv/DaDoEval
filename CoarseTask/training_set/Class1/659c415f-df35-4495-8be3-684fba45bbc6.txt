L’«Alto Adige» asserisce che la riforma comunale di Trento non venne sanzionata nell’ultima sessione dietale non perché in quella seduta si sia iniziata l’ostruzione, ma in realtà per il «veto dei clericali». Quest’asserzione è perlomeno una cretineria. Tutti sanno che gli oggetti all’ordine del giorno, fra cui la riforma, vennero cacciati indietro dalla proposta d’urgenza Grabmayr e consorti sulla quale si svolse l’ostruzione italiana. Se si fosse raggiunto l’accordo per la questione scolastica, l’ordine del giorno sarebbe stato discusso, compresa la riforma. In tale dibattito i popolari avrebbero senza dubbio presentate delle proposte di miglioramento a quel gioiello di riforma elettorale; proposte che, per evitare forse un aperto conflitto in Dieta fra italiani, sarebbe certo stato loro desiderio venissero presentate già nella commissione, se questa non avesse sbrigato l’affare in quattro e quattr’otto, mentre tutta l’attenzione dei deputati era rivolta alla questione scolastica. Così stanno le cose e non altri. Ed ora non sono mutate di un pelo. Il partito popolare non approverà mai una riforma elettorale la quale è architettata in modo da escludere dalla rappresentanza del Comune quasi un terzo di cittadini. In ciò sono d’accordo gli elettori, i deputati e i consiglieri. Noi vogliamo una riforma che riformi davvero e conceda a tutti i gruppi d’interessi, a tutte le classi, un proporzionato influsso negli affari amministrativi della città. Perciò gli elettori di Trento, nostri consenzienti, hanno chiesto che «accanto al massimo ampliamento possibile dell’elettorato comunale si aggiunga l’introduzione della rappresentanza proporzionale». Questo postulato è divenuto un caposaldo nel nostro programma e tutti i rappresentanti del nostro partito in qualunque consesso risiedano sono chiamati ad attuarlo colla massima sollecitudine. Al Rubicone vi trovate quindi voi, signori radicali, e vi tocca passarlo presto. Dovrete decidervi se voi accettate la rappresentanza proporzionale la quale non toglie nulla al vostro partito, ma rende giustizia anche agli altri, ovvero se voi per fini di settarismo anticlericale sbarrerete la via alla riforma. Questo è il dilemma, né vale a distruggerlo un finto zelo per quei miserabili sei mandati che una riforma con tanto di barba concedeva dieci anni fa ad una curia generale. Il progetto che sta sui banchi della Dieta precede tutte le riforme che si introdussero poi in Austria ed è invecchiato ancora prima di nascere. Voi vorreste che approviamo quel progetto, lasciando il mandato ai socialisti ed a voi di migliorarlo poi. No, carini, né voi né i socialisti avete il minimo diritto di pretendere dai cittadini popolari un mandato di fiducia. Entrambi siete ispirati al più feroce anticlericalismo e ovunque fu possibile, avete dimostrato di non riconoscere né legge né criteri di equità quando si tratta di combattere le persone provate o sospette di aderire ai nostri principii. Voi poi in modo particolare, beati possidentes, in questi dieci anni non avete addimostrato un tale entusiasmo per le riforme elettorali, che vi si possa credere sulla parola, quando promettete per l’avvenire «una riforma più radicale». Così in parte abbiamo ripetuto anche al Popolo la risposta che già abbiamo dato e che non vuole avere ricevuto. Ci chiede: introdurrete la proporzionale nei quattro corpi o proporrete la riduzione dei corpi a due? Ripetiamo: il partito nostro chiede un allargamento del suffragio più ampio che sia possibile. Per conto nostro quindi nulla osta che si riduca o si modifichi l’attuale sistema della rappresentanza degli interessi, ma si è accolta la formula data «più ampio che sia possibile», perché è noto che le riforme elettorali non possono riuscire che quale risultato di compromesso dei partiti e previa l’approvazione dei criteri di massima da parte del Governo. Tale compromesso e tale presanzione stabiliscono i gradi della possibilità. Quello che è certissimo si è che il Governo ha già concessa l’introduzione del suffragio universale, colla proporzionale dei quattro corpi. Se vi siano esempi per i due corpi con la proporzionale non lo sappiamo, ma gioverà che voi li riferiate. Comunque, e ciò è naturale, la riforma non deve mai riuscire una riforma all’indietro nel senso cioè che introducendo la proporzionale si venga a torre al partito socialista quella rappresentanza che gli concederebbe l’attuale progetto. Tanto senso di equità e di realismo politico ben possediamo per non promuovere riforme che dovessero sembrare ad un partito il decurtamento del possesso che credeva già assicurato. Come vede il popolo, se noi chiediamo equità per noi, non intendiamo negarla ad altri. Ma noi temiamo che non siano le ragioni di equità che stanno a cuore a voi, o socialisti borghesi, ma piuttosto v’importa la conquista di quei 6 miserabili seggi del quarto corpo, per dividere poi il potere coi vostri antichi amici sulla base della lotta anticlericale. A questo giuoco non ci prestiamo, ma combatteremo con voi o contro di voi per quella rappresentanza proporzionale la cui marcia vittoriosa è ormai sicura, e che ha già conquistata la coscienza di tutti i cittadini equanimi e non forcaiuoli. 