Il paese, dove i recenti avvenimenti e specialmente l’annessione della Bosnia-Erzegovina hanno prodotta più profonda impressione e sollevati più vivaci commenti è stato – se si eccettua forse l’Inghilterra – il vicino regno. Nessuna meraviglia. L’Italia è la prima interessata a conservare l’equilibrio nell’Adriatico e la mossa dell’Austria crea una situazione nuova che all’alleata non è certo favorevole e perciò tanto meno gradita. Già nel trattato di Berlino l’Italia non ebbe nulla, anzi furono stabiliti dei paragrafi che le riuscivano dannosi. Questa volta però sembrava che la diplomazia di Vittorio Emanuele III fosse riuscita a intravedere i progetti di Aehrenthal, e, dandovi il suo consenso, ad assicurarsi dei compensi. E la voce aveva fatto il giro dei giornali, confermata anche da certe dichiarazioni di Tittoni e degli ufficiosi. Ora a fatti compiuti tutti si chiedono quali siano appunto i famosi compensi. È la parola del giorno. Gli ufficiosi hanno ancora parlato, né mancarono anche le solite indiscrezioni volontarie. Innanzi tutto – dissero i bene informati – a Roma come a Londra e come altrove, si pensa che l’annessione della Bosnia-Erzegovina all’Austria non possa aver valore, se prima non sarà riconosciuta dalle potenze firmatarie del trattato di Berlino . Poi si osserva, gli interessi italiani nel trattato di Berlino furono soprattutto compromessi dagli articoli 25 e 29 del trattato stesso, cosicché se l’Italia ne ottenesse la soppressione, distruggerebbe quelle parti del trattato che le furono dannose e contro le quali per tanti anni insorse giustamente l’opinione pubblica italiana. All’art. 25 che riguarda i diritti del Sangiaccato Novi-Bazar l’Austria ha formalmente rinunciato. All’articolo 29, che riguarda i diritti sul Montenegro e specialmente sul porto di Antivari, l’Austria è sul punto di rinunciare, pressata dalle richieste della Russia e dell’Italia. Questo sarebbe un notevolissimo risultato ed un grande successo di reale vantaggio: poichè fermerebbe definitivamente l’Austria nella sua avanzata verso i Balcani; e questo compenserebbe l’annessione della Bosnia e dell’Erzegovina, la quale – come tutti riconoscono – è concessione del tutto apparente, poichè quella provincia apparteneva già all’Austria, a cui nessuno avrebbe mai pensato di toglierla. La questione – si conclude – dovrà essere regolata d’accordo colle Potenze: e ciò potrà avvenire sia con un’intesa tra le Potenze stesse, sia mediante la convocazione di una conferenza. In un modo o nell’altro l’Italia può contare su un risultato sicuro: l’abolizione dagli articoli 25 e 29 del trattato di Berlino che danneggiano gravemente i suoi interessi. Benissimo, rispondono gli scettici e i poco caldi ammiratori del ministro degli esteri italiano , questo vuol dire semplicemente che l’Italia procura i compensi... Al Montenegro! È pochino davvero. E in fondo non hanno torto. Secondo i due famosi paragrafi 25 e 29 del trattato di Berlino l’Austria aveva diritto di prolungare la ferrovia bosniaca da Sarajevo fino alla congiunzione di Mütrowiz (linea turca) e di occupare il Sangiaccato (provincia) di Novi Bazar, la quale provincia rappresenta quella larga striscia di territorio che sta fra la Serbia meridionale e il Montenegro occidentale, e che impedisce quindi l’unione di queste due regioni appartenenti ad un’unica nazione. Inoltre essa aveva ottenuto al condizionale che il Montenegro non potesse costruire ferrovie nei nuovi territori acquistati senza dover prima essersi messo d’accordo con l’Austria. In pari tempo aveva ottenuto pure la polizia marittima su tutta la baja di Antivari sottoposta al Montenegro, e così sui rimanenti porti del litorale. Il Montenegro non ha mai riconosciuto queste disposizioni del trattato di Berlino e in ogni occasione ha resistito alle pressioni di Vienna. Ora ammesso anche che l’Italia riuscisse a far abolire il paragrafo 29 e quella parte del paragrafo 25 che l’Austria vuole ancor mantenere in vigore, evidentemente i vantaggi saranno tutti per suocero. È vero che un qualche vantaggio commerciale risentirà anche la penisola per l’aumentata libertà di traffico, ma non è certamente gran ché. Se si voglia badare all’utilità militare, parrebbe che si debba dire altrettanto. Leggiamo infatti stamane nei giornali del regno che l’Italia non potrà mai farsi di Antivari una base d’operazione, né un porto di guerra, né tampoco un posto di rifornimento. Per cui... L’ultimissima è che i compensi per l’Italia consisteranno nel riconoscerle la sua sfera d’influenza in Tripolitania. Compensi africani. Che Aehrenthal, l’abbiamo fatta a Tittoni da amico? 