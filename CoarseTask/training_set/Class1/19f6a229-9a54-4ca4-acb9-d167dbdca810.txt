Lo spettabile direttore dell’ex foglio democratico mi ricopre – com’è l’usanza sua – di cortesie perché enumerando alcune delle incoerenze liberali, mi sono dovuto imbattere nel nome suo ed in quello del conte Manci . L’avvocato egregio ha ripreso d’un balzo, contro di me, il suo aire democratico ed ha rimesso in fiore quello stile altezzoso e quella ruvidezza di linguaggio che una volta era di prammatica e fece perdere il cappello alla moderateria trentina. Ora che alla stessa «moderateria» si usano i riguardi di un periodare largo e solenne, e verso il conte Manci e compagnia bella (Alto Adige 23-24 dic. 1903) si intonano accenti dimessi per l’umidore degli ungenti e della devozione, a me solo rimane la triste ventura di non assaporare il dolce stilnovo, venendo invece richiamato anche per l’eco fedele della forma ai bei tempi della lega democratica. E con tutto ciò si meraviglia l’Alto Adige che siamo tentati di frugare nei meandri politici d’un passato vicino, riaffacciandone qualche episodio alle menti assopite nel comodo sonno della dimenticanza? Lasci a noi almeno le consolazioni della storia poiché ci mancano i conforti della concentrazione universale. Apriamo dunque il libro delle memorie e discorriamo colle ombre del passato. Eravamo nel dicembre 1903. La Lega democratica aveva provocato per motivi politici la crisi amministrativa della città e Trento ne ricavava il primo frutto, quando giungeva da Innsbruck il commissario del governo. Allora la venuta di tale commissario venne sentita come cosa oltraggiosa alla civica dignità, e, per evitarla, i consiglieri dimissionari proposero di rimanere in carica per il disbrigo degli affari e per indire le elezioni generali. Senonché lo stato non prevede un simile caso e ritiene legale una nuova elezione solo quando avvenga lo scioglimento. Il luogotenente si richiamò a tale disposto, si sciolse il Consiglio e mandò il commissario. Fu allora che i consiglieri fecero inserire a protocollo «che per non assumere responsabilità del procedere del Governo non ritengono per parte loro né dignitoso né possibile di prendere una qualsiasi partecipazione all’opera del Commissario governativo, fidenti, che tutti i cittadini comprendano la necessità anche per ognuno di essi di seguirne l’esempio» (Atto assunto nel municipio di Trento il 21 dic. 1903). In un’antecedente risoluzione gli stessi signori avevano fatto plauso al rifiuto del podestà di «prestarsi a fungere quale Commissario del Governo». È evidentissimo, tutta questa protesta si faceva non semplicemente, per una questione d’esegesi dello statuto, ma era rivolta contro l’intervento del governo e la venuta del commissario, ritenuta oltraggio al decoro di Trento. L’atto è firmato, fra l’altro dal D.r de Bertolini, conte Manci, D.r G. Stefenelli, Zippel, Garbari Vittorio, ecc. Anche «L’Alto Adige» di quei giorni faceva eco alle conclusioni del Consiglio e rafforzava la protesta contro il governo, che secondo l’eloquente linguaggio del Corriere della Sera, riferito dall’Alto Adige si era affrettato ad affidare Trento ad Innsbruck (Alto Adige 23-24 dic. 1903). Questi i fatti, egregio avvocato, e speriamo ch’ella non ricorra di nuovo all’accusa puerile aver noi falsato documenti citati. Ed ora, se vi piace, lasciamo il regno delle ombre (ahi, duro Averno, quante ne inghiotti!) e ritorniamo tra i viventi nel paese della concentrazione. Felice paese codesto, dove il latte scorre a torrenti ed il miele cola dai rami. Tutto è generosamente obliato! Solo noi che stiamo d’un canto, fuggiti come la lebbra, e assaporiamo l’aceto ed il fiele dell’anticlericalismo ricordiamo e facciamo ricordare. Come, il signor de Bertolini che provocò lo scioglimento del consiglio comunale e quindi la venuta del commissario governativo, non è quel desso che protestava nel 1903? Egli che allora plaudiva al Brugnara rifiutante non è quel desso che ora consigliò ed appoggiò il D.r Silli accettante? Sono dunque mutati i concetti di decoro, dignità della città di Trento, o d’oggi la si può affidare con minori sospetti ad Innsbruck? E che dire del pari di V. Zippel, Garbari, ecc.? Ma l’avv. Stefenelli è sollecito anzitutto a smentirci per l’accenno alla sua persona. Da tutto il complesso di contraddizioni che abbiamo dimostrate ai signori aggregati nella concentrazione e dei contrapposti anche nei fatti e nei criteri amministrativi che non ci riuscì difficile rilevare, l’avv. Stefenelli si è sentito pungere anzitutto per un riguardo che davvero per il comune di Trento potrebbe essere secondario e, abbandonato il resto all’incuria di alcune frasi generali, si è ritenuto in dovere di venire al «quia» nel caso suo e del conte Manci. Le preme dunque sovratutto la sua verginità politica, egregio collega? Ebbene, vediamo. Ella ci sfida a riferire un solo atto o parola del conte Manci o suo che possano implicare approvazione all’accettazione del commissario governativo da parte del Dott. Silli. Di quali «atti e parole» intende dire? Di quelli compiuti o detti in privato da Lei o dal conte Manci? In tal caso la sfida sarebbe ridicola, perché gli atti privati non ci siamo mai sognati di sindacarli, come, per quanto riguarda il conte Manci, non ci è mai passato per il capo di ambire noi – così codini e così antinazionali! – un invito per il suo salotto dove può aver fatte le sue meditazioni e confessioni sulla concentrazione liberale. Ma abbiamo precisamente asserito che la protesta del 1903 è firmata dal «d.r Stefenelli Giuseppe, direttore dell’Alto Adige il quale volle questa volta lo scioglimento e quindi il commissario governativo» (vedi nel Trentino il discorso del D.r A. Degasperi). Di passaggio accennammo anche alla firma del conte Manci. Perché? Perché se non erriamo questi due signori furono i centri di cristallizzazione per il concentrato liberale, vollero cioè lo scioglimento e con ciò stesso il commissario governativo. Tale volontà e l’azione che seguì la chiamate voi coerenza col vostro contegno assunto nel passato? Ma per il direttore dell’Alto Adige c’è, in aggiunta, il giornale, ed è qui che si trova la coerenza bell’e stampata. Udite. Nel dicembre del 1903 quando si trattava di commentare la decisione presa ad unanimità dai consiglieri per evitare il commissario governativo l’Alto Adige ne va lieto e superbo e si compiace che un’altra volta si sia dimostrato che «il desiderio di tenere alto il decoro ed il prestigio della città sa imporsi ad ogni considerazione che possa essere inspirata a risentimenti personali o ad opportunismo partigiano» (Alto Adige dic. 1903). Ma nel 1910, quando noi nella polemica dell’ottobre scorso, rileviamo che il provocar lo scioglimento e il commissario è far cosa oltraggiosa all’onore di Trento, l’Alto Adige ci risponde: «quanto all’onore di Trento alla dittatura governativa o via discorrendo, le sono semplicemente frasi ad effetto». Noi parliamo di decoro e di prestigio, loro questa volta paragonano la commedia municipale al giuoco dell’oca. La contraddizione dunque è dimostrata nella sua parte essenziale e principalissima. Ma, soggiunge l’egregio contraddittore, mi dimostri il Degasperi ch’io abbia approvata l’accettazione per parte del D.r Silli del commissariato! Ora questo riguarda un corollario della questione principale. L’importante è che avete provocata la venuta del commissario. Ma, d’altro canto, dove avete detto e stampato che biasimate l’accettazione del D.r Silli? Avete riferita la semplice notizia, e non potreste meravigliarvi se taluno vi può ritenere conniventi. Senonché c’è dell’altro. Nel 1903 ritenevate indegno per ogni cittadino non solo accettare la carica di commissario, ma anche quella di consultore. Nel 1910 invece voi stessi mostraste il desiderio che il commissario sia un cittadino di Trento. Leggere per credere: «Ma dal momento che i clericali sono tanto teneri dell’autonomia cittadina, perché mai, visto che essi si trovano così addentro nelle grazie luogotenenziali, perché mai non s’interessano perché S.E. deleghi all’ufficio di commissario un cittadino di Trento, estraneo alle beghe del momento? O crede il Trentino che a Trento non ce ne sia di cittadini, capaci di reggere interinalmente le sorti del comune?» (Alto Adige 29-30 ott. 1910) . Per ritenere che il mio cenno di critico non era proprio campato in aria? Per chi riesce giuoco pericoloso il rimestare il passato prossimo del municipio di Trento? «Ed ora impari prima il dott. Degasperi che cosa voglia dire essere onesti in politica» conclude il direttore dell’Alto Adige Grazie del modesto avvertimento, egregio collega. Come vede però, non ce n’era bisogno. Già da tempo vado a scuola dal partito nazionale-liberale, e precisamente ora nella sezione democratica, ora nella sezione concentrata. Leggo anzi e mando a memoria il testo di questa scuola, il catechismo della coerenza detto comunemente Alto Adige Per oggi ne abbiamo potuto tirar fuori solo alcuni capitoli, ma ce ne sono moltissimi altri che potrebbero servire! Noi per conto nostro, abbiamo il fermo proposito d’essere scolari ammodo e d’imparare più che possibile. Impariamo l’arte e mettiamola da parte. Non si sa mai, un bel giorno la concentrazione può capitare a tutti. Modestamente ad. 