Da tempo si parla dalla stampa e dagli interessati di un progetto di riforma della legge militare: di una riforma che abolisca finalmente il servizio militare dai tre anni, portandolo a due. In Parlamento non si discute mai la destinazione di qualche... boccone al militarismo senza che qualche deputato invochi questa riforma. Così mons. Delugan, da anni, nei suoi discorsi alla Camera, contro le spese militari, non tralascia mai un’occasione di spezzare una lancia in favore di questo giusto postulato del popolo Ultimamente, si parlava con insistenza di questo progetto, se ne parlava come se fosse già stato approvato. Anzi, qualche d’uno che ora presta servizio, amico del nostro giornale, ci domandò spiegazioni in riguardo. Si capisce: la necessità di simil legge è sentita ovunque, quindi la persuasione che sia presentata e radicata fortemente nell’animo del popolo. Negli scorsi, giorni, discutendosi alla Camera viennese la legge sulle contigenze delle reclute, il ministro della guerra fece alcune dichiarazioni su questo progetto. Disse che è presto ultimato ma... ma che fino a quando in Ungheria non sarà risolta la crisi non si potrà far nulla. Aggiunse poi che per poter appagare il desiderio di coloro che vogliono il servizio dei due anni sarà necessario aumentare il contingente delle reclute. Tutto sommato noi non vediamo niente affatto vicino il giorno in cui questa legge sarà votata. I se e i ma di chi ci governa, la crisi ungherese, il bastone che mette fra le ruote chi vive di militarismo, ci confermano in questa opinione. I deputati non si stanchino però di combattere per questo postulato. Tutti i cittadini contraggono l’obbligo di servire la patria, si dice, e sta bene; tutti allora coloro che sono dichiarati abili al servizio militare, siano obbligati a questo doveroso sacrificio, nessuno deve essere eccettuato. Purtroppo è triste veder tolto alle famiglie molte volte l’unico sostegno di esseri malati o impossibilitati a guadagnarsi da vivere, e proprio quando il giovane comincia a essere un vero aiuto in essa; la partenza porta allora con sé, oltre il dolore della separazione, l’incertezza crudele del domani. Se a costoro noi mettiamo di fronte i figli dei ricchi e benestanti, i quali non sono materialmente necessari alla famiglia e solo per la forza dell’oro possono rimanere nella loro città a prestare servizio 12 mesi anziché 36 come i figli del popolo, la protesta ci viene spontanea ed acre. Perché i benvisi della fortuna debbano avere una distinzione perfino dinanzi all’obbligo pei poveri, che possono essere l’unico mezzo di sostentamento di una disgraziata famiglia, ma pei figli dei ricchi no? È tempo che certi privilegi di età che furono cessino! Venga quindi la ferma di due anni e indistintamente, i ricchi ed i poveri, siano uguali dinanzi alla legge. Noi attendiamo la riforma, perché è conforme ai dettami di quella giustizia che vogliamo dovunque. fs. 