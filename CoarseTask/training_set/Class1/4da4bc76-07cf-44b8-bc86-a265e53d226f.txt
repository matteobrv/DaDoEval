Vienna, 2 Non c’è più dubbio alcuno che la guerra sia realmente scoppiata . Ogni governo cerca di farne risalire la responsabilità agli altri, e Serbia e Bulgaria si dichiarano adesso pronte ad accettare l’arbitrato dello Czar e a mandare i loro rappresentanti a Pietroburgo. Grecia, Bulgaria e Serbia assicurano di voler solo rispondere agli assalti nemici, dichiarano di non essere la parte assalitrice e di essere stati invece assaliti dagli altri, e protestano contro la insinuazione di aver cominciato la guerra. Tutte queste dichiarazioni hanno un valore molto relativo e sembrano destinate più che altro ad uso e consumo degli stranieri. Resta il fatto però che significano una disfatta completa della politica russa, la quale ha dimostrato la sua impotenza di impedire agli slavi di combattersi fra loro. A Belgrado, donde è giunta la notizia che i combattimenti durano tutto il giorno, si considera la guerra come realmente scoppiata. La questione dell’arbitrato passa in seconda linea e il ministro degli interni Protic a nome del governo ha detto che la guerra è scoppiata perché i bulgari l’hanno già cominciata. Con ciò anche il memoriale serbo spedito a Pietroburgo ha ben poco valore. Nel pomeriggio il ministro degli esteri greco, Koromilas, ha dichiarato che il governo greco considera la guerra come ormai scoppiata, e con ciò è escluso che fra la Bulgaria e la Grecia si possa parlare ancora dell’eventualità di una soluzione pacifica. Resta però il fatto che gli ambasciatori non sono stati ancora richiamati e che non sono state rotte ancora le relazioni diplomatiche fra gli stati balcanici. Ancora, pare accertato che la Rumania per intanto si manterrà quieta. Non è ancora bene accertato quello che voglia fare la Rumania; probabilmente, quando la guerra sarà scoppiata, la Rumania aspetterà l’esito della battaglia decisiva. Si crede che la Rumania oltre che il tratto di costa Turtukaia-Balek voglia ancora qualche altra città e cerchi anche di occuparla durante la lotta. Lo scoppio della guerra fra gli Stati balcanici significa anche una piena disfatta della politica panslavista e della politica antitriplicista. Intanto non si può parlare di intervento o mediazione delle potenze. 