Le Tiroler Stimmen hanno pubblicato una serie di articoli intorno «alla guerra italiana e l’opinione pubblica europea». In essi tenta una giustificazione del contegno della stampa austriaca in generale, e della tirolese in ispecie. Il giornale enipontano si è assunta la non facile impresa, con particolare riguardo alla mia protesta pubblicata a suo tempo dalla Reichspost , che esso considera espressione dei «conprovinciali» trentini. Le Stimmen riferiscono testualmente la mia dichiarazione, ma ne tentano confutare con larghezza di argomenti solo quella parte, dove affermavo che nessuna stampa europea si addimostrò così unanimamente turcofila e italofoba. L’affermazione non è esatta, obiettano le Stimmen, perché la stampa austriaca non fece che riprodurre, nominandone la fonte, le relazioni del Berliner Lokalanzeiger, rispettivamente del suo corrispondente tripolino v. Gotberg, le impressioni dell’inglese MacCullag o le descrizioni della Kölnische Volkszeitung, la quale aveva mandato sul teatro della guerra un suo redattore. Che più? Continuano le Stimmen, nella loro trionfale argomentazione, perfino la Stampa di Torino recò in descrizioni prolisse di parecchie colonne orribili particolari sui massacri di Tripoli. Veda quindi il direttore del Trentino di rivolgersi con una eventuale rettifica a quei giornali che portarono per i primi le notizie incriminate. La replica non mi riesce difficile. Anzitutto io ho affermato che nessun giornalismo europeo fu così unanimemente italofobo come l’austriaco. Con ciò non ho negato che parecchi giornali germanici, inglesi e francesi abbiano partecipato nell’una o nell’altra occasione alla campagna anti-italiana. Ci è ben noto per esempio, il contegno del Berliner Tagblatt, del Daily News, del Petit Parisien ecc. Ma accanto a questi organi di una data corrente dell’opinione pubblica abbiamo anche sentito la voce di altri, come il Matin, il Temps, il New York Herald, che suonava ben diversamente. Solo a Vienna e in certe capitali delle province austriache, i giornali semiti ed antisemiti andarono a gara nel portare ai mussulmani il soccorso della loro parola. Mantengo quindi la mia asserzione per la quale potrei addurre una serie notevole di prove. In secondo luogo non si tratta né solamente né principalmente degli articoli che vennero scritti attorno alla repressione di Tripoli. Su questo speciale argomento ci imbattiamo in affermazioni categoriche ed in altrettante categoriche smentite. Contro le testimonianze di alcuni giornalisti tedeschi ed inglesi stanno non solo solenni smentite ufficiali, ma anche dichiarazioni formali di altri giornalisti e francesi. Ricordo a mo’ d’esempio Barzini e Jean Carrère. Non c’è ragione di dubitare della buona fede degli uni e degli altri. Si tratta di episodi che momentaneamente sfuggono ad un controllo più vigoroso. Il tempo è galantuomo, e la verità verrà più tardi storicamente precisata. Comunque però essa debba risultare riguardo ai suaccennati episodi non si riuscirà mai a giustificare la montatura che ne ha fatto certa stampa, né a fornire le prove dell’accusa generalizzata contro tutto l’esercito italiano e contro il suo comando. E qui mi si permetta di chiedere: toccava proprio alla stampa austriaca il prendere con tanto calore la parte dei ribelli in tempo di guerra, essa che mette fra le pagine gloriose della Monarchia le repressioni del Guylay a Milano e dell’Haynau a Brescia, o le fucilazioni di Mantova ed Arad? E mancano forse ai tirolesi elementi storici per stabilire la relatività delle opinioni su tali conflitti, quando possono leggere nelle storie il loro grande eroe nazionale non solo condannato come traditore, ma giudicato anche comunemente dall’opinione pubblica «europea» dell’epoca napoleonica come un brigante? Ma, avverta bene il giornale enipontano, quando io dichiarai inqualificabile il contegno della stampa viennese e tirolese, non avevo proprio di mira i commenti intorno alla repressione di Tripoli. Pensavo invece all’evidentissima parzialità che tale stampa dimostrava nell’accogliere e rivelare le notizie di fonte turca e nel sopprimere o nel mutilare le informazioni italiane. Preghiamo i colleghi delle Stimmen di rileggere la collezione della Zeit o della Presse soprattutto e di elencare le notizie sensazionali, lanciate da Salonicco, credute e ricantate in trionfo dalla stampa austriaca. Ne otterranno un catalogo più lungo di quello delle navi omeriche. Secondo le notizie della Presse l’esercito italiano dovrebbe contare ormai ventimila morti! Il tempo ha già fatto giustizia della maggior parte di queste frottole. Ma è stato purtroppo doloroso che notizie false comparse a Vienna sulla Mittagszeitung due ore prima della chiusura della Borsa, fossero poi accolte e propalate dai fogli minori di provincia come verità sacrosante e con una sicurezza e con una intonazione le quali possono derivare solo da quel basso istinto che voi con parola intraducibili chiamate «Schadenfreude». Eppur in sull’inizio della campagna il Vaterland aveva dato giustamente l’allarme, avvertendo che si tentava d’ingannare il pubblico per scopi di Borsa. La Presse e con lei tutti gli dii minorum gentium finsero fino all’ultimo momento che alla guerra non ci si potesse credere. L’illusione doveva mantenere il rialzo. Poi, quando il cannone tuona davvero e non lo si poteva proprio non udire, allora si imprecò all’Italia la quale lanciava shrapnels su una città pacifica, dispostissima ad arrendersi. Anche il leggendario pacifismo degli arabi doveva servire al rialzo. Finalmente venne distrutta anche la finzione ironica. E allora, sempre per quel benedetto rialzo, dovettero venire le vittorie turche. Perché in quest’ultimo periodo i fogli indipendenti dalla Borsa, lasciarono cadere ogni sospetto e dimenticarono l’allarme del Vaterland? La spiegazione sarebbe facile, ma bisognerebbe entrare più addentro nella psicologia di certi circoli. Non è qui il luogo di farlo. Forse lo si indovina, quando si ricordi che certi giornali tirolesi amarono rinfrescare in quest’occasione il ricordo della varia fortuna che ebbe la nazione durante il suo risorgimento, sui campi di battaglia. È l’Italia di Custoza, di Novara e di Lissa che si è voluto evocare, un’Italia debole ed ancora bambina. E commentando una «Vittoria» turca s’è dato sfogo alla speranza profondamente nutrita ed all’illusione lungamente mantenuta che l’Italia sia rimasta ancora una povera creatura scarsamente nutrita e rivestita di quei miseri cenci che le avevano lasciato attorno gli stranieri prima di darle definitivamente l’addio. Viceversa si annunziarono i trionfi della Mezzaluna con il giubilo con cui si sarebbe festeggiata una vittoria di papà Radetzki . Ora noi che non siamo guerrafondai, noi che non conosciamo ancora le ragioni che consigliarono all’Italia la guerra invece che una soluzione pacifica, noi che non amiamo le rievocazioni storiche se non servono alla causa del progresso e della pace, da codesto scoppio di italofobia ci siamo sentiti colpiti, perché mai forse come in questi momenti la stampa tedesca ci ha fatto sentire la differenza fra la solidarietà nazionale e la comunanza politica. Chi ha pronunciato il verbo austriaco? Solo il Gautsch nella fredda correttezza di una formula artificiosa. La stampa austriaca invece non parlò austriacamente, ma tedescamente. Fu allora che abbiamo reclamato il diritto di rispondere italianamente. Il mio atto, come mi assicura un collega adriatico di parte avversaria, servì laggiù ad allargare la manifestazione di solidarietà nazionale oltre i confini di un partito: ciò sarebbe potuto avvenire anche dai noi in una misura più completa di quanto successe di fatto, se il Trentino non fosse un paese piccolo, dove certe piccinerie, a chi le fa, possano apparire cose grandi. Detto questo di passaggio per una replica doverosa, permettano le Stimmen di rallegrarmi che la mia protesta abbia loro dato occasione di fissare nell’introduzione dei loro articoli alcuni criteri generali su cui da principio la stampa tedesca di tutti i partiti sembrava tutt’altro che d’accordo. Il foglio enipontano infatti constata che l’Italia si trova sul terreno del diritto comune, quel diritto cioè che si arrogano l’Inghilterra, la Francia e (...sarebbe patriottico dire la verità, tutta la verità, nient’altro che la verità?). Benissimo. Ma era appunto questo che i moralisti viennesi non volevano concedere. Aggiungono le Stimmen che la Turchia è proprio l’ultima che abbia il diritto di richiamarsi ad un criterio diverso, ricordando che la Turchia possiede le sue province solo in forza di conquista sanguinaria, che anzi l’islamismo contiene proprio nella sua essenza il principio della guerra offensiva. L’Italia, continua il giornale, ha dovuto soffrire in più epoche della storia le conseguenze di tale principio. Benissimo anche questo. Ma non pare alle Stimmen che una delle cose le quali ci offesero soprattutto fu appunto il vedere che certi giornali cristiani, pur di dare addosso alla nazione italiana, dipingevano i mussulmani come agnelli innocenti? Non credono le Stimmen che in qualche redazione sarebbe stata a proposito la domanda del cappuccino nel campo Wallenstein: Siamo cristiani o...? Sono ben lieto di riconoscere che all’articolista delle Stimmen tale domanda non sarebbe da rivolgere. Siffatto contegno e niente più chiedevamo quando abbiamo scritto di «ruhigere, getechtere Stellung». Che cosa ci sarebbe stato da perdere? Domani la guerra sarà finita; ed allora potrà cominciare la discussione con dati di fatto, con informazioni precise. E se qualcuno ne deriverà che è necessario, di fronte all’opinione pubblica ed ai governi, di intensificare la propaganda contro il militarismo o l’imperialismo ravvivando il culto di un unico principio morale applicato alla vita dei popoli, come a quella degli individui, non saremo noi, seguaci della democrazia cristiana, quelli che rifiuteremo la nostra collaborazione. Ma intendiamoci: sinceramente e di contro a tutti. 