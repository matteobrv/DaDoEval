Cittadini! La maggioranza del consiglio innanzi al dilemma di considerare le elezioni suppletorie come un atto di sfiducia e quindi dimettersi, ovvero di accettare il significato più preciso collaborando colla minoranza per l’introduzione della rappresentanza proporzionale, ha preferito provocare con un sistema puerile lo scioglimento del Consiglio e di affidare l’amministrazione di Trento ad un organo dell’i.r. governo . Contro tale atto di ostruzione passiva, con cui si volle impedire anche a noi l’esercizio del mandato affidatoci dagli elettori, protestiamo altamente, lasciando ai cittadini di giudicare sopra codesta miserevole manifestazione d’incapacità la quale cagiona la transitoria sospensione della civica autonomia. Cittadini! Vengono così resi vani i nostri sforzi d’introdurre anche a Trento un regolamento elettorale che stabilisca il diritto di voto per tutti e conceda ai diversi gruppi d’interessi ed ai seguaci di vari programmi amministrativi il modo di partecipare al governo delle cose comuni. Per volontà della maggioranza, le elezioni generali si faranno col vecchio sistema che esclude dal voto molti di voi e che per pochi voti può affidare il governo della cosa pubblica ad un solo partito politico. A noi oggi non rimane quindi che additare al pubblico i responsabili di questo triste stato di cose. Quelli di noi che per pochi mesi levarono la loro voce in Municipio ne escono con la coscienza di aver compiuto il loro dovere, di aver richiamata l’attenzione vostra sui gravi problemi dell’amministrazione, di aver riscossa la città dall’apatia in cui l’aveva gettata l’indiscusso dominio di una sedicente democrazia e la critica loro non ad intenti politici né a scopi di parte, ma al bene della cittadinanza ed all’onore di Trento. Giulio Andreotti, avv. dr. G. Cappelletti, dr. A. Degasperi, Bonfiglio Paolazzi, Gioacchino Prada, Tullio Pallaveri, G. Vivori. Scriviamo a quarantott’ore di distanza, e nel frattempo in città e fuori si sono fatti i commenti. Come suonano? Mai come oggi abbiamo lasciato con maggiore sicurezza che il pubblico formuli da sé il suo verdetto. Non ci siamo curati nemmeno di proporre i quesiti. I fatti sono là chiari, lampanti. Li giudichi il buon senso cittadino. Lunedì 17 ottobre, è convocato il Consiglio per prendere notizia delle dimissioni del podestà, vicepodestà e della Giunta. Il podestà annuncia che colle dimissioni sue compie per ragioni di salute un atto che già prima delle elezioni aveva creduto necessario. Aggiunge che il suo amico vicepodestà e la Giunta si dimettono per correttezza amministrativa, vale a dire per lasciare al futuro podestà la possibilità di scegliersi una Giunta di suo gusto. Di passaggio poi accenna all’imminenza di una riforma elettorale e ritiene quasi escluso che si facciano nuove elezioni col sistema vecchio. Questo linguaggio aveva forse bisogno di commentari? Era chiarissimo. Voleva dire: i dimissionari non si ritirano per il risultato delle elezioni; il Consiglio ricostituirà la Giunta e, novanta su cento, indirà nuove elezioni, dopo votato il nuovo regolamento elettorale. Il podestà stesso motivando sabato le sue dichiarazioni disse con uno strazio palese nell’atto e nelle parole: Allora, cioè sei giorni fa, confidavo che la maggioranza si eleggesse un podestà. Ebbene lunedì all’atto delle dimissioni, nessuno alle dichiarazioni ufficiali del podestà aggiunse verbo. La maggioranza condivideva il pensiero del suo capo, tanto più ch’era prima intervenuta un’intesa. Nessuno della Giunta parlò di dignità, di coerenza innanzi al verdetto popolare, nessuno della maggioranza accennò al proposito di non costituirsi e di non fare la riforma elettorale. Ricordatelo, signori dell’Alto Adige! Durante la settimana poi si seppe che dal podestà e da buona parte dei consiglieri si tentò parecchie volte di stabilire le candidature e si faceva anche il nome del signor V. Zippel fra i preconizzati. Di preciso ed ufficialmente noi però non abbiamo saputo mai nulla. Con noi né si è parlato né si è cercato contatti di sorta. Il Popolo è male informato . La maggioranza fu come la sfinge ed a chi interrogava si rispondeva evasivamente o nulla. Fino allo scrutinio regnava buio perfetto. L’intenzione ostile alla minoranza di evitare qualunque discussione sulle dimissioni era manifesta. Signori dell’Alto Adige, dove stava di casa in questa settimana la dignità, la coerenza, la lealtà politica che voi avevate precisata con tanta naturalezza da tempo? Si venne alla seduta decisiva. La maggioranza respinge un conchiuso preso ad unanimità ai 23 aprile, sul significato del quale non potevano esservi dubbi. Dov’è la coerenza, la logica, la dignità? Chi muta parere da oggi a domani con impudente disinvoltura? Noi o voi, signori dell’Alto Adige? Andiamo avanti. Prima che si passasse all’atto elettorale, nessuno della maggioranza ritenne doveroso di fare una qualsiasi dichiarazione di voto. Qualche consigliere girava il lapis in aria sopra la scheda simulando ciò che non era. È questa la franchezza, la dignità, la lealtà del partito democratico? L’Alto Adige si richiama ad un trafiletto pubblicato nel nostro giornale il giorno dopo le elezioni. Piano, piano, signori. Se voi date alle elezioni un significato comprensivo e generale di sfiducia alla vostra amministrazione allora dovete dimettervi, senza dubbio. Noi abbiamo dubitato che aveste la franchezza di tirare queste franche e leali conclusioni ed i fatti ci hanno dato ragione, poiché avete preferito sgattaiolare nel silenzioso mistero dell’urna, darvi di fronte al Trentino, al Tirolo ed al Governo una vergognosa manifestazione d’incapacità amministrativa, avete preferito la catastrofe, perché? Perché essa dava il comodo (come disse ieri un vostro consigliere) di buttar fuori la minoranza. Almeno nel 1902 si tentarono di salvare l’onore ed il decoro della città. La maggioranza e la minoranza diedero le dimissioni, dichiarando di rimanere in carica fino alle nuove elezioni. La democrazia liberale finisce invece ignominiosamente, lasciando sospesi moltissimi impegni e l’amministrazione cittadina in gravi incertezze, e volgendo gli sguardi in atto supplichevole verso l’aspettato Messia d’oltrebrennero . Ed in mezzo a questa rovina, a questa fuga generale dalle responsabilità, rimane solo ed abbandonato Giuseppe Silli, il quale ripetiamo diede un esempio così raro fra i suoi consenzienti di disinteresse e di abnegazione che avrebbe meritata da coloro che condusse al potere, una sorte migliore. Il singhiozzo di sabato col quale quest’uomo deplorò il triste finale era ancora l’espressione strozzata di un atto di franchezza e di coraggio . Noi al di qua della voragine che ci separa, divenuta sconfinato abisso per il provocante e sleale contegno della sua maggioranza, passando innanzi a lui chiniamo la fronte e leviamo il cappello. 