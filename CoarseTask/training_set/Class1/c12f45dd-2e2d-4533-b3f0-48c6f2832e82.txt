Non conviene illudersi. Il movimento diretto contro la Chiesa cattolica e la sua dottrina, partito, come fu irrefragabilmente provato, dalle logge di Vienna e di Presburgo viene a ripercuotersi fino alla periferia dell’Impero. La «Freie Schule» ha ormai nella nostra diocesi degli adepti e nel Tirolo si lavora purtroppo attivissimamente. Sabato ad Innsbruck si tenne un’affollatissima adunanza «pro divorzio», presenti il fior fiore della liberaleria tedesca e quel che è più, moltissime signore. L’oratore, il prof. Wahrmund , terminò il suo discorso con un appello al lavoro e con un’invocazione del «Kulturkampf». Il «Kulturkampf», egli disse, non è morto ed è giunta l’ora di ricordarlo ai contemporanei. Noi vogliamo, noi dobbiamo risuscitarlo. «Al reciso jamais della pastorale dei vescovi austriaci non c’è che una risposta per i liberali: Kulturkampf in Austria!». L’oratore chiuse con un violento appello alla gioventù accademica, la quale è chiamata ad inaugurare la nuova campagna. Il «Tiroler Tagblatt» aggiunge che la folla applaudì freneticamente l’oratore e che «l’adunanza costituì un’imponente dimostrazione, un atto di ribellione contro il giogo della chiesa cattolica, divenuta insopportabile!». L’«Alto Adige» di ieri ha un articolo di G. Pilati circa il «Kanzelparagraph» ed in genere il movimento liberale odierno. L’articolista si guarda bene dal rispondere alle nostre obiezioni e non fiata sugli argomenti «liberali» che hanno indotto i socialisti e un ministro ebreo a combattere le proposte che volevano stabilire delle eccezioni odiose. È quindi inutile occuparsi di avvantaggio delle divagazioni del «Alto Adige». Notiamo tuttavia che il giornale radicale chiama la recente lettera pastorale dei vescovi austriaci una «brutta lettera sinodale». Non è vero poi, si assicura l’articolista, che i liberali vogliono il divorzio, mossi da spirito antireligioso o in odio al settimo sacramento. No, essi «non vogliono che togliere una fonte inesauribile di delinquenza e d’immoralità!» Tutto questo si ottiene naturalmente distruggendo l’indissolubilità del contratto matrimoniale, istituito da Cristo! Il giovanotto accerta ancora che l’epoca «in cui in nome di una religione si devastava, si commetteva ogni nefandezza, è trascorsa, come è suonata l’ora per i privilegi politici e confessionali!» Le proposte del «Kanzelparagraph» non sono che un «breve episodio del grande conflitto». L’articolista termina colla ferma speranza che non è detto «che uno stato confessionale come è l’Austria debba rimanere sempre tale in eterno!» A parte l’idea balzana che l’Austria sia uno stato confessionale (!!) ci siamo occupati dell’articolo per constatare un’altra volta la voglia giacobina dei nostri radicali. Attenti, cattolici trentini, alla «scopa di Francia!». 