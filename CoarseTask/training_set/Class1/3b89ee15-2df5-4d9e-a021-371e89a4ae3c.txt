I. Proposta della Commissione pel regolamento elettorale del Consiglio comunale [...] Il Cons. Degasperi crede che trattandosi di un progetto, ottenuto in base ad un compromesso, non sia il caso di accogliere innovazioni. [...] Il Cons. D.r Degasperi si associa al Cons. Bazzani nel ringraziare quanti cooperarono alla riforma: in particolare il sig. Podestà, che in questo diede prova di spirito conciliativo. È ovvio del resto, che il partito liberale raggiunse nella riforma un proprio vantaggio oltre che il bene cittadino. Rileva con piacere come in quest’opera, malgrado le difficoltà incontrate, fu possibile un’intesa. S’augura che una tale intesa si possa raggiungere ancora su altre questioni che stanno sul tappeto e sulle quali le opinioni sono pure diverse. [...] III. Comunicazioni riflettenti la questione della tramvia di Fiemme [...] Il Cons. D.r Alcide Degasperi con sorpresa e rincrescimento deve constatare che la relazione del Podestà è tutt’altro che imparziale. I fatti citati, per quanto li ha potuti seguire, saranno veri, ma l’ordine con cui sono posti e molto più la circostanza che molti altri che vi si connettono sono omessi, fanno il quadro complessivo tutt’altro che corrispondente alla realtà. Tuttavia per l’ultimo appello fatto dal Podestà, non entrerà ulteriormente in merito, inghiottendone parecchie, come ha fatto l’ultima volta. Ma una cosa però deve notare: che il signor Podestà, il quale di solito dimostra tanta apatia per i giornali, ha creduto necessario e conveniente portar qui nella sua relazione ufficiale due articoli dei capi del club popolare, per deplorarli, senza almeno prender notizia della polemica giornalistica di parte liberale e socialista che li ha preceduti e provocati. Questo è tanto più sconveniente in quanto ci si fa poi seguire un appello alla concordia ed a nuove trattative. In quanto all’opera sua ed all’accenno alla sua collaborazione all’ultimo ordine del giorno, quasi che si voglia metterlo in contraddizione cogli altri deputati, il Podestà sa benissimo che l’avervi aderito per parte sua, fu un sacrificio dell’intelletto, e si richiama alle proprie dichiarazioni date nel protocollo dell’ultima seduta, dalle quali apparisce che l’ordine del giorno era per lui un programma che si doveva sostenere, caduta qualunque soluzione parziale nel prossimo progetto delle ferrovie locali. Del resto se si vorrà parlare di coerenza accetta anche su questo terreno la discussione e si vedrà se possono insegnare la coerenza deputati che, sette mesi dopo aver fatta una proposta, dichiarano traditori quelli che la sostengono e la migliorano o coloro che gridano in pubblico per l’avisiana e facendo gli intransigenti a carico degli altri, dietro le quinte lavorano per la Lavis-Grumes. La Giunta vuole fare nuove trattative: ma francamente, questo non è il metodo di arrivarvi. Lavorare in sedute confidenziali ad un verso, e nelle pubbliche biasimare i collaboratori e fare i radicali alle loro spalle, questo è un metodo che non va assolutamente. Se si vuole lavorare assieme, bisogna ricostituire la fiducia e la cordialità reciproca. [...] Il Cons. D.r Degasperi presenta invece a nome della minoranza popolare il seguente ordine del giorno: «Sentita la relazione del podestà il Consiglio comunale approva che il municipio avvii nuove trattative per la soluzione della questione della tramvia di Fiemme e passa all’ordine del giorno». [...] 