Martedì prossimo si radunano a Mori i nostri studenti universitari . Li accompagnano come sempre l’augurio di tutti i cattolici, l’adesione dei buoni, il plauso del popolo cristiano. Ci sia permesso di esprimere brevemente, come ci concede l’angustia del tempo, i nostri voti. Il convegno voglia essere anzitutto una affermazione di schietto, integrale cattolicismo. Dalla generosità dell’anima giovanile si può pretendere una consacrazione piena, entusiastica, senza sottintesi, ai grandi ideali di una vita privata e sociale cristianamente vissuta, cristianamente diretta. L’intransigenza nei principii, la chiarezza delle idee fu sempre la nostra forza, nessuno pieghi o dubiti. L’Associazione universitaria cattolica sia la quercia che ha messo le robuste radici nella nostra buona terra antica ed è venuta su, confortata dall’aria agitata e sana che mosse lo spirito nuovo della riforma sociale cristiana. Anche il congresso di Mori, come gli altri, divenga la negazione più recisa di tutte le mezze misure, di tutti i tentennamenti, di tutte le viltà a cui sottostanno le ignave coscienze di troppi anche fra i giovani. Da questo cattolicismo sentito, creduto, applicato prima alla personalità propria, poi alla società, alle attività pubbliche, noi attingiamo le ragioni più forti per le virtù civili che ogni buon trentino deve avere: amore al popolo, amore alla nazione nostra. Diciamo popolo e nazione, benché l’una parola dovrebbe valere l’altra. Il binomio è tuttavia necessario. Troppo facilmente dicendo patria o nazione si pensa solo alla lingua o al patrimonio ideale ed intellettuale del nostro paese. Troppo spesso codesto amore alla nazione non crea più che affermazioni convenzionali o modestissimi contributi al mantenimento della lingua. No, «popolo e nazione». E il binomio vuol dire che l’opera nazionale ha da essere pratica e democratica, vuol dire che i giovani, senza dimenticare l’ideale, devono aver l’occhio al reale e senso e comprendimento per l’ingranaggio sociale, per la struttura economica, sulla quale base la questione nazionale poggia e diventa. Tale avvicinamento alle condizioni reali del popolo, tale reintegrazione e completamento del problema nazionale, questa penetrazione in tutti i tesori, che sono i beni nazionali di un popolo intendiamo noi invocare, quando ci auguriamo maggiore positivismo nella coscienza e nell’opera nazionale del paese nostro. La frase ebbe l’onore di provocare lo scherno degli imbecilli, la cosa ebbe, grazie a Dio, miglior fortuna. E noi facciamo voti che questo sano e popolare nazionalismo abbia una nuova affermazione in Mori, dove convengono giovani, amanti del popolo, fedeli agli ideali della patria. L’anno scorso il congresso universitario fu una magnifica rassegna della vita decennale, sia quello di Mori il primo di una nuova serie che non abbia a temere il confronto della prima. Agli amici tutti che martedì possono convenire a Mori diciamo: arrivederci; e agli altri: siate con noi in spirito, affinché a Mori si raduni non un congresso di un’associazione, ma si celebri una festa della nostra rigogliosa vita cattolica. 