L’attore principale dell’agitazione volksbundista e della campagna denigratoria contro il nostro P. Vescovo è il femigerato Edgardo Mayr. La sua figura fisica è nota al pubblico trentino dai fatti di Calliano , forse non si conosce la sua figura morale. Quest’uomo era cittadino tirolese e precisamente della città di Innsbruck. Stanco della prima moglie va in cerca di una seconda e della relativa dote. Ma la legge austriaca, ad onta degli sforzi di un altro galantuomo alla Mayr, dell’on. Malik, non permette di piantare in asso la moglie e prendersene un’altra. Che fa allora il nostro patriotta Edgardo Mayr? Egli rinnega la cittadinanza austriaca e tirolese e si fa suddito prussiano e cittadino di Berlino. Forte della legge prussiana dà il calcio alla moglie, se ne prende un’altra, e glorioso e trionfante rientra in Tirolo, con poca edificazione dei suoi ex patriotti, e si annida in un castello tirolese; là vendendo quadri, piatti e figuri, mette a parte quattrini. Vedremo se finiti quelli, penserà ad un terzo affare pulito. Sarebbe il caso di dire: Tu felix Edgardo, nube! Conscio di queste sue marachelle, Edgardo Mayr, per gettare polvere negli occhi e per soddisfare alla sua insaziabile mania di popolarità vuole entrare in tutte le società, ospite a dir vero poco gradito, e cacciato dalla porta, rientra dalla finestra. Egli vuol far parlare di sé ad ogni costo, sente il bisogno di prendere le pose dei grandi eroi della patria, di una rinnegata per altro amore prevalente. Orbene questo figuro ozioso, fido compagno del libellista Battara e del rinnegato Masera, è quello stesso che scorrazzò le contrade del nostro paese, quale apostolo di educazione e di elevazione morale del nostro popolo, a fondare gruppi di Volksbund, a far propaganda di patriottismo, ad ingannare i nostri ingenui contadini con promesse di denaro, di lavoro e di benessere, a perorare domande di scuole tedesche per il maggiore sviluppo morale della crescente gioventù. Questa bella figura, messa a nudo nelle sue losche tendenze, strilla, si vendica, folleggia, egli si sente chiamato a sentenziare sulle azioni pastorali del Vescovo della Chiesa Tridentina! Fabbrica calunnie e menzogne, le lancia spudoratamente nel mondo per mezzo dei compiacenti giornali tedesco nazionali, i quali si prestano a dare pubblicità alle morbose produzioni di un cervello esaltato e megalomane. In mani peggiori non poteva cadere il patrocinio del Volksbund! Vuol dire che chi si contenta gode. Per chi sente la psicologia dell’ambiente politico creato dalle ultime elezioni parlamentari, non fanno meraviglia queste anormalità impossibili in altri stati. È un’ondata del furor teutonicus contro le altre nazionalità costituenti lo stato austriaco, è l’apoteosi delle prepotenze e della burbanza del forte contro il debole. Sotto l’egida della federazione tedesco nazionale anche gli elementi più degenerati si sentono autorizzati a disprezzare tutti gli altri cittadini in ispecie se di tale nazionalità. Come si potrebbe diversamente spiegare p.e. il fenomeno psichico di un Erler, il quale lanciò insulti inauditi contro la nazione italiana, che fu maestra di civiltà ai suoi connazionali? Come spiegare la burbanza di un Edgardo Mayr, il quale in condizioni normali di buon senso dovrebbe essere cittadino di un correzionario? Questi fenomeni segnano evidentemente una decadenza morale collettiva, e la biscia finirà col mordere il ciarlatano. E l’autorità dello Stato? A furia di opportunismi politici va suicidandosi. Pieni sono i discorsi esprimenti l’idea del governo oggettivo e imparziale. In realtà la suprema lex pratica è la volontà e l’arbitrio della federazione tedesco-nazionale e dei suoi membri che non conoscono riguardi per nessuno. La politica dei governatori, memori del detto «Contra potentes noli stringere dentes» non vede e non sente ciò che è lesivo dei diritti altrui tutto corre, tutto passa, tutto subisce. E così nel santo Tirolo abbiamo il curioso fenomeno, che un degenerato sotto l’usbergo di un’impunità di nuovo genere si erige a giudice dell’attività pastorale di un Vescovo; lo si può insultare, denigrare, perseguitare allegramente a base di menzogne e di calunnie, l’autorità non si muove! Di fronte a questo spettacolo nauseante riesce di vero conforto morale constatare che esiste ancora un’autorità – ed è quella della Chiesa – che s’ispira ai supremi principi di giustizia, che non si piega né ad opportunismi politici né a terrorismi, che sa distinguere la prudenza dalla viltà, che non fa la parte del cane muto quando è tempo di parlare e di dire una parola di verità, di giustizia e di pace tra i popoli. E questo è un grande conforto per tutti i credenti che sentono come propria l’offesa e l’insulto fatto a chi rappresenta sulla terra la più sublime autorità, quella di Cristo ministro di grazia, giustizia e pace. Come conclusione ricordiamo ai nostri nemici che «gli alberi non crescono fino in cielo». 