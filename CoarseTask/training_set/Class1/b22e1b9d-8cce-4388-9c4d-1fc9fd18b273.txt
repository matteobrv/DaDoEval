Un incidente qualunque infine e di cui avremmo preferito non occuparci. Tanto è facile che la nostra vita pubblica si esaurisca in dimostrazioni vane, in chiacchiere di gazzette, in pose di martiri a buon mercato, che ci siamo usi a tener conto in codesti «accidenti nazionali», più del pericolo ch’essi contengono, di deviare cioè l’opinione pubblica da un serio lavoro di difesa nazionale, che del naturale sentimento che li provoca. Se la difesa nazionale deve interessare il popolo intiero e anzitutto il popolo che oggi viene nazionalmente attaccato, essa non deve esaurirsi in piccoli sfoghi di borghesi, altrettanto facili all’entusiasmo ed ai bollori, quanto retrivi ad un’opera costante ed onerosa che ponga l’ascia alle radici del male. Premettiamo questo, non con riferimento diretto al caso di Pergine, ma per rilevare ancora una volta la differenza di metodi nella difesa nazionale e metterne in chiaro, anche di fronte agli avversari, le responsabilità. Dell’incidente s’occupano, com’è naturale, anche i giornali tedeschi, colle solite esagerazioni. Siccome però il professore Edgar Mayer ha promesso al giornale dei «Los von Rom» e del protestantesimo tirolese, il Tiroler Tagblatt (ecco il vostro apostolo, o amici dell’altipiano!) una relazione ufficiale dell’avvenuto, sarà meglio aspettare per quanto riguarda i particolari del fatto stesso. C’interessano di più per ora due commenti, l’uno delle Tiroler Stimmen, l’altro del Vaterland di Vienna. Le Tiroler Stimmen ammettono che l’irritazione nazionale d’oggi sia causata anche in parte dal «linguaggio violento e spesso offensivo» della stampa liberale tirolese e conchiudono: Chi vuole sinceramente l’unità della provincia deve seguire in politica il motto: ognuno in pace per la sua via. Le Stimmen finiscono dunque col dare ragione a noi, quando dicevamo che la politica di invasione provocherebbe una reazione, la quale distrugge per lungo tempo ogni speranza di pace e che promoverebbe le tendenze separatiste degli italiani. Ma le Stimmen, le quali, conviene ammetterlo, si distinguono lodevolmente anche nella lotta nazionale dagli altri giornali innsbruckesi, non hanno ancora trovato il coraggio di chiamare la politica, ch’esse sembrano deplorare, col suo vero nome. E qui sopperisce per fortuna il Vaterland di Vienna, il quale scrive che «più da parte germanica che da parte austriaca si tenta di rigermanizzare luoghi una volta tedeschi e anche alcuni possessi nella parte italiana del Tirolo meridionale». E infine: «È molto dubbio che da codeste imprese tragga profitto l’idea austriaca». Anche il Vaterland non dice ancora tutta la verità, ma vi si avvicina assai. Anzitutto il giuoco sta nei termini. La parola «rigermanizzazione» è un’invenzione del d.r Rohmeder, il quale non ha ancora il coraggio di parlare senz’altro di «germanizzazione», come fanno i suoi fratelli prussiani nella Polonia degli Hohenzollern. Ma il contenuto della parola non lascia alcun dubbio. Legga il Vaterland le teorie di razza e il romanticismo storico del d.r Rohmeder e se ne persuaderà. Legga, per esempio, l’articolo del Rohmeder, diretto ai Tirolesi nel numero che la Jugend dedicava l’anno scorso al Defregger . «Il vostro paese è paese tedesco. Io non intendo il Tirolo dei Welschen, ma il Tirolo dal piede settentrionale al piede meridionale delle Alpi, dalla chiusa di Kufstein a quella di Verona, il paese, le cui cime montane si rispecchiano nelle onde del mare svevo e nei flutti del Garda». Tutto questo paese è consciamente o inconsciamente tedesco, secondo l’apostolo bavarese, e ne fanno fede gli eroi della germanica leggenda, il re Ortnit, Hugdietrich e Teodorico da Verona. Persino Berchtung von Meran, il quale notoriamente con Merano del Tirolo non ci ha a che fare, è per Rohmeder una prova che tutto il Tirolo è tedesco! Gli italiani, egli dice, hanno eretto al loro poeta una statua di bronzo , ma questa statua è piantata su suolo tedesco! Ammesso questo concetto del Tirolo, è naturale che il Rohmeder non parli che di «rigermanizzazione!» Meglio sarebbe addirittura parlare di «rigenerazione»! Ma si oda la conclusione dell’articolo, diretto ai tirolesi: «malvagi e avidi Welschen hanno delle pretese su parte del vostro paese, del paese dei vostri padri. Queste pretese non sono meno ingiuste, perché appoggiate dai circoli governativi. Oggi voi non siete più soli a combattere, come nel 1809 . Tirolo ai Tirolesi!» Ed ecco in questa conclusione delineato il piano di battaglia. In Tirolo sorgerà il Tiroler Volksbund, il quale sarà l’esecutore dei progetti rhomederiani. Il Tiroler Volksbund conquisterà tutto il «Tirolo ai Tirolesi», spezzando le malvagie pretese dei Welschen. Ma i Tirolesi non saranno soli nella lotta; alle spalle c’è la grande Germania, il vice-presidente e lo spiritus motor della società tirolese sarà un bavaro, uno dei più fanatici propagandisti sarà un berlinese, Edgar Meyer, e il Tiroler Volksbund avrà valido soccorso da un’impresa germanica, con sede a Monaco, la Burgpersen . Ma per riuscire negli intenti, il Rohmeder abbisognava del concorso di tutti: e così vedemmo abati, parroci, cattolici e austriaci a tutta prova associarsi a lui nell’impresa. E la politica brutale d’invasione incominciò. I conservatori e i cristiano-sociali dapprincipio credettero forse che non si trattasse che di una politica di raccoglimento e di ristorazione di quell’ideale dell’unità tirolese, per il quale combattono? O non parve loro politicamente opportuno, il non seguire gli indirizzi del D.r Rohmeder? Comunque sia, sarebbe tempo che gli equivoci cessassero e che si chiarissero le responsabilità. Nessuno di loro vorrà negare che il Volksbund non abbia già fatto politica di invasione, nessuno di loro vorrà negare che gli apostoli germanizzatori del Volksbund hanno invaso territorio italiano ed hanno cercato colle lusinghe e coll’oro di guadagnare ai loro scopi le turbe degli incoscienti. E nessuno dei cattolici, sostenitori del Volksbund, vorrà ignorare che la propaganda fatta dai Södler, Rohmeder e Meyer in nome e coll’appoggio del Tiroler Volksbund, porta il disordine anche morale nei nostri villaggi, creando ostilità e partiti contro il clero, il quale è costretto a opporsi agli attentati di codesti pantedeschi, anche perché preoccupato dell’avvenire religioso dei terrritori minacciati . Tutto questo i cattolici che appoggiano il Volksbund sanno o dovrebbero sapere. E se aggiungono a ciò le deduzioni delle Tiroler Stimmen e del Vaterland che la propaganda germanizzatrice infirma l’idea austriaca nelle regioni minacciate, come possono essi, cattolici ed austriaci, condividere le responsabilità di un’azione religiosamente e politicamente deleteria? Ripetiamo: il caso di Pergine è un incidente qualunque. Godiamo però che esso abbia servito a mostrare a chi vuol vedere, dove tendono a finire il Tiroler Volksbund e le false vie del d.r Rohmeder. Godiamo che le Tiroler Stimmen, le quali di recente volevano far passare il Volksbund come pendant della Lega Nazionale , incomincino a notarne l’azione deleteria, godiamo che il Vaterland, il quale poco fa ci tacciava acerbamente di opportunismo, rivolga l’accusa ora indirettamente ai suoi amici politici. E frattanto aspettiamo. Forse i cattolici tirolesi tireranno da una più chiara visione delle cose le pratiche conseguenze. Che se il momentaneo interesse di partito e il «Krämer Standpunkt», per dirla colle Stimmen, stesse loro più a cuore che la pace nazionale, li dovremmo chiamare corresponsabili finora di quanto sarà per avvenire. I tentativi di germanizzazione falliranno certamente; ché la forza di resistenza nostra è appena agli inizi, né punto esausta. Gli ideali del d.r Rohmeder cadranno infranti, e resisterà inconcusso, Dante, su suolo italiano. Ma assieme ai castelli fantastici del Bavaro, cadranno altri ideali, e vano sarà il pianto sulle rovine! 