Faticosamente e colla massima circospezione riesce ai socialisti di Trento di conservare l’equilibrio sul trapezio radico-socialista. L’on. Avancini ch’è a cima alla piramide eretta su codesto equilibrio laborioso presta attentissimo orecchio ad ogni politico rumore e scruta con occhio ansioso per tutti i lati, se forse il rumore non sia stato lo scricchiolio che annunzia la fenditura. Il trapezio è appeso alla corda dell’anticlericalismo, la piramide è cementata da una colla buona, «la paura dai clericali». Questa è la situazione del ballottaggio del 1907 . L’equilibrio venne mantenuto per tutto il periodo di ribollimento che seguì alle elezioni parlamentari. L’amarezza della sconfitta, l’esacerbamento per l’energica ripulsa del popolo trentino fecero vedere all’Alto Adige ogni «pecca» dei deputati neri, constatare ogni loro «mancanza», sospettare infine le parole e le intenzioni dei nostri, mentre un velo pietoso ricopriva l’attività del deputato di Trento. Un bel giorno codesta alleanza d’armi si trovò improvvisamente in pericolo, il trapezio oscillò e miseramente cadde. Che era avvenuto? Una cosa semplicissima. Noi, alle elezioni municipali ci prendemmo il lusso di fare gli assenti, al trapezio mancò il sostegno dell’anticlericalismo, alla piramide la colla tanto buona per il parlamento, ed allora è seguito il patatrac delle ultime elezioni comunali, in cui i socialisti in lotta coi liberali, si manifestarono una frazione non grande della cittadinanza. S’aggiunse per loro il malanno che l’Alto Adige, alla vigilia delle elezioni, incuorò i suoi alla lotta contro gli alleati di ieri denunziandoli di poco patriottismo, anzi d’internazionalismo sindacalista, fucinato alla Camera del lavoro, scuola sovversiva ed antipatriottica. Il Popolo reagì debolmente, l’organo ufficiale eruttò una mezza dozzina d’ingiurie, e la cosa finì lì. Ai socialisti trentini non piace la «splendid isolation» dei conservatori inglesi, ma torna loro meglio sfruttare le alleanze. La ricostituzione dell’equilibrio rincominciò. I rossi colsero ogni pretesto per rinfocolare l’anticlericalismo, l’Alto Adige soffiò nel fuoco a due polmoni, lasciando un po’ sfogare l’anima biliosa, e mentre ad Innsbruck i deputati dei due partiti lavoravano di conserva, mentre ad Innsbruck e a Vienna i deputati popolari, richiesti, prestavano solermente l’opera loro a bene della città di Trento e delle sue istituzioni, l’organo municipale urlava contro presunti tradimenti nazionali dei «clericali». I rossi, dal canto loro, evitarono qualunque attacco ai liberali del municipio e, solo quando proprio non ne potè fare a meno, il Popolo ospitò qualche trafiletto, qualche minaccia velata rispetto alle nuove imprese. Vi figurate voi che razza di campagna, se a capo dell’amministrazione industriale fossero i clericali? Ma gli «odiati borghesi» vivano tranquilli. E se alla Camera del lavoro saranno ancora degli ostinati, cerchiamo di ammansarli con 500 corone cavate dall’erario pubblico. La gratitudine però non è riconosciuta come d’obbligo nel programma socialista, e bisogna assolutamente ammettere che almeno qualche volta la Camera del lavoro si fa coraggio e dice l’affar loro anche ai municipali. Ai deputati liberali dà degli «istrioni politici», ai loro elettori regala l’epiteto «d’illusi ammalati di quel morbus sacer che si chiama nazionalismo», ai promotori della rinascenza ginnastica dei cretini e dei «Fisola», ai redattori dell’Alto Adige degli «scimuniti». E non giova che l’Alto Adige pro bono pacis inghiotta tutti codesti complimenti e che il Popolo ricordi al giornale che la consegna è di russare. L’Avvenire torna alla carica: accusa Podestà, consiglieri e pompieri di commettere delle grandi e delle piccole viltà e lascia a tutti questi bellamente la scelta di venir tacciati di gesuitismo e d’essere berteggiati come ingenui. Ma il peggio doveva accadere sabato. I rossi convocano un sinodo alla Camera del lavoro per discutere la faccenda della Messa. Lì nella aule sacre al sindacalismo internazionale anche i «riformisti» non credettero di turbare l’equilibrio, rimproverando ai liberali di non mantenere le promesse fatte ai tempi delle elezioni di non aver schiacciato i rospi clericali, di seguire metodi ipocriti e mezze misure, di aver paura delle scomuniche. Anche la nota antireligiosa risonò più chiara. Avancini pretese di modernizzare la liturgia cattolica e definì la Messa un borbottamento inintellibile, una scuola di ipocrisia. E che cosa di più logico, quando l’Avvenire aveva detto che bisogna combattere la religione come qualsiasi altro strumento di schiavitù umana, quando il medesimo organo della Camera del Lavoro aveva scritto: «Noi tutti, chi per un motivo, chi per l’altro siamo scomunicati, e nessuno di noi prende sul serio la sentenza vaticana»? Ma le prime e le seconde cose s’erano dette per il pubblico della «Camera», per il gran pubblico, per i sostenitori del trapezio si contava invece di convocare un altro comizio, ove non si parlerà più chiaro, ma l’antireligione socialista assumerà quella posa di tolleranza e di richiamo alla libertà, cui nel fatto meglio di noi conoscono i cattolici francesi! Orbene il Trentino mette in pubblico i preliminari della Camera del lavoro. Il Popolo va in bestia e urla: non è vero che noi abbiamo detto male dei liberali! – Ed è invece verissimo. E poi: Voi ci volete porre in contraddizione col municipio, perchè ci neghi il cortile. Ma niente affatto, figuratevi! Anzi, tutto codesto chiasso ci diverte un mondo. Che più? Per conto nostro auguriamo che il podestà e il consiglio municipale intiero sentano il dovere di piegare il groppone inanzi all’ordine dell’Esecutivo socialista e dal balcone del municipio facciano le sue scuse per il mancato schiacciamento dei rospi, promettendo seria ammenda e una ripresa della rude campagna anticlericale visto anche che il Sarca non dà più fastidi. In quanto alla maggioranza di Trento, dubitiamo assai che senta voglia di venir a dire il suo parere proprio a voi, dileggiatori del sentimento religioso, voi che a più di 1000 madri avete dato semplicemente delle «beghine», perché sono insorte per il bene dei figli loro, voi che insultate nel più profondo dell’anima ai credenti stampando proprio in questi giorni in cui si preparano alla commemorazione dei grandi misteri che «la religione cattolica dà da digerire ai suoi fedeli la particola che raffigura (?) simbolicamente (!) il corpo di Gesù» e chiamate questo sacramento «l’estrema spaventevole sentenza di cui sono capaci gli uomini», paragonando poi l’Ostia ad una bistecca! Il referendum popolare? Pienamente d’accordo. Si mandino le schede a tutti i padri e a tutte le madri di famiglia, e la risposta non può essere dubbia. Ma forse nemmeno questa forma è necessaria. Volete sapere come la pensi Trento nella sua grande maggioranza? Guardate alle enormi folle che si assiepano in duomo e piegano il ginocchio attestando la loro fede ed adorando. Il referendum è eloquente e magnifico. Tali manifestazioni poggiano sul granito dei secoli e derivano da una convinzione interiore vivissima, non da malcelate speculazioni di equilibrismo politico. 