Noi sappiamo che è proibito discuterla come sappiamo al pari che la coscienza dei giudici è insindacabile: e siamo tanto rispettosi della legge e tanto onesti da non voler tentare né l’una cosa, né l’altra, lasciando al Tiroler Tagblatt di circondare con arti subdole di tinte fosche il verdetto, di spargere a larga mano il sospetto e la maligna insinuazione contro i magistrati integerrimi. No, questo triste e vergognoso mestiere lo rimettiamo ai giornali pangermanisti; e alla Procura di Stato innsbruckese il compito di applicare la legge sulla stampa, a meno che nel santo Tirolo non vi siano due pesi e due misure. A noi, che nel processo testé chiuso a Rovereto, forse meglio che quella gente di là fuori che s’è impancata a giudicare al di sopra dei giudici, conosciamo l’ambiente, e lo svolgimento, e le persone, basterà rilevare qualche circostanza che da esso è risultata luminosamente provata, riserbandoci a miglior agio, più ampio commento. Condanne vi furono sì, ma tutte dieci sono state date per reati comuni. Per cui esse, nella sentenza di ieri, hanno tutt’al più un valore episodico, sono un quid sopravvenuto, che colle vere dimostrazioni di Pergine e Calliano poco hanno a che fare. E questo è ciò che dà la sua importanza al verdetto. Dopo quelle giornate era incominciata su per i giornali tirolesi una feroce campagna di denigrazione e di calunnia contro di noi. Usiamo coscientemente queste parole perché oggi dopo assistito al processo ne abbiamo pieno diritto. Pareva, a creder loro, che a Pergine e a Calliano fosse avvenuto il finimondo, che quei 19 eroi, i quali sotto la guida dell’eroicomico Ed. Meyer avevano lanciato la grande sfida, solo per la miracolosa assistenza di qualche peloso dio della Foresta Nera fossero scampati alla strage degli italiani trasformati per l’occasione in tanti cannibali. E dietro alla stampa tirolese (ingannati da essa??) tutti gli altri giornali austriaci e germanici di accentuato carattere nazionalista cantarono la medesima nenia, ebbero gli stessi teutonici fremiti di convenzionale indignazione. E la tracotanza loro arrivò al punto di accusare i gendarmi di essere stati conniventi coi dimostranti e di aver fatto il loro dovere solo per mostra, di accusare le i.r. autorità austriache di debolezza e di aver comandato ai fedeli sudditi di Guglielmo di levarsi il cappello al canto dell’inno di Garibaldi. E invece... Invece: vennero i testimoni a deporre, i testimoni tedeschi che non ricordarono nulla di tutto quello che era stato detto a Innsbruck, a Bolzano, al castello di Pergine, e ogni più insignificante particolare invece delle dimostrazioni, i testimoni tedeschi che a sei mesi di distanza conoscevano le persone alla prima occhiata, e (questo è il meglio) dichiaravano di aver veduto a Pergine chi a Pergine non c’era stato, i testimoni tedeschi dei quali uno scappa colla cassa, e settemila corone, l’altro viene incriminato per falsa deposizione, un terzo è un ufficiale degradato; vennero anche i gendarmi, le guardie di polizia, le autorità – e i giudici poterono formarsi completa la loro convinzione. Poiché (notatelo signori del Tiroler Tagblatt, nonché epigoni gloriosi delle infauste giornate di Innsbruck) se 32 degli accusati furono assolti, se il § 305 non fu loro applicato non è già perché contro di essi mancassero le prove di aver dimostrato. Ma ché! Erano confessi, signori, l’hanno detto alto che gridarono «viva il Trentino!», «abbasso il Volksbund!», «morte al Meyer!», «via i prepotenti!» che hanno urlato e fischiato. E la Corte li ha assolti. Perché la solenne montatura che voi avevate fatta delle dimostrazioni possono crederla i gonzi, non la gabellerete mai a giudici imparziali. Tutti i testimoni ai quali essi con sicura coscienza potevano credere furono concordi nell’affermare che per i signori tedeschi i nostri non avevano alcun desiderio cannibalistico. Una dimostrazione di protesta era legittima. Poiché non vi sono paragrafi del codice germanico, i quali possano proibire a una nazione della monarchia austriaca, quando sia provocata di reagire. I diritti sono eguali per tutti, e se il governo (e non era la prima e non sarà l’ultima volta purtroppo) ha mancato ai propri doveri in quell’occasione, non curando le ammonizioni dei deputati, era ben naturale che lasciati indifesi alla provocazione rispondessero altri. E la provocazione vi fu. Quando oseranno smentirla ancora, ai signori del Volksbund potremo sbattere gli atti del processo sul muso. È documentata ormai. Da Pergine a Calliano, almeno dopo il consiglio di guerra nel castello, la troupe di Edgar Meyer, il provocatore per eccellenza, sapeva di averci lanciato la sfida nel nome di quel Volksbund che ha avuto la sua più solenne smentita in questo stesso processo. La società tirolese, che difende la religione e la patria, ci mandava un drappello di protestanti e di germanici nei nostri quieti paeselli ad ammirarne le bellezze, e intanto a Pergine si inalberava la bandiera neo-rosso-azzurra con insulto, a S. Sebastiano si andava a visitare il Consumverein, a Folgaria si fondava per quelli di Terragnolo (che per parlare coi gitanti dovettero usare un interprete) un gruppo del Volksbund. E i poveri innocenti, ingenui ginnasti, i quali – l’hanno detto loro a Rovereto – non sapevano neppure che fosse il Volksbund, ne diventano soci, ma per un caso qualunque avevano già assistito alla solenne inaugurazione di un altro gruppo a Trodena. Misteri dell’innocenza! Provocatori dunque erano, e come tali furono accolti. Ma ancor una volta vogliamo dirlo, e gli atti processuali e la sentenza dei giudici roveretani lo confermano, non furono gli italiani così incivili contro i nemici che venivano a insultarli nella loro terra, come lo furono i tedeschi contro i nostri inermi, che nelle loro nebbie inospitali dovettero recarsi per necessità dello studio. 