Uno dei più celebri scrittori francesi, tristemente noto un tempo per una produzione letteraria tutt’altro che buona, scrive in questi giorni nel Figaro: «Alcuni prevedono, dopo questo periodo di tensione e di sforzi, di economie, di tristezze e di emozioni gravi e dolorose, lo sfrenarsi di un incredibile ardore a divertirsi e godere la vita. Ahimè! Il lutto sarà molto diffuso negli abiti di questo inverno e la festa urterebbe troppo spesso il dolore. Ma poi, perché non si dovrebbe godere della vita in guisa semplice e buona? Godere della vita vuol forse dire gettare il denaro dalle finestre, pagare le cose dieci volte il loro valore, essere degli snob, seguire una moda vertiginosa che cambia tutte le settimane, divertirsi a delle inezie? Da parte mia io credo invece fermamente che dopo la guerra assisteremo ad una rigenerazione, ad un rinnovamento mirabili. Vedremo allora una Francia piena di grazia e di bellezza, in cui le città cesseranno di congestionarsi e le campagne si ripopoleranno, in cui la vita regionale ritornerà in fiore, e i giovani saranno robusti, e le lettere e le arti ritroveranno le loro classiche linee; soprattutto vedremo una Francia laboriosa e caritatevole in cui nessuno morrà di fame. Se fosse altrimenti, se dovessimo ritrovare ancora l’alcoolismo, la miseria, i cappelli da mille lire l’uno, il tango, gli spettacoli ignobili, l’intolleranza, la persecuzione, l’arrivismo, i processi scandalosi e le scandalose assoluzioni, allora tutti quelli che furono i soldati della grande guerra avrebbero diritto di dire, in loro nome ed in nome dei morti: Non è per questo che ci siamo battuti!». Queste parole di Maurizio Donnay , che afferma la speranza in una rinascita morale della Francia, e che si augura come epilogo della lunga e dolorosa guerra non tanto il trionfo della forza materiale, un allargamento delle frontiere, una conquista di nuove e ricche colonie e l’umiliazione degli avversari definitivamente abbattuti, quanto soprattutto un rifiorimento della vita morale, una restaurazione degli spiriti e delle coscienze, un ritmo di vita più nobile e più degna, meno pervasa da crisi febbrili, più calma e ordinata, più sana e schietta, meno avida di beni materiali e più gioiosa del suo morale perfezionamento, sono veramente parole di bellezza e di bontà, sono un eloquente esempio di superiorità etica. E come in Francia il Donnay, così in Inghilterra, così in Germania, così in tutti i paesi belligeranti tutti gli spiriti generosi dovrebbero purificare il loro pensiero, adergerlo al di sopra del presente turbine di follia e d’odio (flagellum iracundiae come ha definito con una parola scultorea la presente guerra Benedetto XV) nel pensiero di uno sforzo più degno, di una mèta più alta che non sia la vittoria del nemico, la distruzione dell’avversario, lo spargimento del terrore e della strage: la vittoria di sé stessi, il proprio perfezionamento, la salutare opera del bene e della verità. Considerare la guerra non come lo sfogo di odii e di livori lungamente repressi, ma come una prova dolorosa da sopportare con fermezza e con abnegazione, trasformare i sacrifici e i pentimenti ch’essa impone in uno strumento di elevazione e di rigenerazione significa auspicare nella pace tempi migliori e sorti più elette, significa affrettare inconsapevolmente l’ora augurale della pace. Poiché se in guerra è troppo spesso lo scatenamento di istinti belluini, tutto ciò che migliora la nostra umanità, tutto ciò che ci fa meglio intendere le voci della pietà e della bontà umana non può non essere una parola pacifica... 