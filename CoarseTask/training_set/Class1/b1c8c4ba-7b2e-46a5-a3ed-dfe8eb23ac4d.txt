Noi non siamo del numero di coloro che per sistema sparlano del militarismo: le esagerazioni, le assurdità in questo riguardo le lasciamo ad altri partiti, ad altri uomini e giornali. La nostra vuole essere una critica oggettiva anche quando si tratta di militarismo. Oggettiva, abbiamo detto, ma non per questo una critica all’acqua di rose, ma non per questo i nostri appunti devono essere deboli quando il fatto o i fatti che li originano sono di carattere grave. Abbiamo oggi vari di questi appunti da muovere all’autorità militare. Parlammo nell’ultimo numero di condanne inflitte per refrattarietà a dei giovani reduci dall’America. Così pure di questi giorni ne furono condannati parecchi per lo stesso titolo alle Caserme Madruzzo. I nostri deputati, in modo speciale mons. Delugan, fecero sentire più volte la loro voce là dove la si dovrebbe ascoltare, conro l’eccessivo rigore dell’autorità militare nel trattare e condannare come refrattari dei giovani reduci dall’America: rigore eccessivo, intendiamoci bene, perché questi giovani – eccezioni rare – si portano in quei paesi non per isfuggire a qualche riserva ma perché le condizioni di famiglia lo esigono. Sembra però che tutte queste lamentele si considerino come non fatte in alto loco. Così, giorni sono, un povero diavolo carico di famiglia per aver mancato a delle riserve, fu inviato in Castello ad attendere la sentenza alla guisa di un volgare malfattore. Fra i condannati degli scorsi giorni ve n’è uno che per aver mancato a due riserve ed un controllo, si buscò 21 giorni di carcere duro, la quale condanna comprende i suoi bravi e... buoni digiuni; un altro si ebbe un castigo simile e andate dicendo. È ben vero che furono loro computati i giorni di carcere preventivo, ma si deve pur riflettere che questo carcere duro non deve essere una delizia se si crede ben fatto privare gli arrestati di qualunque oggetto che potesse servire da... corda di Giuda o da altro mezzo di suicidio! Si sa poi per esempio di un tedesco che mancò a 7 riserve e fu mandato a casa senza nemeno un giorno di castigo. Perché? Forse la famiglia bisognosa? No, no, poiché non aveva che la moglie: gli stanno di fronte molti e molti poveri diavoli con figli e vecchi genitori che hanno scontato pene per refrattarietà. E allora? Allora, queste sono cosette che si dovrebbero togliere assolutamente! Tutti uguali! Giacché siamo in argomento. Nell’ultima riserva si riscontrò pure che a un tedesco che doveva andare in Boemia furono computati tre giorni per il viaggio di ritorno mentre a degli italiani, ch’erano venuti direttamente dai lavori in Boemia, al ritorno dagli stessi lavori fu computato solo un giorno. Torniamo alla refrattarietà. Sappiamo di un giovane che presentemente si trova nel Colorado al quale scade in quest’anno l’obbligo della visita militare. Dopo vari stenti, egli si trova presentemente in una posizione favorevole per ragranellare qualche dollaro, vera manna per la misera famiglia, ed ora ha da venire in Europa per la visita? No, no, rispondete voi, che vadi a farla presso qualche consolato austriaco: furono eretti all’uopo. Ebbene, sappiamo dirvi che per recarsi al prossimo consolato deve sborsare 50 dollari, una miseria di 250 corone valuta austriaca, come vedete. E allora? Allora, quando viene in Europa farà il carcere duro perché non ebbe a disposizione... 250 corone! Ancora una e poi basta. Spesse volte si sentono lamentanze per le fatiche eccessive cui si assoggettano i militari. Non sono tanto mesi che dopo una lunga marcia, durata dall’alba all’imbrunire, un povero diavolo che aveva sulle spalle ancora un residuo di castigo, dovette posare le stanche membra su di un duro tavolone per tutta la notte. E non si poteva rimettergli la continuazione del castigo a giorno più favorevole già... castigato abbastanza per la lunga marcia, diciamo così per non dire addirittura: che non si potrebbe abolire certi sistemi di castigo che puzzano di... tempi passati? Son tutte coserelle che con un po’ di attenzione, come direbbe Cantù , con un po’ di buon senso si potrebbero evitare a bene del buon andamento della... azienda militare stessa. fs. 