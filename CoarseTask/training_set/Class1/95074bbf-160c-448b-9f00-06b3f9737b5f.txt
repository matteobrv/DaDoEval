A tutti gli elettori e ai fiduciari del partito pop. trentino Fiduciari! Elettori! Abbiamo vinto e in misura degna dei nostri ideali e dei grandi principii per i quali dovemmo combattere la grande battaglia. La vittoria risale in gran parte all’entusiasmo, alla disciplina degli elettori, al lavoro energico, disinteressato, dei propagandisti e dei fiduciari locali. A tutti questi la Direzione dell’Unione Politica Popolare manda oggi un pubblico ringraziamento. La lotta che abbiamo superata vittoriosamente contro tanto accanimento e contro molteplici avversari fu per noi la prova del fuoco. Non è ancora il tempo di trarre le conclusioni in via d’ammaestramento, ma questo è certo, che nella lotta abbiamo esperimentato la bontà, la necessità delle nostre organizzazioni e l’urgenza di educare politicamente gli elettori per essere preparati nel momento decisivo. La campagna fu estremamente faticosa per i propagandisti, per i candidati, per i fiduciari ed è un tentativo sciocco quello del «Popolo» di voler far passare la schiacciante nostra vittoria come vittoria del cautschuc , ossia dei timbri, come se i 40 mila voti che abbiamo ottenuto siano frutto non dell’organizzazione e dell’enorme lavoro di propaganda, ma d’imposizioni o brogli elettorali! No, la vittoria è frutto di un enorme lavoro di agitazione e di propaganda fatto in centinaia e centinaia di adunanze per mezzo della stampa e del contatto personale e dell’oculata attenzione dei nostri comitati elettorali. Pensate però che la lotta avvenire si farà più aspra ancora. I risultati fino ad oggi noti delle elezioni in Austria annunziano un avanzarsi del partito socialista, il quale in tutti i collegi urbani che si erano creati come privilegio i liberali vengono a sostituirsi a questi ultimi. Di fronte ai socialisti gli unici che resistono e che non piegano sono i cristiano-sociali. Noi questo cozzo finale l’abbiamo predicato inevitabilmente da anni né lo temiamo. L’idea cristiana trionferà anche sull’idea socialista. Ad un patto solo però, che la prima trovi banditori coraggiosi e fautori organizzati. Cattolici trentini! Sia questo il monito della campagna presto chiusa. Mentre vi ringraziamo e ci congratuliamo con voi della splendida vittoria, vi ricordiamo che il 14 maggio 1907 deve segnare anche un’energica ripresa del lavoro d’organizzazione e del movimento sociale. Trento, 16 maggio 1907 LA DIREZIONE DELL’UNIONE POLITICA POPOLARE 