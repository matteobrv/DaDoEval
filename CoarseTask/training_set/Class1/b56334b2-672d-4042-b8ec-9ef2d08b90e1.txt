Una volta, come tutti sanno, c’era l’Orco. Come fosse fatto proprio, non c’era chi sapesse dirlo. Ma questo era fuori da ogni dubbio: che aveva un pancione enorme e una boccaccia larga come una caverna della montagna. E quando il Tonin era cattivo e voleva quello che voleva e se no batteva i piedi in terra e incominciava a piangere e urlare, la nonna gli gridava in viso: Tasi vè, se no ciamo i gendarmi. E se Tonin continuava la musica, la nonna aumentava la dose: Tonin! vago a ciamar el spazacamin. E se il cattivaccio dopo un brevissimo intervallo di sacro terrore riprendeva ad urlare, allora la nonna ricorreva all’ultimo rimedio d’effetto immancabile. Faceva gli occhi grandi grandi e la voce grossa grossa e diceva: Ghel dirò mi a l’orco, speta, bruto! E il povero Tonin strozzava in gola i singhiozzi, guardava or la nonna, ora un canto oscuro della camera o dietro la stufa, dove sarebbe potuto apparire il mostro che inghiotte tutti i bambini cattivi che non ubbidiscono alla nonna. Con questo mezzo si tirarono su parecchie generazioni fino alla nostra, la quale inventò la luce elettrica; e allora l’Orco che non ha mai voluto che si vedesse come era fatto, scomparve persino dai luoghi più inospitali dell’alta Anaunia e della Rendena, perché anche qui i maledetti moderni (la devono avere specialmente col Lanzerotti) avevano piantata la luce. Per un pezzo di tempo non se ne seppe più nulla. Ma un bel giorno, cioè una bella notte al signor Gambetta , Presidente della repubblica francese che stava ripensando in qual maniera potesse far piegare i rappresentanti della Francia cristiana a certe sue leggi antireligiose, balenò un’idea stupenda. «Se inventassi un qualche cosa come l’Orco (il quale in Francia aveva dovuto sparire – per non fare anacronismi – ancora ai tempi del gas) pensò: Potrei fare il medesimo gioco delle nonne coi bambini, tutti mi ubbidirebbero». Detto fatto, la mattina tiene un discorso e dice: Cittadini, il nemico della luce e del progresso, della libertà e del benessere della patria, l’ho scoperto. Cittadini! il nemico è il clericalismo. Un uh! prolungato rintronò per tutta la sala; e in quei giorni non si scrisse e non si parlò d’altro che del clericalismo. Come fosse fatto proprio non c’era chi sapesse dirlo. Questo però era fuori dubbio che doveva portare un cappellone enorme da gesuita, avere dal collo in giù come un immenso sacco di carbone dal quale uscivano cento braccia con le quali faceva tutti quei malanni contro la luce, il progresso e la patria. Ma intanto dei furbi che imitarono il signor Gambetta ve ne furono in tutti i paesi, ed il clericalismo diventò l’orco di tutti i bambini grandi. Così per esempio in Francia il presidente Combes caccia via frati, monache e congregazioni, e se qualche deputato moderato osserva che cacciar via tanta povera gente non ha fatto tanto del bene alla Francia, non è una bella cosa il ministro gli dice: Ma è il clericalismo. Il deputato impaurì e vota per l’espulsione. Mettete che a Trento si facciano le elezioni, anzi si venga ormai al ballottaggio. Molti liberali vorrebbero accordarsi piuttosto con i cattolici i quali in fin dei conti sono gente pacifica e laboriosa, ma nel momento decisivo si svolge questa scena. Il Battisti fa da nonna e i liberali da Tonini grandi cioè da Toni. Il Battisti grida: il clericalismo, viene il clericalismo! e allora i Toni corrono tutti spaventati in Comune e sbarrano le porte con tanto di catenacci. Il Battisti intanto nel parapiglia viene portato dentro sulle loro spalle. Di questa gente, vedete, che a questo mondo hanno il nome di furbi (nell’altro ne pigliano un altro) ve n’è parecchi, e sanno dipingere le cose tanto per benino che io stesso una volta – e non mi chiamo Toni – a forza di sentire di oscurantismo e di regresso credevo che nelle vostre valli fosse buio pesto anche in pieno meriggio, da dover leggere il Fede e Lavoro col petrolio e che tutti i viventi, uomini, animali et universa pecora a camminare facessero come i gamberi. Morale: volete essere un Toni si o no? No! Ebbene non credete un cavolo a certe frasi, badate ai fatti. E se qualche messere, vi incomincia altitonante con luce, progresso, mangiati dal clericalismo, dite fra voi: ah! ah! questo qua ’l vol far da nonna ma ’l Toni non lo trova: e tirate dritto. 