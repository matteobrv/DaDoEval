I Comunicazioni del Podestà f) Tramvia di Fiemme [...] Il Cons. D.r Alcide Degasperi in merito all’ordine del giorno presentato dal Cons. Italo Scotoni dice: Oggi il Consiglio si trova di fronte al fatto compiuto del voto dietale e di fronte ad esso se possiamo ammettere che l’atteggiamento della maggioranza corrisponda alla posizione di protesta sempre assunta, non potevamo aspettarci che si portasse nelle comunicazioni così di sorpresa una questione sì importante e delicata e che si venisse qui con un ordine del giorno, con un linguaggio violento e con insinuazioni ed accuse contro i Deputati e Consiglieri di parte popolare. Questo non è provvedere ai bisogni di Trento, ma pensare di crearsi una piattaforma elettorale. Voi qui non fate solo il processo alle persone, ma anche alle loro intenzioni. Portate delle accuse, che non avete mai sentito il dovere di provare e non potere provare, perché sono infondate. Ci lanciate contro le frasi da comizio ed il fango ammassato in certa campagna giornalistica. Nessun impegno segreto fu pattuito a svantaggio della città di Trento, nessun atto nostro vi autorizza a parlare di tradimento. Quando ci parve impossibile ottenere per Trento qualche cosa di più, accettammo la soluzione proposta, come il meno peggio, coll’intento di lavorare per migliorarla, oggi o nell’avvenire. E da questo momento dell’accettazione il nostro atteggiamento fu manifesto, aperto e conseguente. Potevate quindi deplorare, e se volete, protestare contro l’indirizzo da noi seguito, ma non portare qui tutto l’odio di parte e gettare in mezzo a noi l’accusa di malafede. Che se si volesse fare anche un’ampia istruttoria converrebbe domandarsi anche che cosa ha fatto il famoso Comitato tramviario, di cui, come di un fantasma, si fecero sì grandi parole. Su questo terreno ci sarebbe ancora molto da fare in comune: c’è la questione della traccia della linea di Cembra che per Trento non può essere indifferente, c’è la fornitura della forza alla linea di Fiemme, c’è in ogni caso la continuazione dell’Avisiana, cui nessuno ha rinunziato. Voi gettando in faccia parole d’odio ai rappresentanti di Cembra e di Fiemme e al partito popolare che, volere o no, rappresenta la maggioranza del Paese, non fate gli interessi di Trento, ma cercate quelli del vostro partito, speculando sulla facile folla, che, ignara della realtà delle cose, segue facilmente il radicalismo delle parole. Di fronte ad essa avremo potuto forse fare il bel gesto del rifiuto e ripiombare nel nulla. Ci sarebbe stato facile acquistarne il plauso, ma la coscienza degl’interessi generali del Paese ci ha trattenuti dal farlo. Oggi voi ci lanciate una sfida e colla stessa coscienza e collo stesso coraggio noi l’accetteremo. [...] Il Cons. Dr. Alcide Degasperi alle osservazioni mossegli dal Baron Ciani osserva: Davvero non so quand’io sia fuggito al momento di votare. Se accettai di ritornare in Comune si è perché ritenevo giusto che un Rappresentante di Fiemme ci fosse. Non so con quali votazioni io sia in contraddizione col mio atteggiamento, né so a chi avrei potuto giovare dando le mie dimissioni. Se ho fatto un accenno alle elezioni prossime si è perché voglio affrontare di colpo la situazione. Col governo noi non abbiamo nessun impegno; non facemmo contratti. Non vogliamo far attacchi né conquiste, ma il nostro contegno è una doverosa difesa che si addimostra logica di fronte alla questione elettorale. Io ritengo che nella questione fiemmese ci sia ancor molto da fare e che ad essa noccia assai un conflitto tra rappresentanti. [...] Il Cons. Dr. Alcide Degasperi osserva che se il secondo comma dell’ordine del giorno significa solo che con ciò si augura una continuazione della Lavis-Cembra, allora è d’accordo anch’egli nel votarlo. È lieto che il Cons. Battisti non escluda tale possibilità. In quanto alla votazione del milione e mezzo osserva che nei protocolli delle sedute comunali c’è un passo dove egli parla di trattative fatte sulla base medesima di quelle deliberate in Dieta per cui riguardo suo non c’è equivoco. Altro è dire fate un’offerta definitiva, altro è accettarla ed impegnarsi. Coll’ultimo punto all’ordine del giorno invece egli si dichiara d’accordo. [...] Il Cons. D.r Alcide Degasperi chiede come intenda il punto in cui si parla di impedire che l’azione così iniziata dal governo porti alla rovina ecc. Si deve intendere nel lavorare di comune accordo ad integrare ciò che fu fatto? [...] Il Cons. D.r Alcide Degasperi osserva che inteso così l’ordine del giorno non intende di votarlo . [...] VIII. Discussione ed approvazione del consuntivo comunale pro 1912 [...] Il Cons. D.r Alcide Degasperi riconosce che esistevano le consuetudini e le convenienze accennate dall’on. Tambosi – il quale, tra parentesi malgrado l’asserita sorpresa procuratagli dalla relazione della minoranza, ha mostrato d’essere molto addentro nelle questioni del bilancio – ma allora non esisteva nemmeno la consuetudine e la sconvenienza di chiamare traditori ed indegni di cooperare all’opera amministrativa i Consiglieri popolari. Del resto, la presentazione della relazione di minoranza in questa forma ebbe un precedente nel 1911. [...] Continuato lo stesso giorno ad ore 21. IX. Discussione, ed approvazione del Preventivo comunale pro 1914 [...] Il Cons. D.r Alcide Degasperi rileva come gli oppositori della Banda Sociale entrino in un circolo vizioso: essi dicono che la Banda non dà alcun concerto, mentre d’altro canto la Banda non può darne non avendo alcun fondo. [...] 