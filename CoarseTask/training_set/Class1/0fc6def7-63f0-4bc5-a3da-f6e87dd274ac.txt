La stampa tirolese incomincia ad occuparsi del comizio di domenica. Il Tiroler di Bolzano, in una sua relazione particolare, rileva che Roverè della Luna secondo l’anagrafe ufficiale ha 982 abitanti italiani e solo cinque tedeschi, i quali non hanno punto né chiesta né favorita l’erezione dell’asilo tedesco. Constata ancora che il piano dell’erezione dell’asilo venne concepito da un manipolo di volksbundisti, aizzati dal pantedesco Edgar Meyer, il quale seppe abilmente sfruttare dissensi e contrasti locali. Accentua che l’asilo più che a scopi ricreativi od educativi ha da divenire, secondo l’intenzione dei fondatori, il centro materiale di tutte le tendenze germanizzatorie, e riporta infine l’ordine del giorno votato, con un accenno alla propaganda protestante della Südmark nella Stiria. Anche le Tiroler Stimmen prendono nota del comizio, ma il commento è scritto senza l’equanimità e la cognizione locale dell’autorevole collaboratore che abbiamo recentemente citato. Anzitutto le Stimmen rinnovano l’accusa di fellonia elevata, dalle Innsbrucker Nachrichten contro don Sandri, in seguito al suo discorso di Grumo. L’accusa viene documentata col noto verso dei Vannetti: Italiani noi siam, non tirolesi. Il rev. Decano di Mezzolombardo, citandolo, avrebbe peccato d’irredentismo! Onestamente e logicamente però i signori delle Stimmen dovrebbero parlare di reato autonomista e non irredentista. Ma allora ed in questo senso non c’è italiano del Trentino che non sia irredentista. Infine le Stimmen osservano che la «lingua dei padri» in Roverè della Luna era la tedesca. Anche qui il caposcuola è Rohmeder. Gli epigoni di un Jehly non hanno il coraggio di dire la verità. Dovrebbero altrimenti sapere che i più vecchi di Roverè, interrogati intorno alla lingua dei loro padri, assicurano di averli sempre sentiti parlare italiano e d’aver sempre sentito dire che anche i nonni non facevano altrimenti. E, sapendo questo, approvano o non approvano i relatori delle Stimmen il tentativo di germanizzare paesi che sono italiani nelle famiglie, nella scuola e nella chiesa? Per nostro conto dichiariamo apertamente che siamo stanchi di dover difendere anche quel nostro possesso che fu finora incontrastato, e che, se la tattica difensiva si addimostrasse insufficiente, passeremo all’offensiva, entrando a Salorno ed oltre Salorno, dove gli italiani sono maggioranza o forte minoranza. Certamente, questa triste lotta linguistica non può recarci vantaggio, ma dovranno ricredersi almeno allora anche i partiti che ora contro il proprio programma e contro le proprie convinzioni si lasciano trascinare dai germanizzatori e si riscuoterà forse anche il Governo, il quale arraffa ogni motivo o pretesto per cacciar via i giornalisti o propagandisti italiani, ma non ha il coraggio di muover nemmeno un dito contro i due emissari germanici del Volksbund. Il governo provinciale pagherà allora il fio della sua debolezza e di non aver compreso che il primo compito di un governo austriaco è quello d’impedire che in una provincia, nella quale le nazioni vivono in territori nazionalmente compatti, si svolgano quelle lotte per isolare le quali nelle regioni miste si è ricorsi perfino al catasto nazionale. Un amico di Mezzocorona ci chiede perché l’Alto Adige riferendo agramente del comizio abbia rilevato due volte che esso fu convocato e tenuto dal «partito clericale». Egli ci prega di notare che ciò è inesatto. Il comizio venne convocato dal curato locale, in seguito ad accordi presi da tutti i promotori, senza distinzione di partito, e si svolse proprio com’era previsto dalle sullodate persone, tanto riguardo gli oratori quanto le risoluzioni votate. L’Alto Adige con le sue false asserzioni non riesce quindi che a sconfessare quei liberali che contribuirono a preparare il comizio. 