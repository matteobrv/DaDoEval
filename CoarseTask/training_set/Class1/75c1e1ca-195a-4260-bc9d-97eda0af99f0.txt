Siamo arrivati dunque all’apoteosi di Vienna e di Graz. I «nullisti» pur di combattere la facoltà provvisoria a Trento, magnificano le città universitarie tedesche. Il nostro Dante non vale l’Hammerling di Graz e il Grillparzer di Vienna. Si vuol proprio tornare a quei tempi beati, nei quali i legali, dimenticavano la lingua materna e non imparavano la tedesca, tanto che, come scriveva il d.r F. M. nel ’96 «dopo aver studiato tedesco per sett’anni in ginnasio – ed amoreggiato con le bionde cameriere per altri quattro all’Università, non capivano ancora il testo tedesco del Bollettino delle leggi». Vi si ritorna non con rencriscimento ma come a nuove conquiste rimangiandosi tutte le invettive lanciate un tempo contro le università teutoniche e tutte le querele sull’isolamento che gli italiani patiscono a Graz e sul Danubio. Sentite come si pensava un tempo della posizione dei nostri studenti alle università tedesche, che al comizio di Riva trovarono un patrocinatore. Il sig. Italo Scotoni , facendo nel III congresso degli «studenti trentini» la relazione sulla questione universitaria, esclamava: «Dove sono andati tutti i sogni fatti nei ginnasi, tutte le speranze di uscirne per correre tosto alla sorgente della vita intellettuale, e attingervi le cognizioni più forti, più adatte alla nostra natura? Ahimè! Tutto delusione, tutto scoraggiamento, tutto affanno. Voi ben lo sapete, voi che facilmente vi potete rammentare la fiducia colla quale siete partiti per le università tedesche, trovandovi isolati, senza compagni, senza amici tra gente sconosciuta! A questo aggiungerete poi la delusione, lo scoraggiamento dal quale vi sentivate sopraffatti nel vedere la difficoltà dell’apprendere qualche cosa da quelle lezioni in lingua straniera...». Così si pensava e si diceva nel ’96 e così si pensa pur oggi, ma si dice altrimenti, e si tacciano di traditori e di Krumiri coloro che si contentano di assistere alle capriole e alle pagliacciate altrui, anziché di farle assieme. No, no, o signori, la cosa non sta punto come date a bere voi. Il «Trieste o nulla», non solo non è esistito mai nelle decisioni dell’Unione parlamentare né nelle speranze ufficiali di Rovereto, né negli ufficiosi desideri di Trento, ma un tempo nemmeno nelle risoluzioni degli studenti. Si vede, per esempio, l’ordine del giorno accolto nel III congresso, essendo presidente il d.r Piscel e segretario il d.r Battisti. Gli Studenti Trentini: «mentre riconoscono che dato il triste stato di cose attuale, anche un miglioramento parziale e segnatamente l’istituzione singola di qualsiasi facoltà italiana sarebbe un vantaggio, credono doveroso dichiarare la loro ferma convinzione che, davanti al complesso di mali cui si deve riparare, tali provvedimenti non sarebbero che dei rimedi unilaterali. Affermano quindi ancora una volta il diritto anche in base alle leggi fondamentali dello stato all’unico rimedio generale che sia in mano di esso, cioè all’istituzione di una completa università italiana». Dov’è qui il «Trieste», dov’è «il nulla»? E non si dichiarava «qualsiasi facoltà italiana un vantaggio»? Con queste premesse e con tali tradizioni c’è chi a Malè s’è preso l’incarico di attaccare – un po’ donchisciottescamente a dir vero – gli studenti cattolici, i quali hanno fatto tutto il loro dovere nelle lotte universitarie, ma che vogliono essere coerenti, seri, e lasciar la parte di burattini ad altri. È forse inutile il rispondere. Ma una cosa vogliamo accentuare ancora. Se noi e gli studenti cattolici abbiamo fede ancora in una facoltà a Trento gli è perché serbiamo ancora intatti gli ideali della nostra storia, gli è perché abbiamo ancora fiducia che il nostro paese sia capace di risorgere per forza propria. La facoltà ci potrebbe mettere nelle condizioni che s’augurava un giorno (vedi III annuario degli «Studenti Trentini» ) il prof. Menestrina: «la vecchia civiltà latina dovrebbe incontrarsi in amplesso felice con la grandiosa coltura moderna del ceppo anglogermanico», e noi potremmo essere «mediatori fra le conquiste dell’osservazione lenta, instancata, scrupolosa del settentrione e le idee geniali, le sintesi ardite del mezzogiorno». Noi salviamo dunque quanto resta di meglio delle nostre tradizioni, e non ci toccano davvero i vostri rimproveri e le vostre accuse. Questo diciamo ai «nullisti» e ai nikilisti di ogni specie. La vostra commedia dovrebbe essere all’ultima scena. Claudite iam rivos, pueri; sat prata biberunt! 