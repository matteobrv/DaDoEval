È rientrato in redazione dell’Alto Adige il pseudo frate del 1907. «Ivi si dilettano ancora dei manicaretti fatti in famiglia e si conservano certi metodi di attacco e di polemica che dai giornali che si rispettano sono abbandonati da un pezzo, perché costituiscono una mancanza di riguardo ai lettori e una turlupinatura al pubblico» – (Alto Adige di mercoledì). Invero le disquisizioni del frate non ci fanno né freddo né caldo come è riuscita a poco la quaresima predicata dal foglio di via Dordi nel 1907. In specie le dottrine al clero sul contegno che deve seguire nelle elezioni, dopo le chiare istruzioni dei pontefici e del vescovo diocesano. Ma poiché il signor frate, uscendo questa volta un pochino dalla vecchia biblioteca dello zio prete, cita una pastorale di Mons. Bonomelli , e la vorrebbe mettere in campo contro di noi, applicandola alle condizioni nostre e ci potrebb’essere, non tra i cattolici ma nel mondo equivoco del liberalismo, qualche buon uomo che crede avere il venerando prelato di Cremona dalla sua, abbiamo stamane sfogliata la raccolta delle pastorali bonomelliane e vi cogliamo per oggi tra le moltissime che farebbero al caso nostro, tre citazioni. L’Alto Adige è organo del liberalismo nostrano. Ebbene, che cosa pensa il Bonomelli del liberalismo? Leggete: «È cosa manifesta che il Liberalismo, equivale perfettamente all’ateismo della società in quanto società cioè quanto alle leggi, alle istituzioni, al governo, e a tutti gli atti emanati dall’autorità pubblica. Ben è vero, che per bocca dei suoi più autorevoli rappresentanti esso nega altamente e sdegnosamente di volere l’ateismo e protesta di lasciare pienissima libertà ad ogni cittadino di credere e praticare la sua religione: anzi non è raro il vedere gli uomini stessi di stato, banditori del Liberalismo più largo, adempiere pubblicamente gli atti religiosi, ma in pari tempo dichiarare di far ciò come individui, come liberi cittadini, ma non mai come uomini investiti dei pubblici poteri. La parola ateismo dello Stato naturalmente fa ancora qualche ribrezzo e perciò gli apostoli e i seguaci del Liberalismo hanno molto destramente sostituita un’altra parola, che significa la stessa cosa, ma più garbatamente: è la parola separazione». Non basta. L’Alto Adige anche recentemente riassumendo i principi cavouriani si è sempre mantenuto sull’antica base del liberalismo colle tre famose libertà. Ebbene, mons. Bonomelli scrive: «Tutti quelli, i quali affermano come principio teorico, assoluto, universale, vero per se stesso immutabile, la libertà di pensare e di coscienza, la libertà di culto, o di religione, la libertà di stampa e parola, la separazione della Chiesa dallo Stato, ossia l’ateismo sociale, tutti costoro cadono evidentemente nel liberalismo, condannato dalla Chiesa, contrario non solo alla fede cristiana e cattolica, ma alla stessa retta ragione naturale e a qualunque principio religioso». Ancora: l’Alto Adige s’impanca spesso a criticare Papa e vescovi anche quando si tratta di dottrine, di encicliche e di pastorali. Che ne pensa mons. Bonomelli. Egli scrive: «Questi che si atteggiano a giudici del Pontefice e dei vescovi chi son essi? Sono loro sudditi. Secondo l’ordine naturale ma molto più secondo l’ordine divino stabilito da Cristo, chi può e deve giudicare? Solo il superiore può giudicare l’inferiore ed è principio eminentemente rivoluzionario che l’inferiore giudichi il superiore. Costoro adunque, che si fanno giudici dell’autorità pontificia ed episcopale mostrano col fatto d’essere imbevuti del liberalismo nella sua forma più pericolosa». E ci pare che basti e che i signori dell’Alto Adige siano ben serviti. Se non fosse il caso, li serviremo meglio, tanto per dimostrare come codesti signori, pur essendo liberali, vogliano sfruttare le dottrine cattoliche ed i vescovi per i loro scopi di partito, incorrendo nel più ributtante e nel più vero clericalismo. L’Alto Adige quindi si rassegni: il vescovo di Cremona non può essere invocato come una specie di cappellano della concentrazione liberale con conubbio socialista. Per intanto converrà s’accontentino dello scomunicato don Romolo Murri. 