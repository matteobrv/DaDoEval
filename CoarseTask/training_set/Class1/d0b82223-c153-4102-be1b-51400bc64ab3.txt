Il pellegrinaggio alla «Käppele» – Le missioni in Cina – Il corteo degli studenti – Le organizzazioni femminili – Università e cattolicismo – Tolleranza e criteri politici. Würzburgo (rit.), 27 notte. (A.Deg.) Il sole, vincendo la nebbia mattutina sorgeva dalle colline di Würzburg, e un’immensa folla di uomini saliva pregando per il dolce pendio su cui domina il santuario di Käppele. Erano i congressisti e le società cattoliche di Würzburg, che peregrinavano alla chiesa di Maria. Erano partiti dalla tomba di S. Chiliano e avevano attraversato il Meno, formando sull’enorme ponte di pietra, fra le statue di Pipino, Carlo Magno e dei tre santi patroni, un’immensa e varia colonna di stendardi, emblemi e bandiere. In mezzo venivano i vescovi, i dignitari ecclesiastici e il fior fiore degli uomini cattolici della Germania. Nel santuario disse splendide parole l’arcivescovo di Ratisbona, dott. Albert; la storia della Chiesa è come il nostro pellegrinaggio, si parte dalle tombe dei martiri e sale, vincendo aspre battaglie, fino all’altezza della moderna cultura... Poi si ridiscese, al suono di quattro bande musicali quando si arrivò al fiume, le file si ricomposero, le bande tacquero e tutta l’innumere processione, ripassando il ponte, sopra le acque percosse dal sole, intonò il canto: Grösser Gott, wir loben Dich! Alle 10 si ripresero i lavori del congresso. Il punto saliente fu un discorso del vescovo di Chantung, mons. Henninghaus. L’apostolo della China parlò con straordinaria ispirazione, con immenso affetto. Chiedeva ai tedeschi aiuto per le sue missioni, descriveva l’epoca presente in China, che è l’entrata dei 500 milioni nel campo della coltura europea. Sorge il pericolo che questa coltura venga trasmessa agli orientali dai protestanti. Devono i cattolici che sparsero fra gli adepti di Confucio tanto sangue e per primi vi propagarono il vangelo venire ora esclusi nel momento in cui la vittoria della coltura cristiana è vicina? I cattolici della Germania hanno impegnato nelle missioni cinesi il loro onore nazionale. Nessuna meraviglia se dopo una tale perorazione si svolse un’altra dimostrazione di cattolicismo. Lungo la Theaterstrasse, partendo dalla residenza sfilarono sessanta carrozze, in ognuna delle quali sedevano i rappresentanti di una società studentesca in alta tenuta, colla bandiera sociale. A capo del corteo cavalcavano quattro superbi destrieri i membri della presidenza generale della federazione austro-ungarica. Nella sfilata riconobbi i couleurs delle Verbindungen di Innsbruck, Vienna, Graz, Praga. Anche la Teutonia di Zurigo era rappresentata. Spettacolo gaio ed incoraggiante il passaggio di questa superba gioventù cattolica accademica, alla quale appartiene il prossimo avvenire. Vidi un vecchio deputato del Centro abbracciare un presidente colle lagrime agli occhi. Il dopo pranzo fu un lavoro febbrile. Se avessi tempo e gli occhi stanchi me lo permettessero vorrei descrivervi le folle diverse che ho viste raccolte ed agitarsi in quattro adunanze. Il congresso dei maestri fu frequentatissimo. Notevole che il governo e la città mandarono un delegato a salutare i congressisti. I cattolici germanici sono forti e sono quindi rispettati. La tolleranza, il rispetto delle convinzioni di tutti gli uomini sinceri, viene del resto sempre accentuato da tutti. I credenti protestanti potrebbero assistere a tutte le sedute di questo congresso senza udire neppure una parola che da lontano li avesse ad offendere. La lotta vale per i cattolici vili o fedifraghi. Ho voluto vedere anche l’adunanza generale della lega femminile. Ma che importa vi sia assistito io? Non è la prima volta. Ma quando assisterà a tali adunanze in Austria e in Germania una delle nostre brave signore, per portare poi l’idea creatrice in casa nostra? Pensiamoci, amici. L’organizzazione femminile si impone. Chi può ci aiuti. Non ci si abbandoni alla tradizione, non si abbia paura delle vie intentate. L’adunanza generale festiva venne dedicata ai problemi dell’educazione e della coltura. Accenno solo al discorso del prof. Martino Spahn . Il suo nome non sarà nuovo ai lettori. Chi non ricorda la campagna anticlericale per la sua nomina a professore di storia a Strasburgo? La si ascriveva all’influsso del padre, il vecchio parlamentare del Centro, (una concessione all’ultramontanismo) e si negavano i meriti del giovane storico. Martino Spahn smentì coi fatti le asserzioni degli anticlericali. Spahn si contò dapprima fra gli amici dell’indirizzo di Schell , ora lo si può dire su di una via di mezzo. Quando si presentò alla tribuna, la folla salutò calorosamente. Un giovane dai lineamenti quasi infantili, alto, snello, nervoso. Il suo discorso fu elevatissimo. Descrisse l’università tedesca, in cui si mantiene ancora, malgrado la specializzazione delle scienze, lo spirito universale, l’armonica universitas litterarum. I cattolici devono favorire gli sforzi di quei professori che combattono la semicoltura degli specialisti, che vogliono le università dirette da un’idea armonica, da una filosofia per la vita. Ricorda i meriti degli storici della Chiesa avanti il 70, senza dei quali il popolo non avrebbe avuto le armi per il Kulturkampf. Più davvicino Loofs , Reinke, Schell arrestarono i progressi del monismo di Haeckel. I cattolici non devono ritirarsi dalle università, ma occuparsene di più. Chiede appoggio per l’Albertus Magnusverein, la società che si propone di aiutare studenti poveri e di talento, vuole maggior lavoro nella Görresgesellschaft. Gli studenti s’occupano ora con maggior vigore della questione sociale e circoli di lettura sociale, fondati dal dott. Sonnenschein sono in un anno oramai 25. S’occupino di qui innanzi anche della coltura accademica, affinché i cattolici acquistino anche su questo campo l’influsso che hanno nel campo sociale. Fu un discorso detto col fuoco della convinzione, con entusiasmo giovanile, fu un trionfo per il giovane oratore. In altri paesi forse Martino Spahn non avrebbe potuto parlare in un congresso generale cattolico, in Germania sì, ed egli non ne abusò per esporre il suo indirizzo specifico. È meraviglioso come i cattolici tedeschi sanno astrarre dai loro congressi da quanto li divide per accentuare invece quello che li unisce. Per questa universalità, anche il congresso di Würzburg non venne turbato, malgrado le profezie della stampa liberale. La stampa bavarese e i grandi giornali del Nord nella polemica intorno a Schell avevano preso posizione diversa e l’Augsburger Postzeitung e la Kölnische Volkszeitung si scambiarono articoli vivacissimi! Ebbene, qui a Würzburg tennero un convegno privatissimo e dopo una buona discussione conchiusero la pace che non riuscì davvero di danno all’ortodossia. Nel grandioso commers che chiuse la giornata di oggi parlò il dott. Albert, l’arcivesco di Ratisbona: una figura interessante, coi capelli fin sulle spalle, una faccia ridente, un andare disinvolto, un tratto popolarissimo. Gli applausi non volevano finire. Chi direbbe che è il medesimo arcivescovo, il quale nelle ultime elezioni parlamentari si trovò in pubblico conflitto col Centro bavarese? Con quanti politici parlai, udii pur oggi il medesimo pensiero che il Centro aveva ragione e l’arcivescovo era in errore. Eppure con quale entusiasmo, con quale devozione sono attaccati questi cattolici ai loro vescovi! Niente bizantinismo, ma un sincero affetto filiale, una devozione per i discendenti degli apostoli che pochi popoli potranno superare. Nell’adunanza festiva si lesse anche un telegramma del dott. Lueger. E il suo nome suscitò un’ovazione lunghissima. Tanta è la fama di quest’uomo anche fra i cattolici germanici! I bavaresi prima di tutti, naturalmente. Poiché anche qui, come in Italia, esiste il sud ed il nord, benché non esista propriamente una questione meridionale. I bavaresi parlano più volentieri dell’Austria che della Prussia. M’avvedo d’incorrere di nuovo nella politica. Dio mi perdoni! Avrei preferito parlarvi del commers di questa sera e della vita studentesca di Würzburg. Ma il sonno mi vince, le immagini e le idee impallidiscono. Questa sera mi sento più che mai Philister e mi risuona nelle orecchie ancora la melodia: Mir ruht auf dem Gedanken ein süsser Zauberbann; O Musenstadt der Franken, du lust mir’s angetan, Ich wandle traumumwoben dahin am Mainestrand, wo die Kapelle droben und Feste grüsst ins Land! La chiusa. (Nostra corrispondenza part.) Würzburgo, 29 (A. Deg.). Vengo or ora dall’ultima adunanza festiva e vi comunico subito ed in fretta le mie impressioni. Impossibile sunteggiarvi il discorso del prof. Mejer di Lussemburgo, il quale parla della letteratura e delle arti alla luce del cattolicismo. Una rapida rassegna della storia della Chiesa nell’arte accenna ai trionfi dei grandi italiani e alla gloria dei maestri tedeschi da Lucas Cranach fino ai Feit e a Fürlich. L’oratore svolse poi il programma dei cattolici di fronte all’arte. Ecco i punti del programma: 1. Amore all’arte e per lo sviluppo della sua grandezza. Chi può deve quindi farsi mecenate. – 2. Mantenere l’arte santa e pura, difenderla dall’errore e dall’immoralità. – 3. Tendere ad un’arte progressista ed internamente libera. Il secondo oratore ufficiale fu il giovane principe Löwenstein figlio del vecchio Löwenstein, che noi trentini abbiamo visto presiedere il congresso antimassonico . Ricorderanno i lettori che il vecchio Löwenstein faceva stupire il mondo, entrando due mesi fa in un convento dei domenicani. Parlò del papato, come unità del cattolicismo, come centro di coltura. Raccomandò di aiutare il papa ad essere libero e di fornirgli i mezzi per l’indipendenza economica. I tedeschi non si lasceranno vincere dai francesi (applauso). I tedeschi non hanno altra ambizione che quella d’essere i figli più devoti del sommo pontefice. Germania docet (applausi frenetici). Un commoventissimo discorso di chiusa tenne il presidente Fehrenbach . Accenando alla violenta polemica Schell-Commer , disse che era riuscito alla buona volontà di tutti di tener libero il congresso da dannosi influssi: voler egli però ristabilire in poche parole quello che ne pensava. «Compito della scienza è l’indagine, dell’apologia la difesa della religione. Quest’apologia dev’essere varia secondo lo spirito ed i metodi degli attacchi. Nel medio evo i padri della Chiesa non evitarono lo scontro coi nemici della scienza cristiana. Così va fatto ora. Ciò è opera faticosa. Errare humanum est. Es irrt der Mensch solange er strebt (applausi). La decisione circa la verità e l’errore compete all’autorità ecclesiastica (applausi). Di fronte a questa non v’è che la sottomissione. La sottomissione dev’essere sincera, senza equivoci (applausi prolungati). I vescovi sono chiamati a vegliare sull’attuazione della sottomissione. Altri, per quanto buon filosofo, non s’arroghi consigli sopra di loro (applausi) i quali sanno il loro dovere». Questa dichiarazione, che per la strettezza del tempo non posso commentare era stata combinata fra tutti i fattori competenti. Così per questo congresso le cose sono a posto. Fehrenbach dà poi uno sguardo ai lavori del congresso. Vi hanno preso parte tutti i cattolici. Solo parecchi ipercritici se ne sono stati in disparte. La caratteristica del congresso non fu accademica, ma una generosa manifestazione del nostro volere di fare. Le dimostrazioni delle masse cattoliche infondono coraggio e coscienza della loro forza ai cattolici della Germania. Noi possiamo fidarci solo di Dio e delle nostre forze (applausi). Il congresso fu anche luogo di divozione. Il pellegrinaggio alla Kapelle era una processione di uomini del lavoro. Con noi erano i giovani. Viva il nostro avvenire! Il presidente finisce con un’invocazione sentitissima a Maria, patrona del congresso e della Franconia. Termina colle parole: Gott schütze seine heilige Kirche, segne uns und unser geliebtes Vaterland! L’entusiasmo è immenso. Ho visto moltissimi colle lagrime agli occhi. Le signore sventolano i fazzoletti. Il vescovo Schlör impartisce la benedizione. Poi la folla che riempie la grande aula intona accompagnato dalla banda il canto di Beethoven: Grösser Gott, wir loben dich! La gente sfolla. Siamo sotto l’impressione di aver assistito ad una delle più grandi assemblee del cattolicismo. 