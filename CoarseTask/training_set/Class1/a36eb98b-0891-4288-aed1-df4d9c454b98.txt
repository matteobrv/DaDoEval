Alla fine di ogni anno non sta certo male fare un po’ di bilancio, di rivista, per esaminare quanto si è fatto di bene, di utile durante il lungo tempo di 12 mesi. Ogni uomo ordinato non tralascia mai di fare tale rivista: dunque facciamola anche noi e vediamo se nel 1904 abbiamo fatto qualche progresso. Esaminando il Fede e Lavoro si è in dubbio sul sì. Gli abbonati crescono di giorno in giorno; anche i collaboratori s’interessano di questo giornaletto, del portavoce dei nostri buoni contadini ed operai. Ma questa constatazione non basta per trarre la conclusione che durante l’anno si siano fatti progressi. Una volta si leggevano sul Fede e Lavoro numerose relazioni sull’azione delle Società agricole operaie cattoliche, conferenze utili sull’agricoltura, igiene, lezioni ai nostri contadini per condurre a termine certi affari senza dover correre per ogni cagnara dai notai, avvocati e simil gente, dai quali generalmente non si libera senza aver messo mano al borsellino smunto ormai da altre imperiose necessità. Era poi stata aperta una rubrica assai interessante: «La vita dei nostri comuni», dove settimanalmente molti amici mettevano in luce certi cattivi sistemi di amministrazione, criticandoli ragionevolemente e suggerendone anche i rimedi; dove altri sortivano con delle belle idee, utili, urgenti per il progresso del tempo; e tante altre belle cose intorno ai nostri comuni in modo che riusciva una specie di palestra, di scuola pei nostri amministratori, dove potevano imparare qualche cosa di buono e correggere qualche cosa di cattivo. Ora da qualche tempo nulla di tutto questo. Qualche rara relazione di qualche conferenza tenuta in certe società operaie cattoliche; soppressa la rubrica «Vita dei nostri comuni». È questo progresso? È questo segno che le numerose società operaie cattoliche sparse per le nostre vallate, lavorano, prosperano? Affé mia ch’io non lo credo e mi domando appunto: macchina ferma? Si eresse qua e là qualche nuova società e poi basta, nulla di straordinario si è fatto nel corso dell’anno. Che fanno le numerose società operaie cattoliche delle vallate? Dormono ora che è la stagione propizia per iniziare qualche bella idea, di istruire i nostri alpigiani, che tanto ne hanno bisogno e che tanto è necessaria in questi tempi in cui ogni untorello, magari imberbe, vuole farla da dottore e minaccia di diventare nuovo Marcello, spacciando per verità errori grossolani e dicendo spropositi da can barbone? Coraggio, si diano le mani d’attorno le direzioni delle singole società e promuovano conferenze e altre cose utili; interessino i soci con qualche divertimento, procurino che nei locali sociali non manchino i giornali, onde i soci possano passarvi alla sera una mezz’oretta istruendosi; di tutto si dia relazione al giornale, onde l’esempio inciti anche altri a far altrettanto. Un po’ di buona volontà e tutto è rimesso a posto. O che? Furono forse le società agricole operaie cattoliche istitutite per fare qualche sfilata in occasioni solenni, per sfoggiare tanto di nastro all’occhiello, per far sventolare all’aria qualche smagliante bandiera e poi basta? No, signori miei, no! Esse furono istituite perché tengano unito il popolo nostro, lo istruiscano sui principali problemi del giorno, lo mettano in guardia contro gli errori di certi apostoli, perché dall’unione scaturisca qualche buona idea per il bene di tutti, sia in ordine cooperativo che in altro campo, secondo le condizioni dei singoli paesi. Dunque mano all’opera, che il Fede e Lavoro attende di registrare l’attività vostra; fate che quest’anno sia più ricco di operosità che non il testé decorso. All’opera! fs. 