Da un anno la questione universitaria, rinserrata prima in un dilemma concreto, stringente per il Governo almeno non esiste più. Caduta la facoltà d’Innsbruck e cessata la lotta nazionale intorno ad essa, l’università continua ad essere un’aspirazione, un postulato degli italiani, ma cessò d’essere una questione, un problema per il governo, per lo Stato in genere. Nella vita pubblica odierna i problemi vengono considerati come tali, solo se la loro soluzione s’impone. Ognuno vede che questo non è il caso dell’università italiana. «L’università a Trieste? – vi risponderebbe un’eccellenza del ministero dell’Istruzione, sgranandovi in faccia tanto di occhi; già, mi ricordo, se ne discusse tanto due anni fa e l’anno scorso. Abbiamo compilato anche un progetto, anzi, aspetti un po’, dev’esser qui fra questi atti... Dio mio, che polvere! Eccolo qui. Lei saprà dunque che l’abbiamo presentato in Parlamento e ne abbiamo discorso coi vostri deputati, tanto sa, e... variamente. Sul principio pareva fossero contenti, almeno “subivano la situazione”, un modo di dire, com’Ella saprà, che trattando coi Governi, sostituisce il “grazie di cuore”. Ma poi non sappiamo il perché, m’immagino che ci sia stata dell’agitazione da voi... – Enorme, eccellenza, comizi, adunate, dimostrazioni. – Il solito, ci siamo avvezzi noi! Dunque, dicevo, qualche sentore se n’ebbe anche qui, e ce n’accorgemmo subito della nuova tattica dei deputati. Non parlo, s’intende della tattica di parata, di quella per il pubblico, ma degli atteggiamenti dei diversi visi che s’affacciavano al nostro uscio. Finalmente c’è scappata la pazienza, e abbiamo detto: Insomma, qual è la vostra ultima parola? E allora ci hanno messa quella terribile condizione di... ritirare il progetto. Apriti cielo! Dopo quel po’ po’ di revolverate e di sgolate, una soluzione così liscia non l’aspettavamo davvero! – Ma, eccellenza, ora l’agitazione ricomincia, la questione viene esumata. – Ah! sì, potevamo aspettarcelo; ma sono dei ragazzi non è vero? E poi non ritorneranno subito alle revolverate. E alla più, anche se rifacessero l’agitazione dell’altr’anno, saremmo sempre all’ibis redibis. Ma che diavolo hanno per capo codesti ragazzi, che l’Austria ritorni ogni anno su sé stessa, per far piacere a loro. Ci abbiamo altro da pensare!» Ed eccovi un’intervista riprodotta dal vero. Come cornice gli onorevoli della sinistra liberale, primo fra tutti il Marchet, v’aggiungerebbero espressioni d’ammirazione sentita per la cultura italiana, pari alla tedesca, raffronto che fa sempre un gran bene all’animo degli adriatici, i quali vedono riconosciuta in alto loco la loro superiorità di fronte agli slavi. E poi punto fermo. Ci sarebbe forse qualche cosa da dire ancora? No, davvero. Noi almeno, gli sconfitti di ieri, abbiamo tutto il diritto di stare a guardare come i vincitori preparano l’indomani. Oh! per i vinti lo spettacolo doloroso della cieca agitazione odierna è una soddisfazione amara sì, ma una soddisfazione. Avanti, o vincitori! Voi chiedete: dove e come? Ma questa domanda ve l’avevamo posta anche noi, quando si discuteva il gran rifiuto e voi ci avete sdegnosamente risposto che l’agitazione si riprenderà dovunque e con ogni mezzo, e la folla ignara ha soffocato cogli applausi il dubbio dei pensosi. Avanti! è la vostra parola. Ma già discutete gli ordini e i comandi, la questione universitaria risolta per gli avversari si fa ora fra noi. È triste, sapete, è una vergogna per il paese, per gli italiani. Quando abbiamo affermato sulla scorta di documenti, che gli adriatici in genere ed i trentini i radicali si servivano dell’università solo come bandiera d’agitazione nazionale o politica, a noi s’è gridata la croce addosso. Ed ora, viva il cielo, c’è chi lo confessa e lo stampa chiaro ed esplicito, c’è anzi chi lo propone come unico punto di vista dal quale derivare la tattica futura. Ebbene, per il paese nostro, meglio così! Meglio che vedano anche gli increduli dell’anno scorso come siamo stati turlupinati, come di un sacro postulato di cultura si sia serviti semplicemente come di una carta da giuoco. Ed ora si vuole ricominciare la partita? Si parla d’agitazione intensissima del paese, degli studenti. Gli antichi guerrieri di Senofonte accendevano i fuochi sui monti, segnali luminosi del grosso dell’esercito che seguirebbe a dare battaglia. E anche i nostri accendono i fuochi, coi quali vorrebbero segnalare al Governo, ai potenti avversari nazionali, l’esercito e la pugna che verrà. Ma i fuochi d’oggi sono fuochi fatui e i nemici lo sanno, fiamme che si sprigionano da corpi che si decompongono, e i nemici lo sanno. Dietro non c’è un esercito ordinato, armato alla battaglia, ma file scompigliate e fiacche, e i nemici lo sanno. Discutete pure la via da prendere, la meta da raggiungere: voi non lo sapete ancora e non lo sappiamo noi... ma i nemici lo sanno! 