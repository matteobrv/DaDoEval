Nel numero dei 25 giugno (è passata dell’acqua sotto il ponte!) scrivevamo in tono molto sicuro delle previsioni sulla prossima futura «violentissima campagna» per la riforma elettorale del comune. Le «previsioni» e le «informazioni» erano evidentemente una satira rivolta ai socialisti proprio nei giorni che filavano l’idillio coi potentati del comune. L’ironia doveva essere trasparentissima perché il trafiletto terminava col noto «perché non s’irridono a vicenda» di Cicerone, quando satireggiava gli aruspici. Ebbene, il credereste? Il Popolo ci è cascato, ci è cascato morto! Dopo tanto tempo che v’ha ripensato ieri ci viene a dire che non s’ha da credere alle nostre rivelazioni . Figuratevi, colendissimo! ma se non ci crediamo cicca nemmeno noi! Che voi farete un’agitazione sul serio, proprio di quelle che sapete inscenare voi per costringere il municipio e i deputati di Trento ad una riforma elettorale, o almeno ad esumare la vecchia, non abbiamo creduto nemmeno un minuto. Ci vuol altro! La predoneria ch’è stata perpetrata a danno delle vallate e dell’eguaglianza nella riforma parlamentare risale anche a voi che foste conniventi né levaste la voce come vi riesce facile, quando si tratta di quattro contadini «clericali» o di un povero curatello di montagna. Con i borghesi di Trento non vi volete guastare, e i «comizi» li andate a tenere nei penetrali della Camera del lavoro. Ah! Se ci fossero i «clericali» in municipio! Allora converebbe abbattere la camorra nera, sgretolare le fumide mura feudali e lanciare in mezzo al reazionario conciliabolo la spola di dinamite che farebbe saltare tutto quel mondo di ferrivecchi. Ma no, sono invece i liberali, i giovani liberali quelli che vennero su per insegnare ai vecchi come si doveva fare. E come hanno fatto? I socialisti sanno, ma tacciono. È un compromesso silenzioso, quieto, quieto come l’olio. – «Io me ne taccio, accenna il Popolo, non fo’ critiche, mi tengo alla larga dalle vostre imprese... e se talvolta ne tocco di volo è perché il pubblico creda che ce ne vogliamo occupare e voi crediate che possiamo occuparcene... Che ha da importare agli elettori?» – «Io non fiato, ammicca di rimando l’Alto Adige. Il nostro-vostro deputato può permettersi qualunque castroneria. Se posso, ne dico bene, se no, zitto! Che ha da importare ai cittadini?» – «A voi il Comune...» – «A voi il seggio parlamentare». – «E tutti e due contro i clericali». – «Dàlli ai clericali!» Così, e nient’altro. E poi ha la mutria di parlare di blocco antisocialista che va delineandosi. Oh! davvero? Dite un po’, dove scorgete voi codesta formazione di linea? Forse sotto la generosa pioggia di luce alla Camera? O v’è apparso lo spettro del blocco entro i recessi ospitali del bosco baronale? Cacciate le malinconie. L’aria di Trento ha del perso e del sanguigno. E in tale atmosfera voi potete respirare a pieni polmoni, voi sarete gli alleati naturali, gli ingredienti indispensabili della combinazione. Ad un patto però: ora passate come i più fieri patrioti, ma altrettante volte che si rinnoveranno le elezioni comunali altrettanti giorni voi ridiventerete internazionalisti antinazionalisti, pessimi patrioti. Questo sacrifizio voi fate di cuore, lo sappiamo, perché in ricambio avete il comodo di insultare tutti gli altri dì, all’unisono coll’Alto Adige, al «falso patriotismo dei clericali». Il Popolo ha anche un trafiletto riguardante la mozione Conci . Risponderemo esaurientemente un altro giorno. Intanto resta il fatto, immutabile, innegabile, che i rossi hanno salvato nell’ultimo momento il bilancio, votando per l’urgenza della proposta; se si fossero semplicemente astenuti, il bilancio sarebbe ancora da votare. Con ciò i socialisti, eccetto gli czechi, si sono assunta la piena responsabilità del bilancio. Oh! che commedia. Un’i.r. opposizione meglio di codesta non s’è mai vista! 