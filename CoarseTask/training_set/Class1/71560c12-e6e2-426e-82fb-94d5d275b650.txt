Abbiamo sempre nutrita la convinzione che molti tirolesi danno il loro obolo e la loro cooperazione al «Volksbund» senza essere bene informati intorno all’opera rovinosa che esso va compiendo in terra italiana. Accade un po’ a loro com’è avvenuto a molta buona gente in occasione del disastro delle Calabrie. Pietà o sentimento nazionale mosse il loro cuore ed allargò la loro borsa, ma poi, come impedire che un comitato locale qualunque usasse dei contributi venuti di lontano per uno scopo che i donatori avrebbero certo disapprovato? E in Tirolo le cose vanno peggio ancora. Per le Calabrie in occasione dell’ultimo disastro si misero a profitto le esperienze del primo e le informazioni che risultarono poi largamente dal controllo dell’opinione pubblica. In Tirolo invece illusione e realtà sono divise da un insormontabile muro di carta. I giornali gridano e protestano di qua, inveiscono o mentono al di là, ma la voce di protesta e di dolore non penetra oltre il muro di carta della stampa innsbruchese. L’eco del nostro sdegno si perde nell’aria prima di toccare la Chiusa. Che ne sanno i montanari remoti del Tirolo settentrionale delle nostre lotte, della resistenza del clero, delle discordie provocate nei nostri paesi? Si è detto loro che si tenta di salvare l’unità del Tirolo contro gli irredentisti, e basta. Sarebbe quindi consigliabile, ci scrive un impiegato italiano di Innsbruck, che pubblicaste spesso degli articoli in tono calmo e persuasivo come il vostro ultimo, diretto al cappellano di Roppen e spediste poi il giornale a chi dovrebbe leggerlo. Il consiglio è buono e ne abbiamo subito una conferma di fatto. Tre giorni dopo la pubblicazione del trafiletto capitava in redazione la seguente lettera scritta in tedesco: Roppen nel Tirolo settentri. 27. Lodevole redazione, Confermo ringraziando la ricevuta del N. 46 del Trentino nel quale trovasi l’articolo «un male informato». Il tono calmo in cui è scritto mi ha impressionato favorevolmente. Ella non potrà certo pretendere ch’io stesso muti l’opinione che ho oggidì; tuttavia stia certo che l’articolo non rimarrà senza effetto. Non mancherò di seguire la traccia da Lei segnata e di farmi, per quanto è possibile, un’idea chiara. Se le Sue asserzioni trovassero conferma, ne deriverebbe per me un’amara delusione e per Lei una certa soddisfazione. Io poi saprei trarne le dovute conseguenze. Rinnovando i ringraziamenti e con stima A.M. Fischer, cooperatore. La lettera rappresenta un sintomo non disprezzabile. S’incomincia a dubitare ed esaminare, e per noi è già qualche cosa. Non desideriamo altro in fin dei conti che le persone rette si permettano di fronte al signor Edgar Meyer, Rohmeder e consorti quella critica che servirà a stabilire le responsabilità e, Dio voglia, forse anche a modificare il corso delle cose. Certo, noi non accetteremo il «Volksbund» anche se avrà semplicemente uno scopo politico (antiautonomista). Siamo troppo autonomisti per tali acquiescenze, ma almeno la lotta potrà essere più aperta, più sincera, più leale. Leggiamo quindi con piacere l’articolo «di un moderato» che continua la discussione sulle colonne delle Stimmen. È un tirolese del sud e vede le cose più davvicino. Egli constata che l’ala radicale del «Volksbund» vuole spingersi troppo oltre, non si accontenta di difendere lo statu quo ma tenta l’assalto, la conquista di terre d’altri. Le tournées di propaganda del prof. Meyer nel territorio italiano, l’intedescamento talvolta bambinesco di nomi di paesi italiani sono manifestazioni di tale corrente radicale, che eleva delle pretese su terreno prettamente italiano, perché una volta vi abitavano tedeschi; e si dimentica – continua l’autore – che tale politica di riconquista si potrebbe giustificare anche di fronte a certe vallate tedesche che in illo tempore furono colonizzate dai romani. Il moderato non vuole che per questo si combatta il «Volksbund», ma chiede che quei cattolici che vi prendono parte esercitino la libera critica delle adunanze, s’informino dove vanno a finire i soldi, e ritirino il mandato di fiducia a quei propagandisti che discreditano la società col loro contegno. Via, è già qualche cosa, per incominciare! 