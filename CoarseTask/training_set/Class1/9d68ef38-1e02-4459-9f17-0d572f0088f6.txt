Dunque il principe Bülow, gran cancelliere dell’impero, ha fatto visita al pontefice con una pompa magna e un cerimoniale che chiaramente rivelavano le intenzioni dimostrative. Infatti. Il cancelliere Bernardo pare abbia trovato di suo gusto il vecchio gioco del suo predecessore quando anche questi si trovava in conflitto col partito cattolico. È storica la frase di Bismarck, il quale in pieno parlamento ebbe a dire: vedete, io sono più amico del papa che non i signori del centro. Bülow non ha ancora avuto opportunità di parlare alla Camera, ma fa parlare i suoi giornali. E il Leit-motiv è questo: Nonostante il contegno del Centro, le relazioni tra il Vaticano e Berlino sono ottime, amichevoli, anzi cordiali. E gli ufficiosi accordandosi con questi ricamano i loro ampi e generosi commenti sulla visita affettuosa, nella quale non si sarebbe parlato né di questione polacca, né di tanti altri argomenti spinosi, ma unicamente il papa avrebbe fatto vedere al cancelliere di Guglielmone che gli voleva tutto il bene possibile, quantunque quei caparbi di cattolici tedeschi se la siano presa così calda contro di lui. Nonostante il contegno del Centro. Come si può facilmente immaginare questo sfruttamento tendenzioso della visita – tanto più ora che c’è chi vuol aver notato nel blocco qualche sintomo di velleità per un nuovo Kulturkampf – ha incontrato le più vive proteste da parte del Centro. I cattolici di Germania non vogliono in alcun modo essere trattati come rompiscatole politici che si tollerano ma non si approvano. Essi, accentuando la loro indipendenza politica e l’autonomia del partito, riconosciuta del resto apertamente, oltre che nella recente lettera di Pio X al card. Fischer, anche in quest’ultima occasione non vogliono lasciar credere che il loro avversario maggiore, dal quale sono stati trattati come ormai a tutti è noto, abbia ottenuto dal papa una tacita dichiarazione contro di loro. Perciò tutti gli organi del centro prendono decisamente posizione contro la nuova mossa del cancelliere. E la «Kölnische Volkszeitung» rileva espressamente che le è noto come il pontefice né ha favorita né tantomeno desiderata la spiegazione partigiana del significato della visita, spiegazione che è – dice il giornale di Colonia – offensiva per il papa e per i cattolici. Il giornale allude evidentemente a informazioni ufficiose le quali del resto non erano punto necessarie per chi non si limiti a attingere le proprie idee sugli avvenimenti internazionali dai comunicati delle agenzie stipendiate. È naturale che il pontefice, per quanto possa desiderare di rimanere in buona armonia colla Germania non butterà mai a mare un grande partito cattolico semplicemente per far piacere ad un ministro che domani potrebbe non esservi più, e chi conosca un po’ quali siano i centri direttivi del centro germanico, i quali altra volta si manifestarono in una questione ben più importante – quella del settenato –non può dubitare che esso non si sarebbe lasciato fare il tiro meschino che forse Bülow aveva ideato, se si vuol prestar fede agli accenni di qualche giornale. Ma probabilmente il cancelliere è più intelligente dei suoi pagati incensatori. Egli mira più lontano. Già da molto tempo gli si rimprovera di simpatizzare un po’ troppo con certe idee dei suoi nuovi amici di marca bismarckiana; idee che non sono del tutto conformi a quei principi di libertà e di parità per tutte le confessioni di cui egli ama di tanto in tanto farsi bello. E questo non gli aggrada. Ebbene la «cordialità» del papa viene in buon punto per persuadere i più ingenui che Bülow non è poi una «bestia nera», e che si può vivere tranquilli e pacifici sotto il suo governo, senza preoccupazioni di sorta. Dopo tanti grattacapi Bernardo I ha ora veramente bisogno di un po’ di tregua di Dio. Tanto più che non sono lontane le elezioni prussiane e che si va dicendo di una progettata legislazione scolastica che verrebbe a contrastare con gli interessi religiosi, sia dei cattolici che dei protestanti. Una battaglia elettorale sulla base del Kulturkampf. Non ci mancherebbe altro per il povero Bernardo! Percui il buonuomo non ha tutti i torti, dal suo punto di vista, se cerca di premunirsene, magari pure con una benedizione papale. 