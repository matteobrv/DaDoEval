Martedì, pubblicando sotto il titolo «Un bell’esempio» ciò che hanno fatto e fanno i cattolici del regno di Baviera per il miglioramento e la diffusione della loro stampa, promettemmo di dire il parer nostro su quello che si potrebbe e si dovrebbe fare per il medesimo scopo nel nostro paese. Eccoci a mantenere la parola data. Non intendiamo di uscire con novità, anzi dichiariamo espressamente fin da principio che ci limiteremo a ripetere cose già dette altre volte, ma purtroppo dimenticate, o non ben intese, o non sufficientemente ponderate, cosicchè torna necessario richiamarle alla memoria e ribadirle. L’articolo «Un bell’esempio» narrava i principi e le attività di una speciale associazione, sorta in Baviera a sostegno della stampa cattolica. Da noi non occorre fondar nulla; l’associazione è bella e pronta, ed è il Comitato diocesano trentino per l’azione cattolica . Essa aveva dato appena i primi passi nella vita pubblica, e tosto dovette convincersi della imprescindibile necessità di occuparsi in special modo della stampa. Fu quindi sua cura di piantare una propria tipografia, la quale rendesse molto più facile alla stampa cattolica di migliorarsi e diffondersi a vantaggio della buona causa. Quali benefici effetti abbia avuto l’attuazione di questo piano, lo possiamo toccare con mano oggidì, in cui la stampa nostra ha moltiplicato i suoi abbonati e lettori, grazie, in buona parte, all’opera del Comitato. Ma tutti sanno che per mantenere le istituzioni, quelle specialmente che sono gravate di spese, è necessario fornirle di quattrini. Di uscita non si vive; ci vuole l’entrata, e le entrate del Comitato consistono principalmente nelle entrate dei soci e nei lavori che si procurano alle sue officine. L’articolo di martedì ci diceva che i cattolici bavaresi non sono tardi a sostenere la loro Unione per la stampa. Già migliaia di soci ne fanno parte e, pagando puntualmente la loro tassa annuale, la mettono in stato di disporre di grosse somme di denaro che vanno impiegate in un’attivissima ed efficace propaganda coi fogli e colle conferenze. Orbene: imitiamo noi questi esempi? Pur troppo vi sono molti cattolici, anche di quelli che dovrebbero essere agli altri di guida e di sprone, i quali sembrano non sapere nemmeno che esista il Comitato diocesano. Altri – e anche questi non son pochi – non sanno mai trovare il tempo di spedire all’«Amministrazione del Comitato diocesano in Trento» un semplice vaglia colla loro tassa o colle loro offerte, cosicchè le tasse arretrate rappresentano ormai un bel capitale... mancante, che se avesse a passare dalla carta su cui è segnato in spe, nelle casse che finora invano lo hanno aspettato, sarebbe un aiuto non piccolo, da ringraziare Iddio e i soci risvegliatisi alla coscienza del loro dovere. Si dirà forse che le domande di offerte e di tasse si ripetono con molta frequenza, onde non è meraviglia che non si pensi e si provveda a tutto. Noi non vogliamo negare che, al giorno d’oggi, siano moltiplicate le opere che fanno assegnamento sulla generosità dei buoni; osserviamo però che non sarà la tassa del Comitato o l’offerta per lo stesso che smungeranno la borsa dei soci; osserviamo ancora che alle volte si raccolgono offerte per altre opere buone e utili, ma di molto minore importanza o che non appartengono nemmeno al nostro paese; osserviamo infine che fra le opere sociali la prima di cui si dovrebbe ampiamente e costantemente provvedere, è quella della stampa cattolica che nella moderna società ha una missione così grande e necessaria da compiere. Ripetiamo dunque e ripetiamo fino alla sazietà: è necessario che tutti i buoni siano soci del Comitato diocesano, è necessario che tutti i soci si mettano in regola colle tasse e le paghino con puntualità, anzi con sollecitudine; è necessario dare tutto l’appoggio anche alla tipografia del Comitato e alle annesse officine, se vogliamo che il Comitato abbia i mezzi indispensabili per promuovere la stampa e far propaganda con conferenze e in altri modi opportuni. Questo è un punto, ma non basta. Tutti gli amici e i consenzienti devono concorrere allo sviluppo della nostra stampa anche in altri modi. Si devono spedire al giornale corrispondenze pronte, brevi, esatte sui fatti che interessano il pubblico. Potremmo citare qualche caso in cui non uno di coloro che avrebbero potuto mandarci una notizia interessante, si prese la briga, non diciamo di telegrafarla verso rifusione delle spese, ma nemmeno di favorircene due righe sopra una cartolina di corrispondenza. Bello slancio davvero! Invece ci è toccato di trovarci con sessanta o settanta ringraziamenti per missioni, accumulati sul tavolo, alcuni lunghi di una pagina di cancelleria, e quando dovemmo risolverci a pubblicare semplicemente l’elenco dei luoghi dove si erano tenute le missioni e di coloro che le avevano tenute, ci giunsero tosto parecchie lettere di lagno. Noi siamo ben lontani dal voler escludere dal giornale le manifestazioni così importanti della vita religiosa, ma sarebbe una gran bella cosa che le relazioni di fatti press’a poco sempre uguali fossero stese in modo da risparmiarci la briga di riassumerle o riscriverle, e sarebbe altresì ben fatto che la sollecitudine usata nel darci tali notizie, si usasse anche in altre occasioni. Se devono anche procurare al giornale abbonati. In questo riguardo dovremmo professare la massima gratitudine a molti amici che hanno dato prova di uno zelo ammirevole, coronato da ottimo successo. Ma anche qui quanto rimane a fare in certi luoghi, ove dilaga la stampa liberale e socialista, mentre la stampa cattolica vi è quasi ignota! Possibile che non si comprenda la necessità di opporre stampa a stampa? Possibile che non si voglia svegliarsi e si lascino correre le cose agli estremi? Quale ragione può giustificare tale contegno? Continua dev’essere pure la nostra insistenza perché i giornali cattolici si trovino in tutti i pubblici esercizi che frequentiamo. Anche su questo campo abbiamo fatto dei buoni progressi, ma bisogna continuare e andare innanzi. I cattolici non sono clienti che si possano disprezzare o tenere in non cale; se si faranno intendere, non falliranno al loro scopo di vedere in ogni pubblico esercizio i loro fogli. Infine è necessario procurare ai nostri giornali inserzioni e preferire nelle compere e ordinazioni quei commercianti e industriali che inseriscono i loro avvisi nel foglio cattolico. Con tutti questi mezzi arriveremo a dare un grande incremento alla nostra stampa, la quale potrà migliorarsi sempre più ed esercitare un influsso sempre maggiore sulla vita pubblica del paese. Non vogliamo chiudere queste nostre osservazioni, senza aggiungere qualche cosa che riguarda le nostre società, sparse per le vallate, e l’opera proficua che potrebbero compiere, in aiuto al Comitato diocesano, per la stampa cattolica. Le società agricole-operaie cattoliche si sono acquistate un grande merito, contribuendo a diffondere il Fede e lavoro nel ceto rurale, tanto che la tiratura di questo foglio raggiunge, al presente, quasi settemila copie. Non è piccola cosa lanciare ogni settimana per tutto il Trentino un numero sì grande di copie di un periodico, che, come è noto, viene letto con interesse da intiere famiglie. Ma vi sono altre società che, per quanto informate a buono spirito, pure non si curano quasi affatto dei fogli cattolici, e a noi questa sembra una strana anomalia, né possiamo trattenerci dal raccomandare caldamente a chi le dirige o vi esercita un certo influsso, di adoperarsi perché cessi un tale stato di cose, e in ogni società che aderisce ai nostri principî entri il nostro giornale. Di più, anche le Società agricole-operaie non dovrebbero contentarsi di distribuire il Fede e lavoro; ma uno dei principali impegni delle direzioni e dei soci dovrebbe essere quello di dar vita a uno stabile circolo di lettura – come è previsto dallo statuto – in cui, oltre il Fede e lavoro e altri periodici, si trovasse anche il foglio quotidiano. Se per tal modo i numerosi membri delle nostre società popolari verranno in continuo contatto colla nostra stampa, questo potrà molto maggiormente contribuire alla formazione di un partito forte e cosciente, i cui vantaggi non mancheranno di farsi sentire ben presto. 