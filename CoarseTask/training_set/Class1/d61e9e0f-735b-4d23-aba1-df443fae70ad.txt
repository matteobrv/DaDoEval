Con richiamo alla polemica di principio sollevata dall’Alto Adige, ci è parso opportuno stampare qui un brano della relazione del dr. A. Degasperi ancora nel congresso dell’Associazione universitaria del 1910 , e precisamente la parte essenziale del capitolo che tratta del liberalismo e tenta in concreto un’analisi dei suoi principii come si sono svolti da noi e dell’atteggiamento assunto dalla dottrina e dal movimento nel Trentino. L’oratore rilevava dapprima i fatti che ci dimostrano, anche in mancanza di una formulazione precisa, come il liberalismo trentino sia una localizzazione del liberalismo universale. Di fronte alle recenti dichiarazioni programmatiche dell’Alto Adige ci pare che l’introduzione si possa omettere. Con questa risultanza generale però dell’esistenza nel Trentino del liberalismo quale venne predicato e praticato nel secolo XIX in tutto il mondo, noi abbiamo guadagnato ben poco per poter giudicare la vita pubblica, come si svolge nella realtà che ci circonda. Ci conviene vedere come esso si manifesti in concreto tra gli uomini che più o meno coscientemente lo abbracciano. Viene in prima linea il liberalismo dei socialisti e di coloro che è convenuto chiamare socialistoidi o socialisti borghesi, perché del socialismo hanno assunto il radicalismo intellettuale, ma non i principii economici. Ci troviamo qui vicinissimi alle scaturigini della corrente: la ragione e la volontà individuali sono completamente indipendenti da ogni legge divina ed umana, ecco il razionalismo puro formulato da Kant nell’«Autonomia della ragione pratica»: unica sorgente dei poteri pubblici è la volontà collettiva del popolo; ecco il naturalismo sociale e politico insegnato nel Contratto sociale del filosofo ginevrino. Subito accanto a questo primo gruppo segue la gioventù studiosa radicale. Costoro, per effetto dell’educazione avuta in famiglia o nelle scuole medie, si fermano in genere a mezzo. Ammettono volentieri una morale laica, superiore alla volontà dell’individuo e del popolo; ma si proclamano entusiasti cavalieri delle libertà: libertà di pensiero che libera dalle verità religiose, dallo storico, dal tradizionale; libertà di coscienza, santa parola, ma condotta a dire ribellione alle leggi che fluiscono dalla morale religiosa e alla rivelazione positiva. E qui è caratteristico per l’adulterazione del significato delle parole, prodotta universalmente dal liberalismo, la falsa interpretazione che da noi s’è voluto dare ad un verso dantesco. I fondatori della Società studenti trentini hanno scelto quale motto fatidico il verso 71 del primo canto del Purgatorio: Libertà va cercando, ch’è si cara e nelle feste e nelle dichiarazioni solenni essi o i loro successori parvero richiamarsi all’autorità dell’Alighieri, quando proclamarono la liberazione dalle pastoie del dogma e mandarono il loro plauso ai congressi del libero pensiero. Niente di più falso. Per violentare in tal maniera il poeta della commedia divina conviene essere o supinamente ignoranti o molto sfacciati. Il verso infatti è detto da Virgilio e riferito da Dante, il quale va cercando nel suo simbolico pellegrinaggio la liberazione dall’errore e dal peccato. Lascio lo fele e vo per dolci pomi promessi a me per lo verace duca (Inf. XVI, 61-62) Ed è appunto il duca che ha il compito non solo di trarlo dalla selva dell’errore e del peccato, ma anche di mostrargli gli effetti di entrambi, perché tale visione gli risani la volontà e lo liberi dall’inclinazione al male. Così che, ad opera finita, nel momento d’abbandonarlo, Virgilio riassumerà il risultato ottenuto, dicendo: Non aspettar mio dir più né mio cenno Libero, dritto e sano è tuo arbitrio, E fallo fora non fare a suo senno (Purg. XXVII, 139 ss.) La libertà che Dante andava cercando, è dunque trovata. Ma è forse la libertà dei «liberi pensatori»? No, è la libertà cristiana, la libertà morale. Certo, noi siamo fisicamente liberi, padroni cioè di determinarci nei nostri atti senza che alcuna forza estrinseca possa rubarci questa libertà. Questa libertà fisica o libero arbitrio è appunto quella che il Poeta chiama Lo maggior don che Dio per sua larghezza fesse creando... (Par. V, 19 s.) Noi siamo liberi, sovrani nella solitudine del nostro io, ma non indipendenti nel senso che per tale libertà abbiamo diritto di ribellarci all’autorità della nostra coscienza interprete dell’ordine eterno ed illuminata dalla fede. Come l’occhio se vuole percepire la luce deve seguire le leggi dell’ottica, così la mente, se vuole che la conoscenza corrisponda alla realtà, deve seguire la legge del pensiero, che è la verità. In questo senso è scritto che «la verità ci farà liberi» (Giovanni VIII, 31). Libertà di pensiero non si può quindi raggiungere che cercandola nella lotta contro l’errore, e la libertà di coscienza addestrando la volontà contro il male, fino che il nostro arbitrio sarà Libero, dritto e sano. C’è quindi da temere che la Società studenti trentini, cercando la libertà per altre vie non la trovi affatto. Ma queste audaci inversioni che diventano i motivi musicali del liberalismo festaiolo e banchettante non sono gli elementi costitutivi del liberalismo nostrano nella pratica quotidiana, né ci danno le formule usuali su cui insistono nella vita pubblica. In essa si limitano per la maggior parte ad affermare che conviene distinguere l’uomo privato dall’uomo pubblico, concedendo che il primo possa seguire le verità e la morale religiosa, «nach seiner Façon selig werden», diceva Federico II, ma pretendendo che il secondo vi astragga completamente. Siamo ormai sul terreno insidioso dei compromessi e degli equivoci. Tale teoria dello sdoppiamento si può derivare logicamente da tutto il sistema, ma per mio conto propendo a ritenere che sia stata inventata per coonestare un fatto storico. È noto che quando il liberalismo divenne principio di governo e i liberali furono saturati di potere vollero dimenticata la tendenza rivoluzionaria insita nel principio liberale individualista e s’affrettarono a sostituire al principio della libertà personale il principio della libertà universale. Se prima la fonte di ogni diritto era l’individuo, ora che i liberali erano al governo, la fonte di tutti i diritti diventava lo Stato ossia la volontà universale della maggioranza. È questo l’esprit bourgeois dei liberali alla Luigi Filippo, esprit che si diffonde in tutta l’Europa e che penetrò anche da noi, per quanto nel Trentino, per la posizione nostra di fronte allo Stato, non possa allignarvi che come pianta esotica. È liberalismo d’importazione. I liberali di questo periodo ebbero la fortuna di trovare anche la loro teoria nella filosofia del diritto di Hegel che tentò di legittimare la più assoluta statolatria. Senonché nelle realtà sociali lo Stato specie nei paesi latini si trovò di fronte la Chiesa col suo diritto divino e col suo possesso storico. I liberali d’allora cercarono quindi formule di transazione le quali, salvando l’assoluta sovranità dello Stato, sembrassero per gli spiriti superficiali, contenere il rispetto e l’intangibilità dei diritti altrui. Ed eccovi la formula cavouriana: «Libera Chiesa in libero Stato», che Luzzatti recentemente interpretò: libere religioni in Stato sovrano ed alla quale con tanto entusiasmo aderì l’organo del nostro partito nazionale liberale. Ora è chiarissimo che la formula Cavour-Luzzatti equivale a dire: lo Stato come tale è ateo; il cittadino, come cittadino, è religiosamente indifferente. Di qui il principio dello sdoppiamento dell’individuo che ingannò tanta buona gente la quale non s’accorse della sua assurdità. Ma intanto la formula che, ripeto, a taluno poté apparire il suum cuique conteneva i germi di tutta la politica antiecclesiastica ed antireligiosa che si svolse negli ultimi cinquant’anni. L’indifferentismo in materia religiosa venne applicato a tutta l’organizzazione sociale, l’ateismo legale e politico non riconobbe alcun legame religioso (matrimonio civile, divorzio) e si attuò la separazione fra lo Stato e la Chiesa non nel senso di modificare una posizione storica, ma di diminuire o soffocare i diritti ed il possesso della Chiesa. Ed eccoci d’altro canto alla figliazione diretta del socialismo con la sua formula classica: La religione è cosa privata. Ora che cosa dicono tutte queste formule, se non che la politica va separata dalla morale, o almeno da una morale con sanzione certa, com’è la religiosa? E non basterebbe questo corollario disastroso per dimostrare la falsità di tutto il liberalismo? Quid leges, sine moribus? domandava già Cicerone. Ma la storia s’è già incaricata di dimostrare l’ipocrisia di tutte le formule di transazione. Di fatto i liberali al potere in nome dello Stato sovrano divennero monopolizzatori ed oppressori di tutte le libertà più sacre. Negarono ai genitori il diritto di educare i propri figlioli ed arrogarono allo Stato l’esclusivo diritto di insegnare e di stabilire che cosa si debba insegnare. E se opponete loro i principii di libertà individuali che essi dichiararono già assoluti e il diritto familiare e del sangue, vi risponderanno come l’on. Bertolini alla Dieta, che non la famiglia ha dei diritti sulla scuola, ma esser la scuola dello Stato che deve, per mezzo dei figli, recar luce alla famiglia. Non esiste dunque la scuola per i cittadini, ma i cittadini per la scuola. Forse l’on. Bertolini non ha letto Platone, ma è certo che egli non ha parlato diversamente dello statista greco quando questo dettava: I padri non devono essere liberi di mandare o non mandare i loro figlioli da maestri eletti dalla città, perché i fanciulli, appartengono prima alla città che ai loro padri (Leggi VII). La ristrettezza del tempo e la vastità del tema m’impediscono qui di entrare più addentro nei meandri della logica liberale e sorprendere le contraddizioni di carattere anche nazionale a cui devono soggiacere i monopolisti dell’insegnamento. Ma non basta dimostrare che il loro liberalismo li riavvicina allo statismo assoluto degli antichi, quasi che la parola di Cristo instauratrice della libertà e della dignità dell’individuo non fosse stata predicata? Ma il liberalismo ormai ci ha ben dimostrato altrimenti il significato vero ed il valore reale delle sue formule di governo. Quando fra Roma e la Germania si svolse la titanica lotta delle investiture, qualcuno poté ritenere trattarsi solo di diritti contrastati ed inerenti al sistema feudale; e quando i principi, poniamo i conti del Tirolo, abusarono della forza per immischiarsi in questioni religiose, trovarono forse un pretesto plausibile nella loro posizione di protettori legali della Chiesa; ma dove sono i pretesti che non appaiano assurdi a prima vista, dove trovare le contestazioni per la lotta anticristiana di Giuseppe II, di Napoleone Primo e dei napoleonidi, di Luigi Filippo e di Bismarck, di Combes e Canalejas? Nessuna retorica per esempio, varrà a legittimare l’atto di violenza che si compie contro il diritto inalienabile delle associazioni religiose. Il nostro popolo lo sente e la sua retta coscienza lo guida a scoprire la verità anche quando si mettono in opera tutte le arti per adulterarla. Quando il dominio bavarese tentò l’asservimento della chiesa tridentina ed il Vescovo era in esilio e parte del clero, preso per fame cedeva e la diocesi di San Vigilio era governata da un vicario che accettava la carica e lo stipendio dal re, mentre ai confini i lanzichenecchi impedivano il passaggio alle lettere di Roma, era il nostro popolo che si ribellava in nome delle sue sacre libertà. Dies irae, gridava il popolo in una canzone popolare del 1808 contro il parroco Tecini , il capo del movimento gioseffinista. Dies irae, il tempo è giunto, O Tecini, in questo punto Che tu dei render conto Quest’è il frutto di tua setta Di tua stirpe maledetta Ch’oggidì la Chiesa infetta... Su questo amore alla libertà della Chiesa, su questo buon senso fondiamo le nostre speranze anche noi nella vita pubblica d’oggi. Anche oggi il popolo sente che il liberalismo non ci dà una base stabile né per il diritto personale, né per il diritto pubblico. «L’esprit bourgeois – diceva già L. Veuillot – nous a jeté dans une perpetuelle et violente oscillation entre deux excès contraires, l’un qu’il appelle autorité, l’autre qu’il appelle liberté mais qui ne sont que deux despotismes. Le milieu, le point stabile serait le droit chrétien». Vero che a proposito di questo «point stabile» gli avversari ci muovono forti obiezioni. Sarà accaduto anche a voi di sentirvi dire: Ammettiamo che il sistema liberale sia falso e ci abbia condotti ad eccessi – ma non incorrete voi nell’eccesso contrario? Come governerete voi, nello stato moderno, applicando il principio del bene assoluto? Non dovrete voi essere liberali a scanso d’inaugurare un regime di violenza e tirannia? E se è vero che oggidì lo Stato prevarica contro la Chiesa, non pretendete voi per il contrario l’assoluto predominio di questa, ristabilendo una insopportabile ierocrazia? È il vostro clericalismo, concludono, che giustifica almeno negativamente il nostro liberalismo anticlericale. Rispondiamo: Noi non siamo liberali, ma siamo e sapremo essere tolleranti. Il liberalismo è una dottrina, la quale suppone la negazione delle verità religiose e sociali, e concede al male ed al bene i medesimi diritti e l’identica protezione; la tolleranza invece è una regola di condotta, è «il rispetto pratico delle convenzioni, che non sono nostre, di quelle convenzioni che la società stessa non potrebbe impedire di manifestare, finché non sono un pericolo per essa». (Lugan, Insegnamento sociale di Gesù, 147) . Il Vangelo, quando consiglia a chi riceve uno schiaffo sulla guancia destra di presentare la sinistra non vuole certo con ciò riconoscere il diritto del percussore, ma suppone che con tale atto di tolleranza si possa conseguire un bene maggiore che con la legittima reazione. Applicate questa norma alla vita pubblica, ed avrete le ragioni della tolleranza civile. A tali ragioni si riferiva de Mun rispondendo nel 1901 ad un discorso di Waldeck-Rousseau, la cui obiezione abbiamo sentito ripetere anche recentemente da L. Luzzatti di contro all’on. Meda. E veniamo alla seconda obiezione. Rispondiamo anche qui: è falso che noi aspiriamo ad un predominio della Chiesa sullo Stato e che deriviamo dalla formazione dei nostri principii nella vita pubblica la giustificazione di una rinnovata teocrazia ed ierocrazia. E come il potremo, se nell’evangelo risuona così chiaro e così preciso il «Date a Cesare quel ch’è di Cesare ed a Dio quel ch’è di Dio»; e se questa distinzione venne comandata a proposito di un Cesare che era ad un tempo Pontefice Massimo e in un impero in cui le autorità politiche volevano arrogarsi il potere religioso? Né si potrà parlare con fondamento di ierocrazia cattolica o cristiana, quando, secondo l’acuta osservazione, di Augusto Comte, una delle innovazioni più ardite e benefiche del cristianesimo fu appunto la soppressione dell’eredità sacerdotale, profondamente inerente all’economia di tutta l’antichità non solo sotto il regime teocratico, ma anche presso gli orientali, presso i Greci e i Romani. Ma concediamo pure che le contingenze della storia abbiano potuto talvolta oscurare la chiarezza della dottrina intorno ai rapporti fra i due poteri: oggi questa venne formulata con tanta precisione e con tanta insistenza da torre ad avversari onesti qualunque ragione di dubitare. Dio ha diviso – scrive Leone XIII nell’Enciclica Immortale Dei – Dio ha diviso il governo del genere umano fra due poteri; il potere ecclesiastico e il potere civile; quello preposto alle cose divine, questo alle cose umane. Ciascuno di essi nel suo genere è sovrano; ciascuno è contenuto in limiti perfettamente determinati e tracciati in conformità con la sua natura e il suo fine speciale. V’è poi, come una sfera circoscritta nella quale ciascuno esercita la sua azione per diritto proprio; iure proprio. E più recentemente ancora Pio X scrivendo ai cattolici tedeschi affermava come «una ben provata esperienza manifesti che la sottomissione dell’azione religiosa alla Santa Sede, lascia a ciascuno libertà illimitata e intatta per tutto quello che non concerne la religione». Dov’è qui la ierocrazia, la supremazia civile del clero, il clericalismo? Certo, poiché le due autorità si rivolgono alla stessa coscienza dell’individuo il minimo che possiamo pretendere dallo Stato moderno, è che non impedisca od ostacoli l’avvicinamento dell’autorità religiosa alla coscienza del cittadino. Vero anche che, presupponendo il bene terreno ed il progresso civile il bene spirituale ed il progresso religioso, chiediamo che la vita pubblica e la politica s’ispirino alla morale cattolica. Per questo appunto nella vita pubblica ci chiamiamo ed abbiamo diritto di chiamarci cattolici. Il «clericalismo» non è che una menzogna convenzionale mantenuta da un movimento che, in mancanza di ragioni positive, intrinseche, si appella alla necessità di una reazione, come giustificazione della sua esistenza. In realtà però gli anticlericali sono nella vita pubblica anticattolici o acattolici, comunque si svolga la loro vita privata, poiché in forza del loro liberalismo tendono per lo meno a separare la politica dalla morale cattolica, anzi a sottrarla all’influsso di questa. C’è ancora da noi una categoria di liberali che protesterebbe con tutta l’anima se noi li mettessimo in tal modo in contraddizione con la morale cattolica. Sono in genere gli ingenui del liberalismo lirico e quarantottesco. Nell’epoca in cui si suonava a stormo contro l’assolutismo, parteciparono anch’essi al movimento, tanto naturale specialmente da noi che uscivamo appena di tutela, come la intendeva il Metternich, e videro nel liberalismo un sistema di maggiore libertà politica e civile e niente più, non avvertendo gli errori che si seminavano e la fatale logica del principio. Di questa ebbero nel Trentino occasione d’accorgersi molto tardi, appunto in causa della reazione statale; mentre invece l’esperimento affrettato della Toscana spingeva il Giusti ancora nel ’47 a correggere il motto semplice ed assoluto di «libertà» nel binomio: «ordine e libertà – quanta ce ne cape!» aggiungendo il commentario che «non intendeva l’ordine cadaverico del maresciallo Sébastiani , cagnotto di Luigi Filippo, e nemmeno l’ordinato disordine che vagheggiano i cervelli arruffati». I nostri non ebbero la fortuna di un tale esperimento; videro invece che il risorgimento politico-nazionale si compiva sotto gli auspici del liberalismo, e non distinguendo il principio e l’essenziale dal transeunte credettero di dover applaudire al liberalismo nello stesso modo e per le stesse ragioni che s’entusiasmavano per il nazionalismo. Subito accanto a questi liberali conservatori collocherei un gruppetto di cattolici, i quali non professano invero il principio del liberalismo, ma assumono tali atteggiamenti di fronte alla vita pubblica moderna, che in pratica è come se lo professassero. Essi peccano infatti di eccessivo individualismo. La loro religione si apparta dalla società. Dicono: Il regno di Gesù non è di questo mondo, e quindi è un errore parlare di Cristo e di Cristianesimo a proposito di vita pubblica e di politica, il ricorrere al Vangelo intorno a tali argomenti è un voler trascinarlo su un terreno profano ed estraneo. Da tali principii deriva o un assenteismo dalla vita pubblica degli uomini religiosi; ed è chiaro che tale assenteismo promuove in fondo la laicizzazione della società, ovvero se questi cattolici parteciperanno alla vita pubblica, privi di principii e di criteri propri in causa della loro religione individualista, crederanno di dover stringere degli equivoci compromessi con i principii liberali o addirittura di dover attenersi a questi. Per fortuna nel Trentino i cattolici di questa specie sono in diminuzione. La maggioranza ritiene che «l’insegnamento religioso di Gesù mira ad un tempo alla socialità ed alla individualità umana» (Lugan 155) e dal Vangelo derivano i principii di governo e di progresso per la società. A tali fonti attinge il cattolicismo sociale. E siccome ancora riteniamo che il moderno movimento democratico con i suoi principii di solidarietà e di eguaglianza civile, in tutto quello che è nobile ed elevato esce dalle viscere del cristianesimo ed ha preso l’andare dalla predicazione della fratellanza e dell’eguaglianza morale, così chiamiamo l’azione nostra entro le moderne correnti della vita pubblica: democrazia cristiana. 