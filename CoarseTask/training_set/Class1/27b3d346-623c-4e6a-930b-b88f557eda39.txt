Pare ormai che il caso Wahrmund ed i problemi politici che vi andarono congiunti vengano soffocati entro le formule contorte ed imbarazzate del ministro dell’istruzione e la bufera del Kulturkampf si sciolga e cessi, mentre all’orizzonte riappare ed ingigantisce sempre la questione nazionale. Forse, nell’aula parlamentare riecheggeranno gli ultimi scoppi, ma la costellazione politica non ne sarà più minacciata. Frattanto uno sguardo retrospettivo è utile per chi vuol farsi un’idea chiara di quanto è avvenuto o poteva accadere, ed è inoltre cosa opportuna e doverosa per noi cattolici, che dobbiamo saper trarne gli ammaestramenti ed i moniti che ne derivano. Premettiamo che l’episodio diplomatico , il quale implica questioni di forma e problemi non necessariamente connessi col fatto in discussione, va meglio omesso, per non ripetere il gioco di chi ha voluto, con l’episodio, ingarbugliare tutta la tela della vertenza. Una riduzione della cosa ai suoi veri termini, sarà più che opportuna anche dopo le gonfiature e le inesattezze della stampa italiana, incominciando dal Piccolo e dalla nostra stampa trentina fino ai giornaloni del Regno. Mentre infatti il Piccolo si addimostrava anche questa volta niente altro che la traduzione italiana della consorella in ebraismo, la Neue Freie Presse, i nostri organi anticlericali gli erano segugi fedeli, Popolo, Alto Adige, Patria, tutti di un medesimo senso contro il sentimento ed il diritto dei credenti e della Chiesa. Il corrispondente dell’Alto Adige in parecchie riprese esagerava e svisava affatto i termini scrivendo a questo modo: «Le nuove intolleranze della Chiesa cattolica che riaprono il conflitto antico fra il dogma e l’indagine scientifica, suscitano ora delle lotte confessionali anche in Austria; e quindi vediamo dall’una parte le legioni nere agitanti il simbolico spegnitoio e dall’altra parte le dormigliose scolte liberali che destate dalle stridule voci dei fanatici avversari della libera scienza, danno l’allarme e chiamano a raccolta il liberalismo» (N. 65) . E in una corrispondenza ancora più recente (N. 69), Lindoro eccitava i liberali di tutte le nazioni ad «elevarsi al di sopra delle piccinerie della lotta nazionale (notate bene!) per coalizzarsi coi liberali tedeschi per la difesa delle conquiste del pensiero, del progresso umano» . E si consolava poi con i socialisti che almeno loro starebbero duri e trascinerebbero con sé anche i liberali dubbiosi. Similmente la Patria, organo ufficiale del Governo, sforbiciando non si sa da dove, eccitava i liberali ad unirsi con i socialisti «contro queste mene clericali e contro queste dedizioni dei pseudoliberali tedeschi», e ciò mentre il suo padrone, il barone Beck faceva precisamente il contrario. Il Popolo poi, fra l’altro, in una corrispondenza particolare di quasi tre colonne, che viceversa era sforbiciata compreso il titolo, dal Secolo di Milano, affermava (N. 2363) che il «Wahrmund merita ammirazione per l’eroismo con cui, resistendo alla bufera di odio, di perfidia, di calunnie vigliacche, seppe rimanere al suo posto, strenuo difensore della libera indagine della libertà di critica» . Intitolava i cattolici tirolesi «rozze, ignoranti, brutali masse di contadini», e descriveva la protesta degli offesi credenti così: «E già i folli sobillatori del contadino tirolese, il quale per il furor religioso è il vero bretone dell’Austria, parlavano di guerra alla scienza col randello e il fucile nel nome del S. Cuore di Gesù». Perfino Il Corriere della Sera, ordinariamente giornale più serio, si degnò di stampare al posto d’onore una corrispondenza di un cotal Franco Caburri, il quale svolge tutto il caso Wahrmund come un attacco voluto, preparato dai clericali, per istigazione del dott. Lueger, che scelse appunto per le prime prove Innsbruck «il buco clericaleggiante tra i monti del Tirolo» (sic!). Inesatti furono in genere anche i pochi giornali cattolici lodevole eccezione L’Unione di Milano – che ne parlarono sulla fede della Corrispondenza romana. La quale spaccia il Wahrmund «come uno di quei modernisti i quali coi loro eccessi d’idee e di linguaggio sono la giustificazione vivente delle più severe misure papali contro il modernismo» e l’Università dello Stato in Innsbruck, come «università cattolica» e aggiunge non poche altre corbellerie che non si comprende dove l’abbia pescate. Meno inesatto è l’Osservatore Romano, benché anche lui tratti la vertenza come un incidente modernista (N. 66). Anche per questo non sarà male riassumere la questione. È, ciò che faremo domani. 