L’Alto Adige torna alla carica ribadendo il chiodo , rimanendo cioè del suo parere, che il paragrafo del pulpito non è un’eccezione al diritto comune ma rappresenta l’abolizione di un privilegio del clero finora tollerato. Ora l’articolista del giornale radicale può certo incapponirsi nella sua idea anche se questa sta in contrasto coi fatti, con concetti accertati e irremovibili e coll’opinione di uomini d’indiscutibile competenza, appartenenti a tutte le fedi e tutti i partiti. Questo lo può fare anzi, se volessimo reagire alle sue scipite ironie personali, aggiungeremo anche: lo faccia pure, che è da ragazzi il farlo. Ma il poco cortese avversario vuole anche difendersi dalla taccia d’essere meno liberale e più forcaiuolo del socialista Adler e del ministro Klein e tenta di spacciare la loro opposizione al Kanzelparagraph semplicemente come una mossa tattica per non intralciare la riforma elettorale. No, signorino, questo è falso, completamente falso. Il d.r Alder e l’Arbeiterzeitung, quest’ultima ancora prima della presentazione formale del Kanzelparagraph nella commissione, dichiarano d’essere a priori contrari a una simile clausola poiché contrari a qualunque legge eccezionale; e ricordavamo in proposito i socialisti germanici i quali hanno sempre votato contro le leggi eccezionali anticattoliche. In quanto al ministro della giustizia, Klein, egli si dichiarò contrario alla proposta Ferjancic perché (attenti! le sono parole sue precise) il governo ci tiene a che si muti «meno che sia possibile il presente diritto comune, in modo speciale, poi si deve evitare che vengano comminate pene speciali contro singole classi e contro singoli ceti di cittadini». E più sotto il ministro dichiarò che col Kanzelparagraph si giungerebbe «a far dello stato un’inquisitore delle opinioni, delle idee, dei pareri dei cittadini, conseguenza questa che fa a pugni col concetto di libertà politica». Da ciò risulta che i socialisti e liberali come il d.r Klein, i componenti il ministero e i maggiori partiti sono contrari per principio al Kanzelparagraph, mentre i nostri radicali in compagnia dei Los Von Rom ed un paio d’arrabbiati sloveni sono per principio favorevoli a leggi eccezionali, ad eccezioni odiose. L’articolista dell’Alto Adige finisce appellandosi al giudizio del pubblico, ciò che fa volentieri anche quel tal dottore che non vive affatto nelle nuvole ma che sarà lieto di veder sedere a giudizio il popolo sopra codesto «piccolo mondo liberalesco», figli degeneri di un paese eminentemente cattolico. In quanto all’ignoranza nostra dall’Alto Adige attribuitaci, perché abbiamo trovato balzana l’asserzione sua essere l’Austria uno stato confessionale, rimandiamo i lettori all’articolo che segue. L’ignoranza è tutta vostra, dotti sapienti della Montagna! Ostentazione d’ignoranza Ricordate, lettori, gli spropositi che disse un certo Pilati sulle relazioni fra Chiesa e Stato e sulla legge di separazione dei giacobini francesi? Egli veramente diceva di avere aspettato parecchio, prima di pronunziare il suo verbo; ma forse il caldo rese vana la lunga riflessione. Ora la stagione è rinfrescata, ma non è rinfrescato il cervello del nostro canonista che, nonostante il ritardo col quale viene a parlarci del Kanzelparagraph nell’Alto Adige, mostra di non aver ancora imparato certe cosette assolutamente indispensabili per impancarsi a fare il canonista. Egli non sa, se attribuire ad ignoranza del direttore del Trentino o «ad... altro» il fatto che il Trentino negò essere l’Austria uno Stato confessionale. Noi, più benigni, escludiamo altri motivi e attribuiamo alla sola «ignoranza» del signor Pilati l’affermazione della confessionalità dell’Austria . Senta, signor Pilati! Ha mai udito parlare di un ministero dei dottori o ministero borghese in Austria? Esso sorse il primo gennaio sotto la presidenza del principe Auersperg e presentò tosto tre leggi, quella sul matrimonio, quella sulle scuole, e la legge interconfessionale, con cui tutte le religioni venivano equiparate. I tedeschi liberali che allora avevano il dominio assoluto della cosa pubblica, le approvarono e, nonostante le proteste di Pio IX e dell’Episcopato, esse entrarono in vigore. Eh, che bella confessionalità in Austria! Il sig. Pilati, per dimostrare la sua tesi, fa pure appello al Concordato del 1855. Pare che colle leggi del 1868 il Concordato sia rimasto in gran parte sulla carta, avendo lo Stato avocato a sé la giurisdizione sui matrimoni e la suprema direzione dell’insegnamento; ma non conosce il Pilati un ministro liberale Stremayer, che approfittò della definizione della infallibilità pontificia per dare sfogo al suo anticlericalismo e far denunziare il Concordato , come in realtà avvenne al 30 luglio 1870? E non conosce il signor Pilati le ultime gesta dei liberali austriaci nel 1874, quando votarono le leggi con cui lo Stato si arrogava la supremazia sulla Chiesa, regolava da sé il «fondo di religione» (roba... annessa, come dicono oggi) e teneva dare il colpo di grazia agli ordini religiosi. Quest’ultimo colpo fallì, perché venne a mancare la sanzione sovrana; gli altri riuscirono, e a quel tempo i liberali trentini appoggiavano calorosamente i liberali tedeschi dichiarando che non era vero trentino chi non era liberale e anticlericale. La solita commedia, che si rinnova sempre e i cui documenti si trovano nei giornali di quei tempi, da noi altre volte citati in varie polemiche coll’Alto Adige. Ma il signor Pilati ha un grande argomento per la sua tesi che l’Austria è uno stato confessionale, ed è che nelle scuole si insegna per legge la religione. Sicuro! S’insegna la religione cattolica per i cattolici, e qualche altra per gli altri, in omaggio alla interconfessionalità. L’Austria è uno stato interconfessionale, ma non ateo. Adesso però i liberali vogliono far l’ultimo passo. Dopo aver sottratto la giurisdizione matrimoniale alla chiesa, dopo aver attribuita la suprema direzione dell’insegnamento allo stato, dopo aver rotto il concordato e dichiarate uguali tutte la confessioni religiose, ora si vorrebbe dare alla chiesa cattolica l’ultima stoccata, introducendo il divorzio e la scuola laica. I cattolici però non cederanno facilmente, e intanto il signor Pilati può imparare la differenza tra interconfessionalità da una parte e ateismo o laicismo dall’altra. Così, parlando ex cathedra, dalle colonne dell’Alto Adige, non piglierà dei granchiolini o, per usare i suoi concetti, non farà la figura di un acchiappanuvole che diverte il pubblico a sue spalle. 