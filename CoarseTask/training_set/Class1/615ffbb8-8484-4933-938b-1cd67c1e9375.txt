Il nostro articolo di ieri riferendo decisioni dei nostri fiduciari concludeva che bisognava andare alle urne per combattere il socialismo e l’ibridismo socialistoide . Ma il nostro articolo non lasciava minimo dubbio che noi avevamo deciso di andare alle urne, indipendentemente da ogni riguardo per il partito liberale o per il suo candidato; anche vi andavamo in protesta contro la viltà socialistoide di un loro gruppo nonostante che la stampa ed il candidato del partito liberale si fossero comportati di fronte a noi in modo da difficoltare la nostra andata alle urne contro il socialista. Ci pare che una forma più chiara e più precisa per dire che noi prendevamo la nostra via senza curarci di quello che ne pensasse il partito liberale o il suo candidato, non ci poteva essere. Invece l’Alto Adige per un caso di patologia elettorale che in condizioni normali sarebbe inesplicabile, ha potuto ritenere che la sua opinione fosse in grado di modificare la nostra condotta e comechesia di esercitarvi una qualche influenza. E ieri sera in un articolo, dettato dalla paura di colui che l’Alto Adige ha contribuito a mettere sugli altari, i signori ci mandano a dire che «avrebbero preferito che i fiduciari clericali avessero deliberato d’astenersi» , che il Trentino sarebbe stato meglio consigliato se avesse deciso di tenere per sé i voti che nessuno ha mai chiesti né sollecitati, e che anzi, non sono punto «desiderati» per far trasparire in una parentesi alla fine dell’articolo la possibilità che forse dopo simili dichiarazioni dell’Alto Adige il partito popolare receda dalle sue deliberazioni. Ci affrettiamo, se ce ne fosse bisogno a disingannare l’Alto Adige. Il partito popolare fa della politica per un principio e per un programma e non agisce a scatti. Noi abbiamo deciso di andare alle urne per protestare contro il socialismo e l’ibridismo socialistoide e manterremo la parola, tutti fino ad uno. Questa è la nostra posizione chiara, netta, precisa. Naturalmente la legge stessa ci preclude altra scelta che non sia quella di dare il voto al candidato liberale. La situazione quindi reale e di fatto è questa. Nei ballottaggi la designazione degli elettori chiamati a decidere in ultima istanza, è più vasta di qualsiasi affermazione di partito. Noi facciamo lunedì dell’antisocialismo e per farlo efficacemente dobbiamo dare il voto al liberale. Vuole il partito liberale escludere la possibilità che i cittadini nella loro maggioranza, facciano nell’atto elettorale una protesta di antisocialismo? Non gli resta che ritirare la sua candidatura. Oppure vuole il partito liberale pur non ritirando per pudore la candidatura riuscire di fatto ad impedire la caduta del candidato socialista, ch’esso ha combattuto? In tal caso, faccia come gli è toccato di fare altre volte, si divida in due schiere: l’una voti per il candidato proprio, l’altra per il candidato contrario. Noi e con noi la maggioranza dei cittadini e la maggioranza del paese staremo a vedere se alla caduta del socialista, si preferisce la capitolazione o lo sfacelo. È inutile che ne discutiamo a parole. I fatti parlano chiaro. In quanto al partito popolare, esso è pronto in tutta la sua unità, in tutta la sua compattezza, per entrare nella lotta. Qualcuno può forse aver desiderato che noi sciogliessimo le nostre file, che scomparissimo come partito, per ricomparire in veste equivoca e vergognosetti a deporre nell’urna il nome del candidato liberale, col proposito poi magari di far passare tutti i voti come adesioni al programma liberale. No, per noi non ci sono le formole equivoche né direttive segrete. Noi spieghiamo la nostra bandiera al sole, su cui sta scritto: Contro i socialisti ed i socialistoidi. Questa è la nostra parte, questo il nostro dovere. Il resto sarà quel che sarà. Da Vienna a Innsbruck Eravamo nel 1911. La città di Trento doveva mandare un deputato al Parlamento. Postulato massimo della nazione in quel consesso: la facoltà giuridica italiana. Chi sarà il campione della conquista? Su chi si poseranno gli occhi e le speranze di molti e molti cittadini di Trento? Manco dirlo, sul d.r. Battisti. Lui che sa sempre trovare una parola più reboante del più radicale fra i liberali radicali; lui che sa trinciare un gesto più energico, lui, la spola di dinamite che con uno scoppio solo manderà per aria i campanili delle chiese, la compagine politica, il presente ordine sociale... Egli è l’uomo della rivoluzione – così lo proclamava pur di recente un foglietto volante – egli l’uomo dell’avvenire; egli il taumaturgo che deve tradurre in atto ciò che i nazionali invano predicarono, promisero, sospirarono. Gli elettori di Trento gli danno il voto. Finalmente Trento ha trovato il suo messia. I cuori palpitano in trepida aspettazione. Vedrete: al suo ingresso nella Camera di Vienna, la dinamite scoppierà, crollerà tutto il vecchio edificio, compariranno i cieli nuovi e la terra nuova. Ahimè, che delusione! La via di Vienna sembra mutata in via di Damasco; colui che a Trento pareva un Mazzini «più vero e maggiore», giunto là fuori entra mogio mogio nell’ovile di Valentino Pittoni . Egregi signori! Sapete chi è Valentino Pittoni? È un socialista autentico, internazionale; è il politico italiano più benvisto e più caro al principe Hohenlohe, luogotenente di Trieste; è l’uomo più cordialmente esecrato dai nazionalisti adriatici. Egli è anche il capoclub dell’on. Battisti, e Pittoni non scherza. Freddo, calcolatore, energico, par che vi dica: o piegarsi o spezzarsi. Lo sa il compagno Pagnini di Trieste, che voleva dare un po’ di tinta nazionale al movimento socialista triestino. Pagnini dovette dimettersi, Pagnini perdette il mandato: il suo cadavere penzolante dal patibolo è monito solenne a chiunque sentisse qualche velleità di innovazioni o ribellioni. Battisti a Vienna è un soldato della compagnia Pittoni. Ahi, speranze deluse! E fosse tutto qui. L’on. Pittoni col suo gruppetto non forma un corpo a sé, anzi è l’unico membro che mantenne fede ai tedeschi, dopo che la lotta nazionale corrose la grande Federazione internazionale che formava l’orgoglio dei socialisti alla Camera di Vienna. Il gruppo dell’on. Pittoni – di cui fa parte l’on. Battisti – è rimasto fedele all’Adler, all’Ellenbogen e compagnia, anche dopo che i socialisti cechi, per ragioni nazionali, se ne staccarono rumorosamente e gli mossero aspra guerra. Spola di dinamite o docile agnello? Anima sdegnosa e ribelle, o peccatore pentito che, alla voce della suprema inquisizione viennese, laudabiliter se subiecit et opus reprovit? Ma c’era una foglia per coprire lo scandalo. Quei socialisti di vario colore e poco soavi favelle sarebbero stati, sotto l’influsso magico di Cesare, la leva potente che avrebbe dato agli italiani la loro facoltà. L’internazionalismo avrebbe risolta un’acuta questione nazionale, e l’avrebbe risolta secondo giustizia. Con ciò i partiti borghesi avrebbero ricevuto il colpo di grazia. Che bisogno c’era più di loro? Cesare si sarebbe sollevato trionfante sul trono mentre crollavano tutti gli altri. Quanto diversa da queste menzognere predizioni la cruda realtà! Ripetutamente i socialisti – al pari di tutti i partiti borghesi, avversari o poco benevoli agli italiani – trovarono che c’erano questioni molto più grosse della facoltà giuridica da trattare al Parlamento e gli italiani, da tutti isolati e abbandonati, dovettero aspettare. Invano dal fondo del loro settore ove esso digrada e confina con l’emiciclo della Camera, invano essi si volsero alla montagna, dove spiccavano le cravatte rosse, attendendo dall’alto il compimento delle promesse e delle profezie; invano essi fissarono l’occhio su Cesare, sul messia, sulla spola di dinamite; la spola non si accendeva, non scoppiava o non si vedeva... Altro sono il teatro Modena e la piazza Madruzzo; altro la Camera di Vienna. Il rivoluzionario, la speranza dei socialisti e di certi borghesi era scomparsa; e quando si udì la sua voce essa colpì anzitutto i suoi compatrioti, travolgendo anche i liberali nella condanna di adoratori del «dio prendi», coll’unica attenuante che la condanna inflitta ai liberali non comparve sulle coraggiose e feroci colonne del Popolo, ma per conto del flagellatore sarebbe restata sepolta nei volumi polverosi del protocollo. Ora Cesare vuole andare alla Dieta, per far saltare in aria anche quella, per creare un nuovo mondo, per fare anche lì la spola di dinamite e il messia. Come al Parlamento? Proprio così. Se Cesare andrà alla dieta, le vecchie figure barocche che ornano la sala, sbarrerranno tanto di occhi. Ciò che non raggiunsero gli altri partiti, lo raggiungerà il socialismo. Un tedesco e un italiano, Abram e Cesare, formeranno un solo club. Si avranno quindi clubs tedeschi, clubs italiani e un club... tirolese, dove il Trentino abbraccia il Tirolo. Come sarà contento il governo, e come riderà di questi due feroci oppositori! I due membri del club eleggeranno forse un presidente e questo – non ne dubitiamo – sarà l’Abram. Il capitano e il suo soldato ci daranno l’autonomia. Sicuro, e il Popolo si è già vantato parecchie volte di avere alleati in questa causa i socialisti tedeschi. Essi hanno già cominciata la campagna autonomistica durante la lotta elettorale. Come? Il Popolo non si è curato di farlo sapere. Eppure la cosa è interessante. In conferenze, in comizi, con migliaia e migliaia di fogli essi hanno dipinto gli italiani come le sanguisughe dei tedeschi. I tedeschi lavorano, sudano pagano, e gli italiani mangiano. L’on. Gentili e i popolari vi vengono dipinti nell’atto di spogliare i tedeschi e involarne a vantaggio del Trentino le ricchezze. Immaginatevi dunque che razza di autonomia costoro sono disposti a darci: la autonomia con un calcio nel sedere, come si dà ai pezzenti che entrano in casa altrui a far mano bassa. E se Abram suona così, come canterà il suo compagno o subalterno? Davvero, che l’internazionale socialista promette miracoli a Innsbruck, come li ha fatti a Vienna. E i socialisti tedeschi devono dire che gli italiani – gli unici rimasti fedeli a fornir loro aumento di club a Innsbruck e a Vienna – sono il più bel tipo di elettori che calchino la terra. In Boemia, in Moravia, nella Slesia, nella Galizia e negli altri regni e paesi rappresentati al Consiglio dell’Impero, non trovano di queste mosche bianche neanche nel campo socialista! 