Il discorso del deputato Drexel alla Camera è, come ieri ci veniva telegrafato, una splendida apologia non solo del partito cristiano sociale tedesco, ma più ancora dei principii e delle basi di qualunque partito cristiano. Ci proveremo a riassumerlo, costretti dall’angustia dello spazio, a rinunziare a tradurlo per intiero. I cristiano sociali non sono un partito confessionale: hanno un programma politico e le loro azioni come deputati vanno giudicate, quali azioni politiche, né è giusto chiamare a renderne conto la Chiesa cattolica o il cattolicismo. I c.s. vogliono condurre l’Austria in una nuova epoca, ove il progresso umano sia adibile a tutti i cittadini. Un partito che si propone tale meta deve avere principi sicuri e sode fondamenta, e abbisogna anzitutto di una base etica. Dove prenderla, se non nelle massime della Chiesa cattolica, per le quali garantiscono 2000 anni d’esperienza dove, se nel liberalismo regna in tal riguardo disunione ed anarchia? È vero, certi istituti della Chiesa cattolica hanno delle asperità, come l’indice ed il sillabo, ma noi abbisognamo di tale precisione e fermezza per quello che riguarda le idee fondamentali, che è necessario un estremo rigore per mantenerla. Anche qui l’esperienza ha data ragione alla Chiesa. Pio IX per esempio ha condannato il liberalismo, e qui, nel nostro Parlamento, non c’è più nessuno che si lasci calunniare coll’epiteto di liberale. Il principio dell’indice è in realtà applicato dappertutto: lo applica il padre nella famiglia, l’educatore nell’istituto, lo stato nella società. Perché non deve aver diritto la Chiesa che ha missione di educare, di assumersi la rigorosa sorveglianza sui suoi credenti? L’indice non impedisce affatto agli studiosi di leggere e d’indagare per i progressi della scienza, ma ammonisce gli immaturi ad un giudizio esatto. S’è mosso ai cattolici il rimprovero d’inferiorità. Se con ciò si vuol dire che non abbiamo sfruttato a tempo e sufficientemente i prodotti della meccanica moderna per difendere e propagare i nostri principi l’ammetto. Un esempio manifesto sta nel contrasto fra la grande stampa liberale e quella cattolica. È costato immensa fatica ai cattolici il liberarsi da quell’anello di ferro che il mondo moderno aveva loro stretto attorno. Ma ora finalmente riprendiamo coraggio e ci buttiamo a tutto corpo nella vita morale d’oggi. Ci si rimprovera di non essere senza preconcetti. I presupposti sarebbero i dogmi. Ma non si tratta che di parecchie proposizioni – non molte – le quali stanno fisse come i molti assiomi di matematica. Vi sono parecchie discipline che hanno certi principi fissi, i quali oramai non possono venir modificati; e perciò è forse morta la scienza? È sempre possibile lo sviluppo, l’evoluzione, com’è possibile anche nella teologia. Il prof. Masaryk s’è lagnato che s’insegni il catechismo ai fanciulli, ma si deve forse chiedere loro, a sei anni, se accettano o meno i principi morali religiosi, il precetto p. e. d’ubbidire i genitori. Noi insegnamo ai fanciulli quanto sta fisso ed è indispensabile; più tardi, fatto maturo, è libero d’approfondirsi in quanto ha imparato o di rinnegarlo. L’educazione religiosa nelle scuole è necessaria. L’educazione utilitaria non ha fatto buona esperienza. Il prof. univ. Förster nato protestante, divenuto miscredente, membro influentissimo della società etica internazionale si prova a sciogliere un problema e creare cioè una pedagogia senza Dio. Si fa dare da distinte famiglie di Zurigo fanciulli e fanciulle, lavora con tale materiale d’educazione 4 anni, e dopo questo tempo finisce col dire: «È impossibile, non v’è morale alcuna senza Dio». Cercate di comprendere, o avversari, che non v’è punto clericalismo, quando nella vita pubblica propugnamo la fede in Dio. Si parla di clericalismo nelle scuole austriache. Forse perché il catechista vi può tenere due ore di lezione la settimana? Forse perché nei ginnasi si fanno gli esercizi. Non si comprende che un insegnante nelle scuole medie ha, a mo’ di esempio, il dovere di parlare ex professo almeno un quarto d’ora all’anno dei pericoli dell’immoralità? Il prof. Masaryk ha asserito che la Chiesa ha favorito il progresso solo fino al secolo XII. Non ha studiato forse il meraviglioso rifiorire del sec. XIII. Le università stesse che oggi abbiamo non risalgono forse a questo secolo? E non fu lo spirito cattolico che cercò prima la universitas nationum e poi l’universitas librorum? Tutta la storia della nostra cultura e delle nostre università è legata allo spirito cristiano. L’epoca, in cui sorse il duomo di Colonia, la chiesa di S. Stefano, fu ricca d’idealismo e di forza interiore almeno quanto l’evo moderno. Non parlo di Dante, Bonaventura, S. Tommaso, ma lo spirito democratico stesso che oggi impera donde ci venne, signori, se non dall’epoca di S. Francesco d’Assisi? Masaryk ha citate parecchie ragioni della perdita della fede. Una però delle ragioni è questa, che il giovane vede la Chiesa derisa e oltraggiata, la sua storia calunniata, i suoi principi combattuti, e se è debole, cede alla corrente. Anche per questo noi, come partito politico, tendiamo a che la Chiesa trovi più giusta considerazione nella vita pubblica; per questo appunto vogliamo l’equiparazione nelle università, affinché si possa dire: «Vedi, anche i cattolici sanno fare e fanno bene, nel campo della scienza». È vero non vi è né una chimica cattolica, né una botanica cristiana, ma, per parlare d’altre discipline, la storia se fatta da un uomo solo, non sarà mai imparziale. Che avverrà se in 50 anni nelle università siederanno solo professori socialisti? Faranno la storia d’oggi sulla base dell’Arbeiterzeitung. Se si vorrà studiar onestamente la storia della chiesa, sarà più facile la conciliazione. Gli scolari di Darwin negarono Dio, nel 70 e fino all’80 stravinceva il materialismo, la negazione. Ed ora? Ora anche la scienza – il prof. Masaryk l’ha detto – riconosce l’esistenza di Dio. Il duello venne una volta combattuto solo dalla Chiesa; ora è sorta una lega antiduellistica, in cui siedono uomini che respingon indignati il nome di clericali. Che dire dell’igiene moderna, la quale viene a riconoscere giustissima l’astinenza, il digiuno, ecc? No, noi non ci curiamo a continuare sulla via, su cui camminarono sì grandi uomini nella storia. Noi sosterremo la lotta contro il materialismo, superato come scienza, ma che vive ancora nei principi e nella pratica del socialismo. Noi cristiano sociali non siamo che la quinta parte della camera, ma confidiamo sulla vittoria della verità che si farà strada. Perciò desideriamo che le lotte che si sono svolte in questi giorni scuotano tutto il popolo, poichè tutto noi abbiamo da sperare da chi cerca Dio onestamente e di buona volontà. 