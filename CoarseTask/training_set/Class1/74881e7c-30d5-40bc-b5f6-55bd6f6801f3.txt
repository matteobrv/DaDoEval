«L’Alto Adige» trova che la nostra relazione delle conferenze su quel di Brentonico è un «colmo». Le intemperanze di alcuni leghisti lui vuole spacciarle come voce di popolo e aggiunge che se a Brentonico non la andò bene, peggio la andò a Crosano, dove non si potè tenere «conferenza né privata né pubblica». Viceversa subito dopo, «L’Alto Adige» stesso stampa – a modo suo, s’intende – la relazione della conferenza di Crosano, dedicandovi mezza colonna. «È un colmo!». Diremo colle sue parole. È proprio un colmo! Lo stesso Alto Adige, nel numero di giovedì, si occupa della risposta data dal D.r Degasperi in un comizio, circa le obiezioni mosse da quel giornale al compromesso per la tramvia di Fiemme. Esso accusa nuovamente il compromesso di avere «assopita l’azione per la tramvia» e di averne «rimandata l’esecuzione alle calende greche». Tant’è vero, esso afferma, che ora si sta combinando fra il ministro delle ferrovie e delle finanze un programma ferroviario per i prossimi dieci anni, nel quale la ferrovia di Fiemme non è contenuta. Poche domande. Se si fosse continuata la lotta fra Trento e Bolzano, forse la ferrovia veniva subito? O non vi era in tal caso davvero il pericolo che la ferrovia venisse rimandata alle calende greche e buona parte dei fiemmazzi, stanca delle lotte e delle tergiversazioni, si gettasse – e non solo economicamente – dall’altra parte? La politca del «tutto o nulla» anche in questo campo minacciava effetti disastrosi. E poi: chi ha detto all’«Alto Adige» che il nuovo programma ferroviario – che, fra parentesi, è già elaborato e doveva venire presentato alla Camera appena votata la riforma finanziaria – abbraccia un periodo di dieci anni? Per il passato il Governo presentava un programma di ferrovie locali ogni due anni, salvo s’intende che vi fossero i denari e che l’ostruzione, come avvenne dei progetti della ferrovia giudicariese e di tutte le altre nuove ferrovie, non impedisse il lavoro. Noi non sappiamo che cosa farà in avvenire il governo e che cosa avverrà nel nuovo parlamento: se le lotte nazionali impediranno ancora di lavorare o no; se l’opposizione slava e la demagogia socialista permetteranno di mettere in regola le finanze o se si contenteranno di chiedere spese senza concedere i denari. Ma neanche «L’Alto Adige» lo sa; e una cosa è certa: procurando e promuovendo un’intesa, si può sperare di raggiungere un risultato; invece colla lotta e colla politica del «tutto o nulla» ognuno resta col nulla e può vantarsi unicamente di una politica altrettanto rumorosa e facile, quanto sterile e dannosa. Iersera infine, «L’Alto Adige» rifrigge la storia della ferrovia giudicariese in quasi quattro colonne appuntate contro i popolari. Non è nostra intenzione rivedere le bucce a tutta quella prosa. Un’osservazione sola. Era forse cosa buona scindere il tronco Sarche-Tione da tutto il resto? Era questo nell’interesse della popolazione contribuente e dell’impresa? Gli interessati capirono il valore di quest’argomento e unificarono l’impresa. La Dieta votò il suo contributo; il Parlamento, per l’ostruzione slava e socialista, non potè fare altrettanto; ma di ciò nessuno dei trentini porta la responsabilità. E quanto al costruire la Trento-Lago di Garda coi soli danari trentini, abbiamo già avuto l’esempio di ciò che con questi danari si seppe fare per la Lavis-Molina. La ferrovia fu costruita colle liste degli offerenti sulla carta dell’Alto Adige; ma da Lavis a Molina – dopo tanti e tanti anni – si va ancor oggi o coi cavalli a quattro gambe o con quello di Sant’Antonio. 