Cari lettori della Squilla! Oggi chi vi dirige da questo posto settimanalmente la sua voce ascoltata ed ammonitrice s’è messo per il momento – colpito dalla sventura – fuori di linea. Auguriamo che sia per poco. Intanto spero ascolterete la voce del vostro vecchio Fortis. Non vi dico cose nuove. Sapete già che nel nuovo anno avremo le elezioni generali per il parlamento. Coll’ultimo di gennaio scadono tutti i mandati e converrà eleggere nuovi deputati. Le elezioni si faranno in marzo, aprile o al più tardi in maggio. Questa volta il Trentino dovrà eleggere 9 invece di 6 deputati e godranno diritto di voto tutti coloro che avranno compiuto 24 anni di età, s’intende se hanno tutte le fascine a posto ecc. Tutti potranno votare, senza distinzione se sono poveri o ricchi, se pagano imposte o no. Il 1907 ci porta dunque il diritto di voto per tutti indistintamente, ossia il suffragio universale, eguale. Ma, attenti! In certe province dell’Austria non solo tutti avranno diritto di andare a votare, ma vi saranno anche obbligati, a scanso di una multa. Nella provincia del Tirolo questa legge dell’obbligo colle rispettive multe non è ancora stata fatta, noi però speriamo che almeno per le elezioni generali da qua a sei anni la legge ci sarà e che così la gente poltrona che non sa fare nemmeno i propri interessi venga costretta a difenderli. Intanto se non avete l’obbligo legale, avete però l’obbligo di coscienza! Voi dovete esercitare il vostro diritto di voto. 1. Come cristiani, perché, astenendovi dal votare, permettete che i nemici della Chiesa costruiscano una finta maggioranza in Parlamento colla quale promulgheranno leggi inique, come succede in Francia. 2. Come cittadini dello stato austriaco, perché avete l’obbligo d’interessarvi della sua vita e del suo avvenire. 3. Come contadini ed operai, perché al Parlamento si discutono e si decidono i vostri interessi circa le imposte, il servizio militare, i provvedimenti per l’agricoltura e le condizioni degli operai. Chi non va a votare dimostra di non capire niente e tradisce gli interessi suoi e quelli dei suoi compagni. Per il nuovo anno quindi non vi faccio che un solo augurio politico. Che nessuno di voi manchi al proprio dovere e che nel giorno delle elezioni si trovi al suo posto. Fortis 