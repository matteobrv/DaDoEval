La pretesa avanzata dal governo francese col suo atto e con le sue richieste è semplicemente assurda, come quella che mira ad imporre alla Santa Sede il riconoscimento esplicito delle ragioni della Francia ed a farla uscire dalla neutralità che essa, con alta sapienza e con senso di vero cristiano amore ha adottato. Il Governo francese manda a dire sostanzialmente al Papa: «Se il Vaticano riconoscerà che il diritto è dalla parte della Francia, autorizzerò la preghiera, altrimenti no». Quanto sia temeraria questa pretesa non v’ha uomo sensato che non veda. Benedetto XV ha già più volte e magistralmente illustrato la indispensabile neutralità della Chiesa, non nel senso che questa neutralità infirmi il diritto e la giustizia dove essi veramente si trovano, ma nel senso che, per mantenere integra la concordia religiosa anche fra i cattolici di nazioni l’una di fronte all’altra, e per affrettare quanto è possibile il ritorno della pace, la Chiesa debba astenersi, almeno per ora, dal pronunciare alcun giudizio, sopra le divergenze politiche degli stati belligeranti e sulla loro rispettiva azione. Né la pretesa del Governo di Parigi può aspirare ad alcuna attenuante nel far appello alla interpretazione data alla parola del Papa dal card. arcivescovo di Parigi e dai vescovi della Francia. Non abbiamo sott’occhio il testo di questa interpretazione e non possiamo giudicarne. Ma, qualunque essa sia, è ben chiaro che, pur nell’affermare le ragioni del patriottismo francese, essa non può estendersi fino a menomare il principio della neutralità adottato dalla Santa Sede per quanto la riguarda. Di guisa che, pur ammesso che l’episcopato francese, nel promulgare le disposizioni del Papa, auguri il trionfo della Francia, ciò non potrebbe mai aver significato di additare nel Vaticano una solidarietà politica, attuale con le ragioni della Francia. Il Papa è il Padre indistintamente di tutti i cattolici. La guerra che devasta l’Europa immensamente affligge il suo cuore paterno, ma Egli deve ricordare e ricorda che il suo più eccelso attributo è quello di Padre. E i cattolici di ogni nazione, pur conservando integro il loro patriottismo, hanno il preciso dovere di rispettare questa sua universale, altissima qualità, che è ancora pel mondo, di beni inestimabili, in mezzo alle lotte fratricide che funestano e devastano tante misere terre. L’atto stesso poi del sequestro risale al vecchio giacobinismo o ad una fondata paura che il pensiero della pace incondizionata, trovi facile terreno nel popolo francese. 