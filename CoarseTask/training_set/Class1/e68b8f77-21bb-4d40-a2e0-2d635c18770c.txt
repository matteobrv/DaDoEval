Cosa strana! L’Alto Adige, che dipinge la gita nella valle dell’Avisio come un passaggio trionfale attraverso un popolo entusiasta, premette alla sua descrizione con un articolo furibondo, col quale vuota la bile che gli riempie il petto contro il clero e contro i cattolici. No, caro Alto Adige, che è passato in trionfo per la valle, non ha né tempo né voglia di scrivere articoli siffatti. Simil roba non si butta giù in un momento di amara delusione, quando si va cercando a dritta e a manca qualcuno su cui sfogare il dispetto. Del resto non siete voi il primo su cui capita la disgrazia. Già durante la gita, altri, sotto l’incubo dell’indifferenza popolare, diede la stura all’amarezza che lo ingombrava, e ne sono testimoni i pistolotti del Bazzani a Cavalese e del Battisti a Predazzo. Si vede chiaro che vi è toccato quello che ogni persona conoscente delle valli, prediceva fin da principio: i radicali e i socialisti non trovarono simpatie nelle vallate. Vi fu, però non dappertutto, sfoggio di addobbi e ricevimenti da parte dei preposti comunali e dei pochi componenti i comitati locali, ma punto lì. Il popolo non si commosse. Ma avete voi ragione di lamentarvi che i cattolici non sono intervenuti? A questa domanda fu già risposto da una pezzo, ma è bene tornarvi sopra. Dite un po’, vi ricordate quando un anno fa 5000 trentini delle vallate inondarono la città di Trento per la chiusa solenne del primo Congresso cattolico trentino ? Quale accoglienza fece il Municipio cittadino a quell’immensa folla di fratelli, per i quali era stato pregato di esporre, in segno di simpatia, la bandiera? E l’Alto Adige e il Popolo come si comportarono? Forse che quello spettacolo meraviglioso fece loro dimenticare per un istante le ire di parte per ricordarsi solo della fratellanza trentina? O non piuttosto l’uno e l’altro dei due giornali tentarono con ridicole calunnie e frizzi scipiti di esporre al dileggio e allo spregio tanti valligiani accorsi da un capo all’altro del Trentino? E che fecero radicali e socialisti pochi giorni dopo, ai 14 settembre, per cementare la concordia dei figli di questa terra? Chi non rammenta ancor oggi con profondo disgusto la città di Trento convertita in teatro di gazzarre per opera dei canestrianiani ? E in dicembre, in occasione delle elezioni comunali, forse che i radicali e i socialisti proposero la vecchia concordia fraterna alle mire di partito ? O non si unirono anche allora, dopo essersi atrocemente ingiuriati, per togliere qualsiasi rappresentanza pel comune di Trento ai cattolici, che pure avevano raccolto un terzo dei voti? Ah, sì! Costoro invocano la concordia, quando si tratta di spillare dalle tasche dei cattolici i quattrini, quando v’è speranza di servirsi di loro come di sgabello per salire, come di araldi per procacciarsi l’entrata nelle vallate, come di cantarini per attirare il popolo e farlo gridare; poi la concordia cessa ed essi si accomodano nel nido, magari nel nido di altri, e deridono i fratelli traditi. Ma queste arti non riescono più. È passata quell’era in cui i cattolici si adattavano, per amore di unità, come si diceva, ad accettare i liberali nelle loro società economiche popolari, a moderarsi nelle pubbliche manifestazioni, a comprimere la loro vita di partito, a sacrificarsi in una parola, mentre gli avversari, che in nome della patria pretendevano tali eccessi di sottomissione, andavano organizzando le loro fila e tentavano di irretire tutto il paese . Quei tempi sono passati. Risuonò il grido della riscossa e la riscossa fu potente. Né Silli, né Battisti potranno più rinnovare la pittura riccaboniana di infausta memoria e imitare le gesta di quell’uomo che prescriveva dal ruolo dei trentini chi non si piegava alla sua politica, di quell’uomo che i radicali e i socialisti rovesciarono dal piedistallo, solo per salirvi essi stessi e continuarne le tradizioni. Quei tempi sono passati. La coscienza cattolica è troppo potente, troppo aperta è la professione di anticlericalismo nei radicali e nei socialisti, troppo grave il pericolo che sovrasta il popolo nostro, troppo evidente la mancanza al proprio dovere, l’avvilimento della propria dignità, la macchia inflitta alla propria bandiera, se i cattolici stringessero la mano agli schiacciarospi e agli atei; e tutti questi fatti elevano fra noi e gli avversari una tale barriera che nessuno avrà l’ardire di sorpassarla. I cattolici, come sempre hanno lavorato per la patria e per il popolo a preferenza di tutti gli altri partiti, così in avvenire moltiplicheranno i loro sforzi per rispondere alle sempre nuove e più urgenti necessità, né varranno a distruggere l’opera loro le ridicole sfuriate di giornalisti e tribuni che volessero accusarli di nemici della patria, perché non ballano al suono del chitarrino radicale o socialista. I cattolici, lavorando indefessi e tenendo alto il loro principio, toccheranno certamente la meta desiderata, a differenza di chi semina continuamente la confusione nella sue file e ne sfibra i caratteri. No, le note dell’inno operaio cattolico non si confonderanno mai con quelle dell’inno socialista, che risuonò in mezzo ad altre canzoni ed altri concerti sul prato della parrocchia a Cavalese. I propagandisti cattolici non si confonderanno mai con ciclisti che spargono l’Asino sulla via che percorrono nelle vallate. I soldati della democrazia cristiana non marceranno mai accanto a gitanti che interzano ai loro discorsi i moccoli, a mo’ di punti, di virgole e di esclamazioni. Tutti coloro cui preme che il popolo guardi con orrore i corifei dell’ateismo e della ribellione non si faranno mai vedere a braccetto con questi corifei dinanzi al popolo, che ammirato spalancherebbe gli occhi e la bocca e direbbe: Ed è questi il diavolo? Questi con cui i miei capi conversano così all’amichevole e vanno scarrozzando e divertendosi? No, è vano che si chiedano da noi tali cose, per quanto si cerchi di orpellarle e nasconderne il vero aspetto. Sappiamo che radicali e socialisti sentono di ciò un gran dolore, ma potranno sollevarsene insultando il clero e i cattolici come l’Alto Adige, o pronunziando qualche discorsetto velenoso alla presenza del podestà di Trento, che però protesta nulla esservi di partigiano nella gita. Tanto, a noi di questi sfoghi importa poco; ci importa invece assai che il nostro esercito fiero e immacolato prosegua alacremente la sua via e salvi ai nostri paesi la religione dei padri, ne difenda i diritti nazionali, ne promuova il benessere economico, ne sollevi a più fortunata sorte i figli sudanti sulla dura zolla. 