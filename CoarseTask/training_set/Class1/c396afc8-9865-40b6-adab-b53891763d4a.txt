Il Popolo di stamane ha la disinvoltura di stampare quanto segue: «Dimmi chi ti guida e ti dirò che sei. La bussola che può senza tema di sbagliare, essere adoperata per giudicare se questo o quel candidato, se questo o quel deputato farà o non farà l’interesse della grande maggioranza della popolazione, appartenente alle classi lavoratrici, anche quando tale interesse viene in contrasto con quello dei dominanti e delle classi signorili, è molto facile a trovarsi. Guardate da chi un deputato vien scelto, da chi viene influenzata la sua condotta e da chi egli attende d’essere approvato ed eventualmente riproposto per la rielezione» . E il trafiletto continua affermando che i liberali vengono proposti da quattro signori nei caffè, e i candidati clericali dai... vescovi, mentre i socialisti vengono designati dalla massa proletaria! Il Popolo specula evidentemente sulla corta memoria dei suoi lettori. Gliela rinfrescheremo noi. Il 30 agosto 1910 il deputato socialista on. Avancini dimette il mandato perché si trova in disaccordo con la classe operaia della quale egli si riteneva fiduciario, e coll’indirizzo politico-economico dell’Avvenire del lavoratore. (Vedi lettera delle dimissioni, pubblicata nel Popolo). Terminava anzi molto pateticamente augurandosi che alla classe lavoratrice di Trento la sua ritirata e l’oblio della sua persona non abbiano a ridondare che di vantaggio. Le dimissioni vennero accolte dalla «classe lavoratrice» colla massima indifferenza. L’organo ufficiale anzi, l’Avvenire, ne prese nota con piacere. Ma così non piaceva ai veri padroni del partito socialista, i capoccia ebrei di Vienna . Istituirono questi una commissione con poteri dittatoriali, che i dissidenti chiamarono subito Sant’Uffizio viennese. Il Sant’Uffizio viene e dai 27 ai 31 ottobre sovverte tutta l’organizzazione socialista. Esclude il Segretario trentino del lavoro e la Camera come anarchici, s’impadronisce dell’Avvenire, e fa ritirare all’Avancini le dimissioni, affidandogli di nuovo il mandato della città di Trento. La seduta decisiva viene inscenata con una celerità napoleonica. La sera dei 31 ottobre si convoca la commissione esecutiva del partito. Votano perché Avancini ritiri le dimissioni Piscel, Battisti, Pittaco, Marchi, Nardelli, cinque in tutto di cui tre non appartengono al collegio elettorale di Trento ed uno vi è capitato di fresco. Votano contro quatttro rappresentanti delle organizzazioni operaie trentine. Vi è dunque solo la maggioranza di uno perché Avancini rimanga deputato, e tale maggioranza è possibile solo perché ci sono parecchie assenze. Tale maggioranza si raggiunge, dopoché i viennesi Ellenbogen e Dworacek, aiutati dal triestino Pittoni, hanno manifestato in modo da non ammetter dubbi, l’attaccamento della centrale all’on. Avancini. Ed ora giudichiamo pure secondo la bussola del Popolo. In quale partito si distribuiscono o si riconfermano mandati con un più sovrano disprezzo degli elettori? Guardate pure la bussola, signori socialisti: essa segna verso Nord, Sant’Uffizio viennese! 