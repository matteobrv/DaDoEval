La commissione politico-sociale s’è fatta già eco delle numerose lagnanze venute dall’applicazione della legge sulle pensioni degli impiegati privati in seguito agli aggravi sproporzionati che risultarono per gli iscritti ed alle deficienze veramente notevoli che si rivelarono nella pratica. In un loro recente congresso gl’impiegati privati del Trentino hanno formulato i criteri secondo i quali dal loro punto di vista desiderano venga fatta la novella legge nei termini seguenti: 1. Ribasso del 25 per cento sui premi di assicurazione. 2. Aumento dal 60 all’80 per cento del soldo di pensione. 3. Pensione a 35 anni di servizio. 4. Riduzione del termine d’attesa da 10 a 5 anni. 5. L’assicurato possa godere la pensione anche se si porta all’estero. 6. In caso di cessazione dell’obbligo d’assicurazione retrodatazione di tutti i premi pagati, detratto il 20 per cento dell’importo versato. 7. Aumento del contributo governativo fino al 2 per cento dei premi complessivi per ogni assicurato. 8. Concessione della pensione col giorno della dichiarata invalidità. 9. Libertà per l’impiegato in pensione di darsi a qualche occupazione con un guadagno anche superiore alle 600 Corone. Gli impiegati desiderano inoltre mutata in loro favore la ripartizione dei premi fra padroni ed addetti. Ora alcune di queste modificazioni vennero già discusse e deliberate dall’apposito sottocomitato della commissione politico-sociale, altre s’impongono di per sé perché significano l’abolizione di misure eccezionali che non esistono per gli impiegati, rispettivamente i pensionati governativi. Ma una è soprattutto di carattere urgente, quella espressa al punto 4 cioè la riduzione del termine d’attesa da 10 a 5 anni, perché al I gennaio 1914 sono già trascorsi i 5 anni per i moltissimi che sono iscritti al fondo pensioni dall’epoca della promulgazione della legge. E siccome il sottocomitato della commissione politico-sociale ha accolto appunto fra le modificazioni da introdursi subito – la riduzione del termine d’attesa a 5 anni, s’impone la necessità di sollecitare la trattazione della novella di legge. I sottoscritti si rivolgono quindi a Sua Eccellenza il ministro degli Interni per chiedere: «È disposto il governo a promuovere con sollecitudine la messa all’ordine del giorno della relazione del sottocomitato per la novella legge sulle pensioni degli impiegati privati, rispettivamente la trattazione nel pleno di tale riforma? Quale atteggiamento prende il governo di fronte ai postulati degli impiegati ed addetti, qui dentro accennati? » 