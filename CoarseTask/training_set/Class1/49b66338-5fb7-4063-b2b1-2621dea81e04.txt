[...] A Rovereto A Rovereto, infatti, secondo un collaboratore autorevole dell’Alto Adige (15-16 gennaio) «la rappresentanza proporzionale è stata esclusa perché si ritiene che se essa può essere efficace in assemblee dove si trattano tutti i rami del vivere sociale, come le politiche, non lo sia in quelle di puro carattere amministrativo dove si discutono precipuamente argomenti economici che poco hanno da vedere colla politica». Per queste assemblee è necessaria ua notevole maggioranza che il sistema proporzionale difficilmente concede, «così si passò allo scrutinio di lista». Questo ragionamento ritorna sempre con strana ostinazione nonostante che l’esperienza di tutta Europa abbia dimostrato il contrario. Precisamente nei paesi dove si nutrivano poche simpatie per la proporzionale applicata ai corpi politici come il parlamento, non si oppose alcuna difficoltà alla rappresentanza proporzionale delle amministrazioni. Esempio classicissimo la Svizzera. E ne è anche evidente la ragione. Se in un parlamento si può supporre necessaria per governare la maggioranza di un partito politico (noi non lo ammettiamo e del resto la maggior parte dei governi si poggiano sui blocchi), chi può affermare altrettanto di un Municipio? Non sono forse i liberali stessi che in occasione delle elezioni dicono: qui non bisogna guardare a partiti politici ma alla amministrazione? Invero se si tratta della centrale sul Ponale o della Rovereto-Riva, non potrebbe governare una maggioranza composta di vari partiti politici, o meglio una maggioranza che cerchi la sua forza di coesione non nell’idea politica, ma in un comune programma amministrativo? In Svizzera si è giunti di fatti a distruggere le differenze politiche nelle amministrazioni municipali. I partiti si organizzano e manovrano fuori dell’ambito comunale. Credete con ciò che le nostre amministrazioni cittadine ne scapiterebbero? Il principio della proporzionale è un corollario del principio di collaborazione dei partiti. I popolari sono favorevoli a tale principio. Essi l’hanno di fatti applicato in pratica in grande parte dei comuni rurali e delle borgate non solo, ma anche della Dieta. Sono disposti a praticarlo anche nei municipi maggiori. Certo che collaborare non significa, come pretende taluno, dare semplicemente il proprio assenso ad un partito preso dalla maggioranza che governa. Il rapporto di collaborazione non esiste solo fra la minoranza e la maggioranza, ma anche viceversa. Premesso questo, è chiaro non potervi essere dubbio che i popolari tendono davvero alla collaborazione. Diversamente sta invece la cosa presso i socialisti. Essi, per principio, non vogliono la collaborazione di classe, ma la lotta. E benché in Italia da lungo tempo abbiano abbandonata la tattica intransigente, entrando nei «blocchi popolari», ci sembra che a Trento ed a Rovereto non sentano la gran voglia di rinnovare l’esperimento. Nutrono quindi, fino ad un certo punto, le stesse apprensioni, ma in senso inverso. I liberali vogliono salva la maggioranza di partito, i socialisti temono che la rappresentanza proporzionale li costringa in qualche caso ad assumere la corresponsabilità dell’amministrazione. Entrambi quindi, e fino ad un certo punto, parallelamente, tendono a rendere assicurata la maggioranza di partito. I liberali, come beati possidentes per il partito stesso, i socialisti per il timore che una maggioranza d’amministrazione riduca all’assurdo il loro principio di negazione. Così i socialisti pur non volendo la rappresentanza proporzionale, la vedrebbero volentieri – almeno a sentire il d.r Piscel – attenuata secondo il recente progetto Briand. In complesso l’attenuazione Briand consisterebbe in questo. Supponiamo di avere voti liberali 215, socialisti 135, popolari 64 e che siano da eleggere 8 consiglieri. Complessivamente abbiamo quindi 414 voti. Dividiamo il 414 per 8 ed avremo così il detto quoziente elettorale: 51. Cioè ad ogni 51 voti spetta un consigliere. Ossia 215 : 51 = 4, resto 11, 135 : 51 = 2, resto 33, 64 : 51 = 1, resto 13. I liberali avrebbero 4 mandati, 2 i socialisti ed 1 i popolari. A chi spetta l’ottavo? Secondo la proporzionale pura si mantiene il principio anche colle frazioni e con vari metodi, che altra volta abbiamo spiegato, si arriva a dare l’ultimo seggio alla minoranza più forte, o se ve ne fossero a disposizione di più, ai singoli partiti in proporzione dei resti. Nel nostro caso conquisterebbero un terzo mandato i socialisti. Secondo Briand invece tutti i mandati che non verrebbero assegnati nella prima divisione verrebbero poi aggiunti al partito più forte. Cosicché i liberali, secondo quel sistema, raggiungerebbero con soli 215 voti 5 mandati su 8. In conclusione però anche con tale proporzionale ridotta abbiamo potuto assegnare alle minoranze 3 su 8 mandati e tutte e due le minoranze avrebbero assicurato qualche seggio. Che cosa avviene invece collo scrutinio di lista o come si dovrebbe chiamare più esattamente, col voto limitato, proposto dai liberali roveretani? Anzitutto il partito più forte cioè, nella nostra supposizione, i liberali con 215 voti conquisterebbero i 6 mandati di maggioranza. Gli altri 2 di minoranza andrebbero al secondo partito più forte, il socialista, ed i popolari sarebbero esclusi. Notate bene che ciò può accadere in tutti i corpi, appunto perché essendo il partito liberale composto di tutte le classi potrebbe aver suddiviso nei quattro corpi le sue forze, senza poter aggiungere mai i 2 mandati di minoranza. La differenza quindi anche fra la proporzionale ridotta ed il voto limitato è essenziale e non di forma, come pare ritenere il collaboratore dell’Alto Adige. Ma c’è di più. Supponete quest’altro caso che è tutt’altro che inverosimile. Invece che tre partiti pensate che nel rispettivo corpo siano semplicemente due, che possano raggiungere un certo numero di voti. Supponiamo: liberali 350, popolari 64. Se i liberali hanno tale forza o anche molto di meno, può avvenire ch’essi con voti 208 (su 414) conquistino i 6 seggi della maggioranza e con gli altri conquistino i 2 della minoranza. Questo caso si è veduto molte volte in Italia; quali ragioni abbiamo noi di sperare dai nostri liberali il contrario? Cosicché, mentre colla proporzionale, in qualunque forma venga applicata, i 64 voti popolari avranno una rappresentanza, col voto limitato non si ha nessuna garanzia che ciò avvenga. E, badate, c’è ancora questo: poniamo pure che i liberali non vogliano escludere la minoranza popolare. Ma essi avranno invece sempre la tentazione di determinare quali persone dei popolari debbano entrare in Comune. Con un piccolo numero di voti a disposizione oltre il numero necessario per conquistare i seggi di maggioranza, i liberali possono far riuscire nella lista di minoranza le persone più accette, escludendo le meno pieghevoli che sono in genere i capi partito. E per oggi vogliamo chiudere queste note, che abbiamo messo in carta affrettatamente, senza voler trattare ex professo ed esaurientemente la questione. I liberali dovranno però dedurre anche da queste che le nostre obiezioni hanno valore reale e che, per parte nostra, non si tratta proprio di ostinazione, ma di diritto all’esistenza. 