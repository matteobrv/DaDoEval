Non tutti conosceranno le tristi condizioni in cui versarono fin qui i segantini del nostri paesi. Lavoro giornaliero da 14 a 16 ore, un duro giaciglio per dormire, fatto per i cani, che serve loro anche da tavola da pranzo! Questo in poche parole il triste quadro della situazione di questi poveri lavoratori . Ognuno che abbia viscere umane vede quanto sia brutta questa condizione, quanto sia necessario cercarvi rimedio. Lo scorso novembre, raccolti a varie riprese dal d.r Alcide Degasperi, direttore della Voce cattolica, i segantini, quali schiavi, quali prigionieri cui si faccia brillare davanti agli occhi un bagliore di trattamento migliore, accettarono con entusiasmo di unirsi in unione professionale. Ai 4 febbraio tennero a Tesero un’adunanza, presenziata dallo stesso d.r Degasperi, e concertarono le proposte da presentarsi ai principali. I segantini di Fiemme chiedevano l’aumento di 60 cent. al giorno: vale a dire cor. 4; quelli di Nuova Italiana e del Egenthal cor. 4.50 giornaliere; inoltre, che la paga venga fatta ogni mese, che il massimo della giornata sia di 12 ore. Sembrerà incredibile che in tempi in cui si parla di 10, 9 e 8 ore vi sia chi è costretto a chiedere semplicemente una riduzione d’orario a... 12 ore! Ma putroppo pei segantini le cose stanno a questo punto. Lo si crederebbe? Invano i segantini hanno presentato ai principali due memoriali per le loro miti proposte, invano hanno chiesto un abboccamento con questi signori per esporre le reciproche ragioni, invano hanno chiesto di trattare la questione colla mediazione dell’ispettorato industriale! I negozianti di legnami li disprezzarono e per nulla vogliono riconoscere la loro società! Esauriti così tutti i mezzi pacifici, ai segantini non restava che ricorrere all’arma dello sciopero! E vi ricorsero la scorsa settimana, pieni di speranza, sicuri delle simpatie e dell’aiuto degli onesti di ogni partito, consci dell’equità delle loro richieste, fortificati dall’idea che la causa per cui combattono è giusta! Noi da queste colonne rivolgiamo un appello a quanti hanno nobile sentire, agli onesti di ogni partito, a chi sa che voglia dire lavoro, che voglia dire lottare per la vita, affinché stendano il loro obolo a sostegno di questi poveri segantini! Sia pur l’obolo tenue dell’operaio dalle mani incallite, l’obolo della vedova: sarà il benvenuto, sarà l’attestato di solidarietà di simpatia, di fratellanza coi lottanti segantini e coopererà a un trionfo di giustizia e di elevazione di dignità umana! fs. 