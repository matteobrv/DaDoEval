Alcuni episodi varranno certo a meglio mettere in luce la criticissima situazione in cui ci trovavamo in quella notte indimenticabile; episodi che io narrerò naturalmente senza far nomi, per ragioni che ognuno facilmente comprende. Allorché le guardie incominciarono a sciabolare gli studenti (italiani, è sottinteso, perché quelli tedeschi si trovavano tutti raccolti nelle loro sedi ad aspettare l’esito della lotta) si dovette pensare a ritirarsi nei due vicini alberghi. I più entrarono alla «Rosa» e tra questi gli ultimi delle file, sempre inseguiti e percossi dalle guardie. Io con uno spintone fui gettato a terra nel portico; là accanto a me scorsi un altro studente che perdeva sangue dal capo. Rialzatomi in fretta, per non venir calpestato, venni ad urtare colla mano nella schiena d’un altro; me la sentii invadere come da un tepore; era insanguinata; il poveretto era stato ferito al collo da una sciabolata. Un gruppo di tedeschi, visto che gli odiati italiani sfuggivano loro dalle mani, corse verso il portone e vi spararono dentro alcune revolverate. Una palla penetrò nella schiena ad uno studente, due altre si conficcarono nel legno, a cui s’appoggiava un amico che sosteneva il ferito. L’aver il colpito trascinato un poco nella caduta il vicino fu la salvezza di quest’ultimo. Né i primi che poterono entrare o salire in quella locanda se la cavarono con poco. L’oste, un pezzo d’uomo che può far concorrenza alla gigantesca statua sul monte Isel, voleva ad ogni costo respingere gli studenti, a cui si dava addosso da ogni parte; anzi ebbe l’ardire di puntare sul petto d’uno studente roveretano un revolver. Fatto incredibile, degno solo di gente villana o briaca, che non conosce diritto e dovere d’ospitalità. La notte passata in quel pericoloso rifugio fu una notte d’inferno. Gli studenti sparsi pei corridoi, sulle scale, dappertutto insomma tranne che nelle stanze (sarebbe stata troppa bontà l’aprircele!) udivano le urla che erompevano dai petti di una moltitudine che, pari ad una mandra di belve avide di vendetta, era intenta a rompere, a fracassare. E, non contenti, tentavano già la scalata al di dietro dell’albergo e fu fortuna se si arrivò a chiudere le porte in fondo ai corridoi. Ci volevano prendere ad ogni costo. Di tratto in tratto dei tedeschi dal pianterreno dell’albergo salivano ad intimare di «uscir loro di casa» altrimenti ci avrebbero cacciati colla forza; e l’arroganza loro era tale che bisognava domandarsi se avesse un cuore in petto quella masnada che non provava compassione neppure pei feriti, cha a mala pena potevano reggersi in piedi. Insomma tanto dai primi sintomi si temeva una sì terribile fine, che più d’uno, conoscendo l’ospitalità dell’albergatore della «Croce Bianca», ebbe il coraggio di salire sui tetti per rifugiarsi così in quell’osteria; senza curarsi del pericolo che correvano di scivolare su quei tetti acuminati e rotolare in strada sui crani dei teppisti, o di esser fatti segno di qualche fucilata dalle case vicine. L’odio, l’ira verso di noi non ebbero ritegno, quando i nostri carnefici seppero che a tutti erano state levate le armi. Vigliaccamente ripresero con maggior forza le offese, gli urli, le bastonate. Sputavano in faccia, percuotevano, minacciavano di gettarci fuori dalla porta, proprio sotto gli occhi delle guardie che non solo tolleravano, ma si mostravano conniventi e soddisfatte delle bravure di quei loro connazionali. E persino qualche donna stava là, spettatrice impassibile di tante crudeltà e di tante insolenze! Ancora un fatto e poi chiudo, perché credo inutile aggiungere infamia a gentaglia che è scesa sì in basso, da fare arrossire ogni buon tedesco e da essere rinnegata da ogni benpensante, per quanto un Erler o un Greil ne prendano l’alte difese. Mentre sul corridoio dell’ultimo piano una quarantina di studenti passeggiava su e giù in preda alla disperazione, udendo partire dal basso dell’albergo grida frenetiche di herein, herein! un tedesco, approfittandone, salì pian piano con una sedia ed allo svolto del muro la lanciò contro uno studente, che ebbe una larga ferita alla testa, e poi giù in fretta. Bell’eroismo davvero! Ed ora lascio la penna, altrimenti non terminerei più; credo però che quanto ho detto basti per darne un’idea; certo il mezzo mese di carcere fu un soggiorno di rose in confronto alle poche ore di tormenti di quella notte funesta. a. 