Il Trentino fu in grado di informare i lettori passo passo intorno a tutte le trattative che condussero i deputati italiani e più precisamente l’on. Conci a presentare la risoluzione, a suo tempo pubblicata, circa la nostra questione universitaria. Dalle nostre relazioni quotidiane è apparso il tortuoso e difficile sentiero, sul quale camminarono lentissimamente i nostri rappresentanti. Alla fine quando abbiamo visto funzionare il blocco, per quanto fosse d’effimera durata, dei latini e degli slavi, quando abbiamo saputo essere quella risoluzione un’implicita dichiarazione del governo, per quanto poco un’affermazione generale del nostro postulato, abbiamo parlato di un successo e abbiamo applaudito a chi l’aveva raggiunto. Sarebbe certo vano ogni ottimismo né, se la memoria non c’inganna, il Trentino fu ottimista, ma perché mai avremmo dovuto disperare o vedere più nero della realtà? Il fatto è questo, che mentre per il passato il ministro Beck non aveva a sua disposizione alcuna risoluzione d’una sua maggioranza e d’una sua Camera, ora la ha e può richiamarvisi. Vero che l’implicita dichiarazione e le promesse che il barone Beck faceva ai nostri rappresentanti corrono la medesima alea che corre naviglio parlamentare, vero che quello che, oggi, date le dichiarazioni fatte, deve valere come avviamento teoretico di una soluzione pratica, può rimanere una enunciazione platonica, ma si poteva davvero raggiungere di più? I nullisti, sappiamo, esistono ancora. Il Piccolo, polemizzando con noi, interpreta la recente votazione come un passo all’indietro, fingendo di dar peso ancora alla demarche del ministro dell’istruzione. No, l’episodio Marchet fu una bolla di sapone, purtroppo; la realtà d’oggi va riattaccata alla realtà, triste realtà, che esposero in estate l’ass. cattolica universitaria e l’on. Gentili . Fu di fronte a tale realtà che noi parlammo di «successo». Successo relativo, successo morale per ora, se si vuole, ma sempre un successo. Il sentiero è stretto, tortuoso, ma è l’unico che può condurre alla meta. Il Piccolo non ha simpatie per il blocco slavo-latino, ma noi siamo lieti che il suffragio universale abbia rotto il sinistro influsso degli adriatici che pendevano sempre verso la sinistra liberale tedesca. Il Piccolo avrebbe voluto che i nostri rappresentanti marciassero per quella via larga tenuta dai suoi, che condusse sempre in un precipizio. Il sentiero che mena su da questo è faticoso ma gli acerbi critici pensino che il baratro l’hanno aperto loro. Ed è ora che s’inaguri un’altra politica. Meno retorica, meno paroloni; più coscienza invece della nostra debolezza entro l’ingranaggio dello stato plurinazionale, più lavoro, maggior senso di responsabilità. Questo pretende il popolo trentino dai suoi rappresentanti. Se gli adriatici rimpiangono ancora l’inane e indolente prosopopea dei loro corifei, padroni; ma si guardino bene petulanti a parlare a nome di tutti gli italiani. Abbiamo assistito con relativa indifferenza a certi fenomeni militari dell’ultimo tempo, ma si badi bene che per tali questioni noi non abbiamo fatto procura né alla direzione della Lega Nazionale, né al municipio di Trieste. Quel giorno che i nostri rappresentanti, di contro a manifestazioni contrarie, abbisognassero di una conferma popolare dei loro principi e della loro tattica, l’avranno piena e senza riserva. Le «Innsbrucker Nachrichten», approfittando di un articolo del «Piccolo», il quale, mentre biasima i deputati per non aver raggiunto nulla di positivo, eccita gli studenti a seguire la tattica: nessuno a Vienna!, gioiscono sperando che al governo venga di nuovo data occasione di rispondere al dilemma: «Tutto o nulla!». Abbiamo tutti i motivi di sperare che l’alleanza Piccolo-Innsbrucker può aspettare un pezzo! 