S’è rilevato a ragione che il Trentino ha avuta la sua più ampia e la più attenta redazione sull’attività dietale: eppure non bastò a contenere tutta la somma di lavoro che venne compiuto alla Dieta . Le sedute plenarie furono troppo rapide, troppo sintetiche perché dalle relazioni che ne pubblicò il giornale fosse possibile ai lettori lontani farsi un’idea di quanto si era lavorato nelle varie commissioni e preparato nei clubs. I deputati erano quasi tutti occupati dalla mattina alla sera, e nell’ultima settimana fin oltre la mezzanotte, tanto che non trovavano assolutamente il tempo di sbrigare la corrispondenza. La commissione militare discusse la nuova legge d’aumento; quella delle comunicazioni, colla attivissima collaborazione dell’on. Tonelli , oltre agli oggetti minori, preparò il grande programma di costruzioni stradali; la commissione scolastica era quasi in permanenza per sbrigare le tre leggi magistrali (il relatore preparò ben 32 varianti del famoso § 23, sugli stipendi dei maestri); quella del bilancio trattò tutte le questioni finanziarie importanti, l’aumento delle tasse negli istituti provinciali, i lavori di ampliamento a Pergine, Hall, S. Michele, Stadlhof, l’erezione dell’istituto di maternità a Trento e nell’ultima settimana, esercitando il suo diritto di revisione sulle spese oltre le 10.000 cor. votate dagli altri comitati, tagliò, ritoccò, ridusse, rimise ad altri bilanci una serie di poste, per giungere faticosamente al pareggio. Un lavoro proficuo e solerte compì anche la commissione idraulica, che sottopose al voto delle sedute plenarie una serie notevolissima di progetti. Non vogliamo poi oggi specificare il mosaico di proposte e di leggine che uscirono dalla commissione economica, da quella industriale e da quella agraria. Se purtroppo non accadesse anche alla Dieta tirolese quello che avviene in quasi tutti i corpi legislativi, cioè che nelle ultime sedute, come per esaurimento, si votarono a precipizio le proposte dei comitati riducendo al minimo la discussione, il pubblico avrebbe potuto almeno prendere notizia del grosso volume di stampati che gli onorevoli si trovavano sul banco. Una sola delle commissioni si arenò, poco dopo la sua uscita dal porto, e fu la comunale colla sua riforma del suffragio. Nelle prime sedute i liberali tedeschi si dichiararono avversari decisi della proporzionale, mentre i liberali italiani dichiararono di volerne il trionfo. Il punto di vista del club popolare venne precisato già dapprincipio nella proposta formale presentata dall’on. Degasperi: proporzionale e diritto di voto a tutti gli elettori dietali. Ma, come abbiamo detto, si palesò ben presto l’impossibilità dell’accordo e la sua commissione sospese le trattative. Le riassunse alla vigilia della chiusura la seduta dei capiclubs, ma solo per precisare le divergenze e le convergenze. Molte le prima, poche le seconde. Si può dire anzi che convergenza non vi fu se non fra le dichiarazioni dei popolari e quelle del socialista Abram che propugnò la r.p. in tutti i comuni, fatta eccezione per i più piccoli, ove la r.p. non avrebbe senso. Anche i liberali italiani si dichiararono qui contro la r.p. La seduta decise però di non troncare il filo delle trattative. Alla fine di settembre commissione e capiclub si raccoglieranno per un nuovo tentativo a Bolzano. Ma, tolta questa eccezione, gli altri comitati lavorarono attivissimamente, esaurendo il loro compito temporaneo. Dei risultati raggiunti a beneficio della popolazione, parleremo, riassumendo, altra volta. Aggiungiamo intanto per dare ai nostri lettori un quadro completo della laboriosità dei nostri deputati, che le sedute del club popolare furono molte, ordinate e vivaci. Nelle prime vennero discusse e preparate le singole proposte d’iniziativa che nel pieno comparvero col nome dei primi proponenti, nelle sedute seguenti si discussero le relazioni che i rappresentanti del club facevano di proposte sorte nelle varie commissioni, e si decisero le questioni di tattica riguardanti la legge militare, la questione scolastica, quella delle tasse, delle strade ecc. Si ebbero discussioni animate che durarono tre, quattro, cinque ore, arrivando però infine ad un completo accordo, tanto che il club per bocca del suo presidente e degli oratori ufficiali designati, riaffermò nel pieno quella disciplina e quella completezza che è vanto antico del nostro partito. 