Il Popolo di sabato pubblica i deliberati presi recentemente dall’assemblea generale dei socialisti roveretani a riguardo della riforma elettorale comunale della quale si sta trattando in questi giorni tra i partiti di Rovereto. I deliberati sono redatti sulla base delle proposte avanzate dal partito liberale roveretano che ora tiene la maggioranza in municipio. Noi non conosciamo integralmente e letteralmente il progetto liberale, così da poter calcolare con tutta sicurezza il significato degli emendamenti che i socialisti intendono caldeggiare. Tuttavia anche dalla sola pubblicazione del Popolo non è difficile farsi un’idea di quello che dovrà essere la futura costituzione elettorale di Rovereto e giudichiamo perciò cosa non inutile, in attesa di più ampia informazione darne un rapido riassunto. Premessa la dichiarazione solenne del postulato massimo socialista del suffragio universale, uguale e proporzionale (postulato che anche il partito popolare sostiene senza sentir tuttavia il bisogno di avvolgerlo nella carta straccia della solita fraseologia demagogica) i socialisti roveretani riconoscono però che nell’attuale momento tale riforma radicale incontrerebbe insormontabili ostacoli, e perciò si adattano ad accettare quella limitata riforma che ora è possibile, perché i molti cittadini che sono esclusi dal voto comunale possano avere in avvenire una equa rappresentanza in municipio. In questo senso giudicano che il progetto liberale in discussione rappresenti una notevole diminuzione dell’attuale ingiustizia e danno in carico ai loro rappresentanti di dichiarare il loro appoggio alla riforma, in ogni stadio, anche se non fossero accolti gli emendamenti che da parte socialista verranno proposti. È dunque decretata la tattica della transigenza più remissiva. Considerando gli emendamenti che i socialisti propongono ed elencano nel loro documento e risalendo da questi, per induzione, alle proposte liberali, i termini sostanziali della riforma sarebbero i seguenti: 1. Costituzione di quattro corpi elettorali, comprendendo i censiti nei tre primi corpi, e i non censiti nel quarto. I liberali invece, a quanto sembra, vorrebbero confinare nel quarto corpo anche i censiti minimi, in una misura che il documento socialista non lascia precisare. Ogni corpo dovrebbe avere nove mandati. 2. Per le donne i socialisti domandano completa parità di diritto elettorale con l’altro sesso. Però prevedono che tale proposta cadrà e quindi, per impedire l’abuso delle procure per le donne censite, daranno eventualmente il voto per l’abolizione completa del voto alle donne. 3. Per l’esercizio del voto comunale deve bastare la stabile residenza in città quando sussistano gli altri requisiti elettorali o almeno la durata della residenza di un anno. Evidentemente i liberali propongono una residenza più lunga. In tutto questo, come anche nelle altre proposte socialiste di ordine prevalentemente tecnico, noi ci troviamo su per giù d’accordo e crediamo che anche i nostri amici roveretani non dovranno arrivare a conclusioni molto diverse. Ma il linguaggio delle dichiarazioni socialiste diventa assolutamente strano e sbalorditivo là dove si parla dell’applicazione del sistema della rappresentanza proporzionale. I socialisti dicono che appoggeranno il criterio della rappresentanza proporzionale in tutti i corpi, ma che avendo i liberali avanzata la proposta di una rappresentanza proporzionale, ridotta per il primo e secondo corpo, essi socialisti preferiranno che si stabilisca che in ogni corpo, se intervengono meno di 200 votanti all’atto elettorale, vengano attribuiti cinque mandati alla lista di maggioranza o i rimanenti quattro vengano suddivisi col calcolo proporzionale fra tutte le liste che hanno titolo di essere prese in considerazione. Lo sbalorditivo consiste in ciò che questa disposizione così concepita è solo un abile camuffamento della brutale affermazione del privilegio ingiusto della maggioranza nel I e II corpo e una tattica furbesca per mostrare di sostenere il criterio proporzionale nel momento stesso che lo si getta a mare. Infatti i socialisti sanno che la proporzionale pura e sincera non sarà mai applicabile a questa condizione nel primo corpo, perché a Rovereto non comprenderà mai 200 elettori e tanto meno votanti; e anche il secondo si troverà nelle condizioni del primo. Si avrà dunque per sempre in questi corpi un privilegio enorme per la maggioranza e la violazione del criterio proporzionale, introdotto (notiamo bene) per favorire gli equi diritti delle minoranze. Ed è sbalorditivo (ripetiamo la parola) non solo che i socialisti si facciano sostenitori di tale privilegio che le correnti reazionarie della Dieta e del Ministero non si sono mai sognate d’imporre, e che anzi con tutta probabilità osteggeranno, ma che essi sentano per di più il bisogno di mascherare il privilegio sotto forme che nascondano la dura e stridente verità. Perché non parlare sinceramente chiamando le cose col loro nome? Poiché la proposta socialista non esclude la possibilità che la maggioranza si impadronisca di tutti i mandati dei due primi corpi lasciando in asso le minoranze e insieme pone le minoranze di questi corpi privilegiati in condizioni d’inferiorità di fronte alle minoranze dei due ultimi corpi. Vediamo un esempio. Supponiamo nel II corpo 120 votanti, con tre liste concorrenti. Alla prima lista diamo voti 75 Alla II lista diamo voti 23 Alla III lista diamo voti 22 Alla prima lista toccherebbero subito cinque mandati; per dividere gli altri quattro si deve trovare il quoziente elettorale (sistema di Trento) 120:4+1=24. Non avendo né la seconda né la terza lista raggiunto il quoziente, rimangono ambedue senza un mandato! Oppure ammettiamo 160 votanti così distribuiti: I =180, II =40; III =20. Quoziente 160:5=32; occorrono quindi 32 voti perché la minoranza abbia un mandato. Nel terzo corpo invece 210 voti darebbero il risultato seguente: I 100; II 68; III 32; quoziente elettorale 210:9+1=21. Quindi 21 voti del III corpo (con maggior numero di votanti) avrebbero il valore di 32 voti del secondo! Siamo nell’assurdo! In tal modo il privilegio del primo e secondo corpo sarebbe per le minoranze una... diminuzione dei diritti civili! Ah valeva bene la pena di mascherare una proposta così assurda ma bisognava mascherarla meglio! In sostanza l’intendimento dei socialisti è chiaro: ottenere i miglioramenti nei corpi proletari, calpestando i diritti delle minoranze negli altri corpi; ma e l’uguaglianza dei cittadini? e la giustizia? lasciamo pur cader i privilegi, ma almeno non costituiamone di nuovi che offendono ancora più atrocemente la giustizia! Chiudendo il documento, i socialisti roveretani minacciano di inscenare la più intensa agitazione contro uomini e partiti che si rendessero colpevoli di un eventuale insuccesso della riforma facendo comprendere alla massa dei cittadini i motivi del naufragio di essa e attribuendo perfino «ad una mascherata avversione ad una limitata rappresentanza della massa del suffragio universale». E sta bene. Ma facciano attenzione i socialisti roveretani di non dover protestare... contro se stessi. E a questo saranno ridotti se coopereranno a confezionare una riforma che è intrinsecamente inaccettabile e si presteranno a mascherare con belle apparenze le ingiustizie più patenti sopra descritte. Poiché essi, non meno dei liberali, sanno precisamente come fu condotta in porto la riforma elettorale a Trento; e sanno ancora che senza una certa equità la riforma non ha la prospettiva di venir approvata. Se malgrado di ciò essi si ostinano a presentare delle proposte, delle quali sanno a priori che verranno respinte, si potrà dire giustamente che essi desiderano non tanto la riforma in base al criterio della distribuzione proporzionale delle rappresentanze quanto un nuovo argomento di inutile agitazione demagogica. Che questa poi non ci faccia la minima impressione il Popolo lo deve aver visto in altre occasioni. Cari signori, noi siamo per il criterio più equo e più semplice, che tutti i mandati cioè si distribuiscano proporzionalmente in tutti i corpi. A ognuno il suo! Voi invece favorite l’introduzione di espedienti rabulistici, e di artifici algebrici, inventati all’unico scopo di assegnare al partito di maggioranza un numero maggiore di mandati di quello che, secondo la giustizia distributiva, gli spetterebbe. Noi diciamo: equità per tutti tanto nel primo che nel quarto corpo. Voi invece volete ammettere: nel IV e nel III la suddivisione proporzionale, nel II e nel I la proporzionale a rovescio. Si capisce, voi badate al comodaccio vostro, e basta. Prima v’arrangiate nel IV in nome di quel principio di giustizia che nel Trentino dovete alla propaganda popolare, poi minacciate i fulmini della vostra demagogia a chi vuole applicato lo stesso principio anche negli altri corpi! E su queste basi credete avviare una campagna contro di noi e farci paura colle proteste delle «masse»? Alla considerazione dei liberali roveretani poi vorremmo sottoporre ancora una ragione di opportunità. Premesso sempre che la loro proposta sia quella risultante dalla pubblicazione del Popolo, ciò che noi per il naturale riserbo dei nostri amici roveretani, non possiamo qui confermare, ci dobbiamo chiedere come mai i liberali siano venuti nell’infelice idea di fare una cosa a mezzo, ricorrendo ad un artificio antipatico diretto proprio non contro i socialisti, contro chi cioè farà sempre l’opposizione per principio e per demagogia, ma contro gli elementi conservativi, i quali hanno dimostrato e dimostrano tutt’ora, di saper collaborare nell’amministrazione civica assieme alla maggioranza! Evidentemente i liberali che lo scorso anno respingevano la proporzionale a limine, hanno fatto nel frattempo un grande progresso, ma lungo il cammino, disgrazia volle che smarrissero la via diritta. Disgrazia? No, diciamo piuttosto seduzione, ché ben ricordiamo certi articoli del Popolo, in cui veniva insinuato e consigliato il sistema Briand o una commistura simile, per assicurare con una complicazione di calcoli una maggioranza numerica al partito liberale. Non hanno visto i liberali l’insidia socialista! I rossi non vogliono una maggioranza propria, non vogliono nemmeno esporsi al pericolo di dovere, per il loro numero, collaborare nell’amministrazione con un altro partito, ma tendono a raggiungere una tale minoranza che sia forte, sì da imporsi quando voglia, ma che possa trovarsi di fronte una maggioranza sulla quale pesi tutta la responsabilità. Tale situazione i socialisti sperano raggiungere sacrificando gli elementi conservativi; ma hanno i liberali, a cui resterà in ogni caso il maggior peso dell’amministrazione, lo stesso interesse! Invero potranno venir sedotti dal miraggio di una maggioranza aritmetica; e, introducendo il criterio del leone nell’assegnare i mandati del primo e del secondo corpo, aumentare di uno, di due o al massimo di tre posti le file della maggioranza. Ma credono che una tale maggioranza, supponiamo di tre di quattro o di cinque sopra la metà del numero totale dei consiglieri, abbia per ciò stesso maggiore forza, maggiore resistenza nell’affrontare un’opposizione energica e, ormai, molto considerevole per numero? Bisogna convincersi che colla proporzionale il valore della maggioranza numerica diminuisce di gran lunga e che un partito non rinforza certo la sua posizione se per raggiungere la metà più uno, conculca i diritti d’un altro. E infine credono proprio i liberali roveretani che per raggiungere la cifra ideale dei loro desideri sia necessario ricorrere all’evidente sopraffazione rappresentata dalla loro formula nei due primi corpi. Non raggiungono già colla proporzionale pura e semplice la grande maggioranza dei mandati? perché cercare di avvantaggiarsi ancora rispetto a minoranze che non possono aspirare se non ad un’esigua rappresentanza! Noi abbiamo fede che gli autori della proposta, annunziata dal Popolo rifacciano i calcoli per il decoro del loro partito e nell’interesse dell’amministrazione cittadina. Non sappiamo a quale punto siano giunte le trattative, ma non dubitiamo ch’esse vengano continuate fino all’accordo perfetto, il quale può fondarsi solo sul desiderio di far arenare la riforma in una di quelle istanze ove tale principio fu già proclamato. 