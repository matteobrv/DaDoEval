Ho potuto leggere soltanto oggi la Sua... comunicazione ! Ella, dopo aver accennato a parecchi oratori «sit venia verbo» se la piglia specialmente con me per la chiusa della mia relazione, o del «brodoso imparaticcio» come sa dire meglio Lei, quale persona molto pratica di discorsi e di conferenze . Il signor professore anzi mi fa anche la grazia di un consiglio, insinuato invero alquanto in ritardo, ma che appunto per questo, è tanto più efficacemente voluto. Ella sarebbe cioè dell’avviso ch’io, prima d’incominciare la mia relazione, avrei dovuto venire da Lei a dare una prova del mio coraggio nello sfidare sino «i pugni e gli schiaffi». Ebbene, signor Pasini, veda ingenuità! Io pensavo invece proprio il contrario. Pensavo che Ella nella Sua infinita lealtà (ne possiede, come pare, da metter fuori cambiali), prima di parlare a proposito delle nostre idee dell’Università italiana espresse a Mezocorona, e prima di parlare come ha fatto con tanta disinvoltura e con il poco fondamento (veda la rettifica del collega Puelli ) avrebbe dovuto informarsene meglio, e venire non dico da me, povero studentello senza buona creanza e senso comune, ma dal presidente dell’Associazione, oppure dal relatore di quel giornale che riportava in argomento sì magre e scarse notizie. Forse avrebbe appreso, che le nostre intenzioni non erano proprio così «perfide» da meritare una denuncia tanto solenne ed un’esortazione così marcata ai deputati anticlericali. Ma Ella credette bene di non farlo; e così siamo rimasti a pari condizioni. Lei ha detto quello che Le è parso bene di dire in un’adunanza anticlericale; io quello che m’è parso giusto di dire in un’adunanza clericale: differenze ce ne saranno tante sicuramente; p. e. (lo concedo volentieri anch’io) alla mia prosa occorevano le «stampelle», alla sua forse sarebbe occorso un freno, o un po’ di zavorra per tenere le ali un tantino più rasenti alla verità, Le pare? In quanto alle altre lezioni che Ella ha la bontà di darmi, lezioni di lealtà, di buona creanza, di galantomenismo, di coraggio civile e di senso comune, non ho voglia davvero di rispondere. Se ne avessi voglia, signor Pasini, comincerei col citare quello che scriveva l’Alto Adige (19-20 febbraio 1891) a proposito di un certo Adone Spranfini (forse lo conosce) e compagnia. Se ne ricorda? «Molti (diceva l’Alto Adige moralista) restano per tutta la vita nella loro miseria morale ed in questa nevrotica fine di secolo trovano sempre giornali che stampano i loro saggi di feroce intolleranza.» Ma il secolo di mi parlava l’Alto Adige è morto, e ne abbiamo cominciato un altro, il secolo dei superuomini. Mi avevano detto, signor professore, che Ella, a cavalcioni dei due secoli, tutto ad un tratto da rapsodo... dannunziano era diventato un superuomo. Come sia avvenuta la cosa, non lo so propriamente. È probabile però che sia accaduto a Lei quello che avvenne a Pietro Rapagnetta, quando rinacque tutto il in colpo Gabriele d’Annunzio. Un bel giorno, signor professore, pieno la testa dei libri di Sär Péladàn e di Federico Nietzsche, tronfio di sé e dell’ingegno che madre natura Le aveva dato, si sarà levato anch’Ella dal letto col volto inspirato e l’occhio lucente, si sarà mirato nello specchio ad angolo ed avrà detto alla sua figura riflessa nel terso cristallo: «Anch’io come... d’Annunzio! Se l’uomo è una corda tesa tra il bruto e il superuomo, io sarò il secondo capo della corda, sarò il superuomo! Incipit vita nova!». Quando penso a questo, sign. professore, non vorrei nemmeno aver scritto quello che ho scritto. Come si fa a contradire ad un superuomo? Se è così, ha più che ragione, signor professore. Di fronte a Lei, è proprio vero, il D.r Conci e compagni sono oratori «sit venia verbo», (il Popolo però diceva che era un forbito discorso, ma...); noi tutta gente la quale non sa dire che «buaggini», e il Lanzerotti un dottore «ameno». Ha proprio ragione! Lei ha avuto la carità cristiana di ridere degli infelici, ha avuto persino la degnazione di occuparsi di me, povero studentello ultimo venuto; e di ciò anche a nome degli altri La devo ringraziare proprio tanto. Colla debita stima A. Degasperi 