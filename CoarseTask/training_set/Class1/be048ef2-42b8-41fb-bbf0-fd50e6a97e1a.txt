Cattolici trentini! In corrispondenza delle disposizioni del nostro statuto ed in forza dell’unanime mandato di chi disciplina e di quanti lavorano nel movimento cattolico, pubblichiamo oggi, augurale ricorrenza d’un anniversario famoso , la convocazione e l’appello del secondo congresso cattolico trentino. Dieci anni ci separano dal primo , e questo periodo trascorso così velocemente fu ricco d’esperienze e di risultati e pieno d’una attività molteplice ed intensa. Ora sentiamo tutti il bisogno di sostare un momento a riguardare l’opera compiuta ed abbiamo sete degli entusiasmi delle nostre origini e desiderio che risplenda ancora la luce dei nostri ideali e si rinnovi l’antico ardore per la causa della Chiesa e del Popolo. Ci chiama anche a raccolta la voce di sempre nuovi problemi che domandano ai cattolici la soluzione, l’urgenza di provvedimenti che presiedano all’avvenire della nostra azione, la necessità di rinnovare nella generazione novella i principi ed i propositi che noi abbiamo assunti da quella passata. Molteplici quindi sarebbero i compiti del secondo congresso e tanti, che sembra difficile il limitarsi e il rinserrarli entro brevi ore di trattazione. Ma, per la limitazione, abbiamo osato sperare che il terzo congresso seguirà a più corta distanza del secondo, allo scopo di trattare quanto quest’ultimo dovette omettere, ed alla ristrettezza del tempo per le discussioni speriamo si ponga rimedio con un’accurata preparazione delle relazioni e degli ordini del giorno. Il congresso va da un giovedì sera alla sera della domenica che segue e consisterà, secondo un programma provvisorio passibile ancora di modificazioni, di un’adunanza d’inaugurazione di quattro assemblee deliberative, di un’adunanza solenne e di un comizio di chiusa dopo il corteo. Il programma prevede ancora un’adunanza promossa dall’associazione catt. universitaria ed un comizio sulla stampa. La prima assemblea deliberativa si occuperà dell’organizzazione e dell’avvenire del Comitato Diocesano, quale società centrale di tutte le associazioni popolari e del movimento delle idee, discuterà l’opera e gli scopi del segretariato centrale e tratterà dei vari modi dell’azione locale per la formazione delle coscienze. Nella seconda verrà riferito sulla necessità e sui modi dell’organizzazione giovanile, sulla diffusione della stampa, eventualmente sull’urgenza d’un nostro provvedimento di coltura. La terza è dedicata alle varie forme della cooperazione. L’ultima prenderà deliberazioni e darà direttive sull’organizzazione professionale dei contadini, sui sindacati di mestiere degli operai e richiamerà l’attenzione dei congressisti sul problema dell’emigrazione temporanea continentale. Le altre adunanze hanno lo scopo di rievocare le origini del nostro movimento, di riaffermare i principi, di prospettarne il cammino nel prossimo avvenire. Un comitato ordinatore speciale, sotto la presidenza del M.R. Weber, è incaricato di organizzare l’evento e di provvedere alla parte formale del congresso. Ma sovratutto perché riesca, perché diventi una nuova organizzazione trionfale della democrazia cristiana trentina, è indispensabile che già fin d’ora prima che la torrida estate c’infiacchisca, gli amici, i propagandisti, i presidenti delle società operaie cattoliche, dei circoli, dei consorzi economici, delle alleanze, delle leghe, quanti insomma hanno nel cuore la fiamma antica e sentono la necessità che si ravvivi e si propaghi divampando, è indispensabile, ripetiamo, che facciano propaganda, che rendano popolare il congresso, che ne organizzino ciascuno per il paese proprio, l’adesione e l’intervento, cosicché le giornate della discussione e della deliberazione siano precedute da un grande consenso, e da unanime sentimento di solidarietà. Datevi dunque il ritrovo alla rivista generale di quest’estate, o veterani dell’azione cattolica, o collaboratrici e collaboratori umili ed infaticati, contadini, operai ed operaie della democrazia cristiana. La ricorrenza in cui lanciamo quest’appello vi dica che vi ci ritroveremo sotto le grandi ali della Chiesa e che vi aleggerà lo spirito del Pontefice innovatore, secondo il cui disegno anche il regnante Pio X si propone di restaurare tutto in Cristo. Trento, 15 maggio 1912. La Presidenza del Comitato Diocesano Trentino per l’azione cattolica 