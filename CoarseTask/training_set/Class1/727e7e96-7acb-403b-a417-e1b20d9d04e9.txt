L’organo dei liberali democratici e degli autonomisti fiemmesi dell’ultima ora, in polemica col nuovo ordinamento delle cose in Fiemme , ha sostenuto prima che lo statuto provvisorio è la morte di quell’autonomia della comunità che stette sempre a cuore al corifeo liberale D.r Mendini . Noi abbiamo risposto citando fatti e documenti, che fu proprio il D.r Mendini il quale ricorse alla Giunta per avere l’autorizzazione a patrocinare gli interessi comuni di fronte ai Vicini. Abbiamo risposto che fu proprio il processo, ove il Mendini era avvocato dei comuni, che finì con una sentenza sfavorevole ai Vicini e alla indipendenza ; la quale in realtà esisteva solo nel senso che l’amministrazione era indipendente non dalla Giunta, ma dall’influsso e dal volere popolare. Cattiva indipendenza codesta, che il movimento vicinale ben diretto riuscirà a togliere. L’Alto Adige o meglio il suo collaboratore non seppero che cosa rispondere alla nostra argomentazione documentata. Il d.r G.M. però ritorna alla carica per un altro verso e, visto che non la va coll’affare dell’indipendenza salvata dal D.r Mendini (sic!) tenta di seminare la zizzania nel campo democratico-vicinale, sollevando in seno a loro tendenze politiche e anticlericali. Nell’ultima risposta abbiamo evitato d’interloquire colla persona del d.r G.M. tanto perché volevamo evitare la punta personale, ma giacché il signor avvocato ha l’impudenza di rinfacciare a noi, al nostro deputato e al direttore di questo giornale di aver inscenato una commedia e di aver gabellato i vicini, abbiamo diritto anche un pochino di occuparci della sua persona. Il d.r G.M. parla di commedie. E sia; diamone subito il canovaccio. ATTO I Il d.r G.M. quale candidato del partito liberale riguardo la questione vicinale, dopo molti studi ed escogitare di formule è arrivato alla conclusione del marchese Colombo, cioè ch’egli fra il si e il no è di parere contrario. ATTO II Quando i delegati della luogotenenza e della Giunta si presentarono alle rappresentanze comunali, compresa quella di Predazzo, il d.r G.M. primo consigliere, ascolta la relazione del d.r G. Corradini, discute le basi del compromesso e del nuovo provvisorio, e vota in favore, cioè si dichiara quanto per la presunta morte dell’indipendenza quanto per lo statuto. ATTO III Quando il d.r Degasperi a Predazzo espone, sunteggiando, la parte sostanziale della relazione Corradini e le basi del provvisorio, il d.r G.M. scopre che l’indipendenza della valle è in pericolo e che i clericali con lo statuto la strozzano, mentre il d.r Mendini l’aveva salvata. Dimostratogli colle prove il contrario, scantona. ATTO IV Il Trentino pubblica la relazione del d.r Corradini, ossia la medesima roba che il signor G.M. ha sentito leggere nella rappresentanza di Predazzo e che fu letta in tutte le rappresentanze di Fiemme. Allora il d.r G.M. non aveva nulla da eccepire, ora s’alza a combattere i clericali e il Trentino, e grida che i vicini sono imbrogliati, che Paolazzi, Corradini, Degasperi e compagnia li hanno traditi. Ma il più bello è l’ EPILOGO DEL DRAMMA Nell’Alto Adige si legge una corrispondenza da Cavalese, ove si dice che i liberali s’astennero la prima volta dall’elezione dei delegati perché vogliono lasciare ai «clericali» la briga di cavarsela e la responsabilità della situazione. Pochi giorni dopo la rappresentanza di Cavalese elegge, fra gli altri, anche il d.r Rizzoli , consenziente del d.r G.M., e l’Alto Adige in una nuova corrispondenza loda il d.r Rizzoli perché si propone di collaborare all’amministrazione della comunità. Sì, commedia dunque, signor d.r G.M., ma il male è che la commedia non sia ancora finita. Per parte nostra, ascolti bene signor avvocato. Noi non abbiamo nulla da nascondere. Noi non abbiamo fatto come quei signori che a Cavalese tenevano pronta la petizione di divisione fra i comuni , mentre sui giornali radicali deridevano, oltreggiavano il partito vicinale. Se desidera, abbiamo le raccolte dei fogli organi del suo partito e dei suoi alleati, e sarà servito. No, noi abbiamo detto chiaro ai vicini: Voi avete libera parola nel nostro giornale, e la ebbero, in un tempo in cui i suoi amici di partito, signor avvocato, si rifiutavano di stampare le ragioni vicinali. Noi non abbiamo mai promosso d’influire sul corso del processo e sulla sentenza; codesta è un’accusa sciocca, sollevata dai fogli radicali, ed è contemporaneamente un’offesa per i vicini quasi questi non sapessero che i tribunali sono indipendenti da ogni influenza personale di partito. Quando sono venute le note sentenze, allora l’on. Paolazzi ha detto ai regolani, rappresentanti del partito vicinale: Non restano che tre vie, o battere la via civile, o compilare un provisorio facendo in modo che nel consesso, incaricato di compilare uno statuto definitivo, entrino i fiduciari dei vicini, o far votare un’apposita legge alla Dieta. Su queste eventualità i regolani discussero e decisero, e di tali decisioni, ci sono i protocolli scritti. La prima via (dei giudici civili) non trovarono opportuno batterla, la terza, ammesso anche la possibilità di raggruppare intorno ad essa una maggioranza dietale, offriva troppi pericoli per la sanzione – dato che erano da prevedersi opposizioni locali (personali o comunali). I regolani perciò assentirono in una sessione tenuta a Tesero che si sciegliesse la via del provvisorio, il quale, senza pregiudicare le altre vie, offriva ai vicini il mezzo di raggiungere almeno parte dei loro desideri nel più breve tempo possibile. Questa fu la nostra politica, di sincerità e di coraggio civile. Si, signori! Coraggio civile: poichè noi non abbiamo ingannato il popolo con frasi e con chimere. Volevate voi che la relazione del delegato luogotenenziale restasse sepolta nella cancelleria municipale? No, abbiamo detto; venga pubblicata, affinché i vicini sappiano qual è lo stato giuridico della questione, affinché vedano che, date le ultime sentenze, il compromesso del provvisorio il quale mette in vista la ricostruzione legale del vicinato, il conguaglio dei quartieri, una amministrazione controllata dal pubblico e tale che può favorire – malgrado le sentenze – gli interessi vicinali, che questo compromesso è senza dubbio un progresso tanto per le classi popolari come per i vicini in ispecie. Tale fu il nostro contegno nella difficilissima questione, mentre i liberali, o almeno molti di loro si limitarono a berteggiare i vicini e ad attaccare i clericali sperando che ritornasse al potere il vecchio sistema. Che cianciate di lettere compromettenti? Le lettere non possono contenere che quello che venne esposto a voce ai capi regolani e che è fissato nei rispettivi protocolli. Che c’è qui da nascondere? Per nostro conto, nemmeno una riga, signor avvocato. Come vede le sue rivelazioni non c’impressionano punto. In quanto alle avvenute elezioni per il nuovo consesso il partito popolare come organizzazione politica, non s’è immischiato. Ma se un’influenza sia per mezzo del giornale, sia personalmente vi fu, ciò avvenne in favore del partito vicinale, il quale ha anche conquistato la maggioranza. Solo ci rincresce che in qualche comune non si sia fatto un solo passo per la riconciliazione, nominando, com’era giusto, almeno un rappresentante del partito vicinale militante, e ci dispiace ancora che nell’esclusione di qualche regolano si sia valsi dell’appoggio che dava una poco opportuna e poco felice raccomandazione dell’autorità capitanale. Comunque la maggioranza è di tale carattere che garantisce l’esecuzione del programma fissato nel nuovo statuto, in senso democratico-vicinale. A questa maggioranza noi diciamo: Non badate a chi vuole seminare nel vostro campo la zizzania. Se i vostri avversari avessero veramente ritenuto l’attuale provvisorio una rovina non lo avrebbero essi potuto impedire? Bastava fosse mancata l’adesione di un comune solo, e il compromesso sarebbe andato a rotoli. Non badate quindi ai loro piagnistei in ritardo; non sono sinceri. Entrate nel nuovo consesso e lavorate! In questo lavoro non vi mancherà l’appoggio della stampa onesta e sinceramente democratica. E: Vedremo a chi il tempo galantuomo darà ragione! 