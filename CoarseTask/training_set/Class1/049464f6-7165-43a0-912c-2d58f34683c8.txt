«Buoni parroci del Trentino, continuate, continuate nel vostro lavoro di cooperazione! Organizzate pure tutti i contadini in numerose famiglie cooperative e casse rurali; fate che questi esseri fin qui lasciati senza aiuto, migliorino la loro triste condizione, fate che stieno bene economicamente! Continui pure il d.r Degasperi a girare per il Trentino a predicare la necessità dell’organizzazione professionale, la necessità di un miglioramento economico dei lavoratori; organizzi pure questi operai contro i loro padroni: noi socialisti diamo il nostro plauso sincero! Non ci spaventa neppure la presenza nelle vostre Società di un assistente ecclesiastico; no, no, proseguite pure nel vostro lavoro a bene del misero... ma, vi avvisiamo, verrà poi un giorno che farete i conti anche con noi!» (Applausi). Questo parola più parola meno disse il compagno ex deputato italiano Mario Todeschini alla conferenza tenuta sabato scorso alla Birraria al Fersina. Su per giù, queste cose le disse anche il compagno d.r Piscel nel numero unico pubblicato dai socialisti nostrani in occasione del I maggio di quest’anno. Si sostiene cioè la tesi, che noi con la nostra propaganda democratica in mezzo al popolo spianiamo ai socialisti la strada per la propaganda delle loro idee; di più, che verrà un giorno – in 10 anni, disse Todeschini – nel quale essi non avranno che da prendere in mano le redini del governo delle masse da noi irregimentate sotto le bandiere della democrazia. Discutiamo un po’: sussiste realmente tale pericolo? – Sì e no! Sussiste, se noi ci stancheremo nel nostro lavoro, se noi un bel giorno, credendo di aver fatto abbastanza – ci riposeremo e sventolando la bandiera nostra deporremo le armi per pavoneggiarci sul lavoro fatto. Se fosse così, è certo che i socialisti raccoglierebbero le armi nostre lasciando noi a... sventolare la bandiera. Non sussiste il pericolo, se noi continueremo indefessamente il nostro lavoro di difesa del misero, del meno abbiente, se noi, senza tante paure, continueremo a propugnare anche quei punti del nostro programma di cristiani e di democratici, che per essere stati abusati dal partito socialista, sanno presso alcuni odor di rivolta! In breve: se non trascureremo nessun mezzo offertoci dai tempi nuovi nel lavoro democratico. Non democrazia bigia, ma democrazia genuina, reale! Vogliamo agire così? Bene, altrimenti?... Altrimenti faremo come quel minchione di contadino che, dopo aver sgobbato dì e notte per coltivare il suo campicello al tempo della raccolta si perde in quisquilie e in cerca di lodi nel mentre il suo nemico si fa dentro le maniche asportandogli i migliori frutti del suo sudore! All’erta! All’erta! Che risuoni sempre e poi sempre fra noi – seguito dai fatti – il grido di cattolici e democratici e il nemico nostro e del popolo oda questo grido e ne tremi! fs. 