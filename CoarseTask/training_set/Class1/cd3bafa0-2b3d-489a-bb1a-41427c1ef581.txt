Verso la fine del 1905 quasi tutti i deputati liberali al Parlamento ed alla Dieta pubblicavano un appello ai consenzienti del Trentino per la riorganizzazione del partito liberale. V’era detto che la cessazione del vecchio compromesso e la disgregazione del partito liberale nazionale rendevano necessario un appello alla concordia di tutti gli elementi liberali del paese. Si dimenticassero «le passate dissensioni per inaugurare un’era migliore di armonica attività per il trionfo dell’ideale comune, e per salvaguardare i fini supremi della causa nazionale». «Singole questioni locali» e «singoli indirizzi personali» venissero sottomessi alla ragionevole volontà della grande maggioranza del partito. L’appello terminava eccitando i liberali di tutte le tinte ad entrare nella vecchia «associazione politica nazionale» ed era firmato dall’on. Malfatti e dall’on. Silli , dall’on. Bellat e dall’on. Stefenelli Giuseppe , dal dott. de Probizer e dal signor D’Anna e così via dicendo. Lo scoppio dello sciopero ed altri avvenimenti ci impedirono allora di commentare estesamente l’importante documento, ed ora i commenti sono in ritardo. Tuttavia di fronte al nuovo appello dell’associazione politica nazionale e all’imminente congresso liberale conviene rifarci un po’ alle origini. Constatiamo brevemente. L’antica ditta «liberale-nazionale» parve in un periodo recente cancellata per sempre e sostituita dall’altra più nuova «liberale-democratica». Sotto questa ditta passarono gli uomini nuovi più risoluti, più mitingai, più parolai e soprattutto più ambiziosi. Si proclamò «la rude campagna anticlericale», lo «schiacciamento dei rospi»; nelle vie di Trento si fecero più cortei, si udirono più fischi, venne sguinzagliata la teppa e poi, preparato così l’assalto, venne conquistato il potere del Municipio, alla Dieta e al Parlamento. E poi... gli ingenui aspettarono l’attuazione di quel programma che si diceva differenziasse uomini vecchi e uomini nuovi. Gli ingenui aspettano ancora. L’accorgimento di un uomo al potere vuole che si dimentichi e che ritorni la quiete, perché la reale od apparente continuità d’indirizzo serva a non risvegliare odii ed invidie. I liberali democratici di Trento amano di recente accentuare più il primo nome della ditta che il secondo. Nessuno tuttavia, per quanto avvezzo ad assistere alle capriole liberali, si credeva in diritto di sospettare un pateracchio simile qual’è quello annunziato dall’appello degli onorevoli. Ma questo non è il pateracchio semplicemente, è una vera ristaurazione! Il nome, che ha già sapore storico, significa o l’una o l’altra di queste due cose. O che i liberali democratici finora hanno rappresentato una vera commedia cianciando di programma e di democrazia di contro ai liberali conservatori e in fin dei conti tutto s’è ridotto a dire: «Esci di lì, ci vò star io», o che l’imminenza delle elezioni fa smentire agli uni ed agli altri le proprie idee per amore dei «supremi fini nazionali», i quali evidentemente non sono che i mandati in pericolo. E forse si verificano tutte e due le parti del dilemma. Nell’appello degli onorevoli è detto infatti che tutto il gran vociare che s’era fatto a Trento di programmi e di democrazia non era che effetto «d’indirizzi personali» e «di questioni locali». D’altro canto lAlto Adige , commentando il proclama della Associazione politica nazionale promette la democratizzazione dell’Associazione stessa, il che vuol dire l’infiltrazione dei silliani, ossia non più una ristaurazione ma una rinnovazione. Sarà quel che sarà. A che rompersi il capo? I vecchi e i nuovi si stringono le destre e con l’espressione più ingenua si dicono l’un l’altro: «Che è stato? Un piccolo equivoco!» Ed ecco la «fine di un equivoco», come suona il titolo che l’Alto Adige mette in testa all’appello dell’Associazione politica. Sicuro, tutto un equivoco, signor Brugnara e signor Scotoni , un equivoco, cav. Gerloni , anche le celie del Malfatti con l’on. Körber! E che cosa non sarà mai un «equivoco» di fronte al chiaro «essere o non essere» dei mandati politici? Intanto, aspettando che l’elezione di domani la quale rinnoverà la direzione dell’Associazione politica segni davvero la «fine di un equivoco», ancora un’osservazione all’indirizzo dei nostri amici. Il partito liberale, comunque sia, riprende la sua attività anche nelle vallate, e la sua attività è diretta anzitutto a preparare le imminenti elezioni politiche. A questo lavoro che cosa opponiamo noi? Sono questi i mesi di propaganda, ma invano abbiamo aspettato l’annuncio di frequenti adunanze politiche di organizzazione. Qualche cosa s’è fatto, ma è assolutamente troppo poco. L’organizzazione ideale, popolare, che controbilanci giustamente l’influenza delle valli e le direttive dei centri manca ancora, ed è una verità dura e cruda il dover confessare che l’inverno, la stagione della propaganda, si lasci passare senza colpo ferire. Aspettate che il partito liberale si riorganizzi, che le elezioni vengano proclamate, e poi il vostro lavoro sarà doppiamente gravoso. Il partito popolare trentino ha un programma fisso e discusso ed accolto dai fiduciari della maggioranza del paese. Ma questo programma conviene spiegarlo e propugnarlo ovunque perché noi non contiamo né su congreghe di avvocati, né su circoli di borghesi pasciuti, ma sulle masse di un popolo, che vuol essere illuminato e mosso. Amici, il partito liberale si agita, perché teme il responso delle urne. Noi siamo sempre al nostro posto, il partito della cristiana democrazia, del giovane Trentino, dell’avvenire di questa terra amata. Senza titubanze, senza transigere mettiamoci al lavoro. Se lavoriamo, «la fine dell’equivoco» verrà, e sarà la fine dell’equivoco, in cui s’è trovato un popolo menato a naso per qualche tempo in nome del liberalismo più o meno dottrinario, più o meno piazzaiuolo, a seconda degli «indirizzi personali» e dei «supremi fini» dell’ambito potere. 