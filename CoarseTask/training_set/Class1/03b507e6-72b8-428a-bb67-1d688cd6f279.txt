Stamane un signor capocomune di uno dei più piccoli e più alpestri comuni del mio collegio ha voluto assolutamente visitare il Parlamento. Ho tentato invano di dissuaderlo dal malsano proposito, ricordandogli, secondo il detto comune del saggio, che la curiosità è madre delle delusioni. Ma poi, giacchè lo sciagurato insisteva, mi sono risolto ad accompagnarlo. Il sole rompeva finalmente la lunga nebbia del mattino, quando mi sono avviato per il Franzenring col mio signor capocomune accanto. È un brav’uomo come ne abbiamo tanti: nessun studio, ma grande criterio, prontezza d’ingegno negli affari del giorno, ma nessuna coltura storica; cosicché la sua prima domanda mi ha posto subito in imbarazzo. Che cos’erano tutti quei carri a due ruote che sembrava prendessero la rincorsa sulla grande attica del Parlamento? e segnava le bighe di bronzo coi cavalli scalpitanti e le Vittorie che fendevano l’aria. Spiegai alla meglio, ed aggiunsi che tutto l’edifizio era un’imitazione di un monumentale palazzo dell’antica Grecia. Ed allora il signor capo a chiedermi perché si fosse costruita la sede del moderno Parlamento come il Partenone, perché gli ideatori di una cosa tanto nuova avessero riesumato un modello così vecchio e per quali ragioni si avesse creato un tale riavvicinamento fra Vienna e Atene? I viennesi e gli ateniesi – L’Austria e l’Ellade Ora ditemi voi, come avreste risposto ad una questione così indiscreta? Se non avessi saputo che un deputato non può mai esimersi dal rispondere ad un «grande elettore», avrei semplicemente taciuto. Ho dovuto invece, in omaggio alla prelodata massima, cercare una spiegazione. Sono salito così sulla rampa, cogli occhi a terra e la fronte corrugata, senza badare alle espressioni di ammirazione che sfuggivano al signor capo per la statua di Pallade Minerva coll’elmo dorato e la fontana monumentale colle personificazioni dei fiumi. Dall’alto, guardando verso la city, al di là del parco popolare spoglio e disseccato, al di là della Cupola nera della Corte, si vedeva spuntare il campanile di S. Stefano. Quella punta fu la mia salvezza. Essa mi ricordava un poeta viennese, il Denis, il quale in tempi procellosi aveva cantato l’eroismo e la grandezza dei suoi, paragonandoli ai Greci ed ai Romani, giurando anzi che i viennesi e l’Austria ne potevano ben sopportare il paragone. Scriveva dopo la pace di Campoformio ed esaltava la difesa nazionale contro le armi napoleoniche. Ma l’argomento più persuasivo, il punto d’attacco fra il mondo viennese e il mondo greco il poeta lo trovava in quella cima di campanile... Il viennese ambisce di rivedere la torre di S. Stefano come Ulisse il fumo di Itaca, cantava l’aulico cantore. – Ed ecco, caro signor capo – dissi anch’io a mo’ di conclusione – che i viennesi, sentendosi per la questione del campanile, pari agli abitanti dell’Ellade, ne hanno risuscitato i monumenti. Il mio grande elettore mi guardò stupefatto ed incredulo. – Non la soddisfa questa spiegazione? Crede che ci debbano essere delle ragioni più profonde? Può essere – soggiunsi per tagliar corto – ma io ho studiato la storia e la vita di questo popolo e, creda, non ne ho trovate altre. E senza lasciargli il tempo per ulteriori obiezioni, mi mossi per salire la maestosa gradinata che conduce sotto il Porticus dalle dodici colonne. Ma quando fui a metà sentii la voce del signor capo, che voleva sapere che ci stessero a fare quelle statue lungo la rampa, e segnava col dito i due romani a sinistra che ci voltavano la schiena. G. Cesare, Tacito e Sallustio al Parlamento Ah, quelli là sono due grand’uomini dell’antichità romana, caro capocomune, due storici, che fanno compagnia agli altri sei che vede lungo la rampata. Il primo è Giulio Cesare. Il pubblico moderno ricorda che mandò una volta un express al senato annunciandogli una grande vittoria colle parole: «veni, vidi, vici» e sono appunto le parole che il deputato giovane telegrafa al suo elettore, quando dopo una lunga battaglia col ministro, gli ha ottenuto una sovvenzione di cor. 100 per un orto esperimentale. Si ricorda poi anche a proposito di lui il detto: Cesar ad Rubiconem, perché, quando faceva il generale, si trovò innanzi alla grave risoluzione parlamentare di passare o non passare il confine oppostogli dal governo: ed è proprio lo stesso dubbio innanzi al quale si trovano spesso i deputati, quando si tratta di votare pro o contro il Ministero. Quanto a quest’altro che abbiamo qui vicino, e che guarda chi viene in su con l’aspetto così truce, si chiama Tacito ed è corrucciato perché l’umanità e sovratutto gli statisti austriaci dalla storia, proclamata da un suo illustre antecessore maestra della vita, non hanno imparato niente. – Grazie. Ma scusi, ancora una domanda. Quell’altro galantuomo che siede di fronte a Cesare perché ha invece quella faccia di cuor contento? – Domanda difficile, signor capo, né so risponderle che con supposizioni. Bisogna che sappia che si chiama Sallustio e credo che l’abbiano voluto metter lì i ministri nazionali della Galizia, forse perché, governando la Numidia, ne ricavò qualche milioncino per l’impianto dei famosi giardini sallustiani, o forse per una sua certa introduzione della storia di Giugurta, il quale pare fosse l’inventore del «fondo disposizioni». Ma venga, venga, signor capo, gli gridai questa volta risolutamente. Se Lei vuol fare la conoscenza delle settantasei statue che si vedono qui fuori, finiremo col non andar più dentro. E dopo una rapida spiegazione del grande mosaico policromo che sulla fronte del Porticus rappresenta la concessione della costituzione, salutati colla massima riverenza da un portiere stile Metternich e attraverso il portone di bronzo stile Erecteion, entrammo nel vestibolo. Gli uomini senza pregiudizi Il mio compagno rimase un momento stupefatto della ricchezza e della varietà dei marmi, dello splendore del soffitto a cassetta, della bellezza delle colonne ioniche, e già mi lusingavo di distrarre la sua attenzione dai mosaici e dalle statue, facendogli far la conoscenza coi monoliti trentini (unico sasso che ricordi la patria), e il brav’uomo mi ascoltò attentamente; ma poi indicando con un largo gesto della mano le dieci nicchie colle statue di Giove, Apollo, Marte, Mercurio, Minerva, Diana e gli altri dei dell’Olimpo, mi domandò come chi vuole risolutamente sapere: Chi sono e che fanno qui? – Ah, dissi io, sono dei morti! Non vede com’hanno la faccia gialla e gli occhi chiusi? Sono i cadaveri degli dei antichi. Il pubblico, passando di qui ha da vedere che i vecchi idoli li abbiamo sepolti. Che importa a noi delle assemblee, dei consigli e delle decisioni dell’Olimpo? I moderni rappresentanti del popolo non citano sul terreno né Giove né i suoi consiglieri di governo, come facevano gli eroi d’Omero e di Virgilio. Guardi un po’ questo deputato dall’ampia zazzera, aggiunsi sottovoce al capocomune mettendogli la mano sulla spalla e indicandogli l’on. Zenker che ci passava d’accanto per entrare nel peristilio; egli è il prototipo dell’uomo moderno senza pregiudizi, che ha spento le stelle in cielo e passa via, scuotendo l’abbondante crine, lasciando dietro a sé le ombre del passato e marciando verso la vita, colla coscienza di chi è chiamato a determinare i destini dei popoli. Andiamo anche noi verso la vita. E attraversammo l’atrio. Nel peristilio Il peristilio è veramente una sala magnifica. Quando sbucate dai corridoi degli intrighi parlamentari o dal teatro delle discussioni in quest’ampio salone, pieno d’aria, di luce e di colori, vi pare per un momento di sfuggire alle angustie della realtà. Ventiquattro colonne coi capitelli corinzi dorati sostengono il soffitto che è ai lati a cassettoni dipinti in oro ed azzurro ed in mezzo si eleva una vetrata, adorna di bronzee ramificazioni di edera. Le pareti sono ricche in basso di marmo nero del Belgio, più in su di una larga fascia di pavonazzo, più in su ancora e intorno intorno per tutta la sala si vedono da poco i dipinti di Lebiedzki che ricordano nella figurazione classica l’agricoltura, la caccia, la pesca, la pastorizia, l’industria, il commercio, tutti gli interessi economici insomma di cui dovrebbe occuparsi la legislazione parlamentare. Ci sono certe ore del giorno però in cui il peristilio non è proprio luogo per la quiete o le considerazioni ideali. E stamane, quando siamo entrati noi era appunto l’ora critica! In un canto alcuni deputati discutevano sulle sorti della prammatica coi rappresentanti d’una società d’impiegati, in un altro un deputato influente arringava una deputazione di provinciali in tuba lustra e guanti neri, ch’evidentemente si preparava ad un’udienza ministeriale, più giù tre contadini presentavano un memoriale ad un deputato agrario, due bisunti operai polacchi si stringevano attorno all’on. Daszinki che pareva tentasse invano di liberarsi dalla stretta, più in là un rabbino passeggiava gravemente con l’on. Kuranda, più in là ancora altri gruppi che discutevano animatamente aspettando, pronti all’attacco, quando il ricercato sbucasse da una delle dieci porte, che s’aprono sul salone centrale. Una sola specie di persone passava e ripassava accanto, e attraverso questi raggruppamenti in continua trasformazione, con una cert’aria di ironica superiorità. Il mio capocomune, uomo che in occasioni consimili, cioè sui mercati mensili del suo paese ed alla fiera di S. Giuseppe a Trento aveva imparato a leggere le fisionomie degli uomini, notò subito la differenza e me ne chiese la spiegazione. Le figure ironiche – Ah!, quelle figure ironiche? Sono i nostri padroni. Vanno e vengono come vogliono e quando vogliono. Gli ambiziosi o i furbacchioni li cercano, gli altri non possono scansarli. Danno e strappano strette di mano ai ministri, alle eccellenze. Un capopartito che attraversa la sala di corsa e in ritardo per andare a presiedere una riunione importante si lascia accantonare da una di quelle figure che, saggiando coi denti il mozzicone del suo sigaro, lo fa parlare a suo piacimento, magari per venti minuti ancora. Quelli là insomma, caro signor capo, sono i rappresentanti, anzi gli artefici dell’opinione pubblica, sono i giornalisti! Ella si meraviglia! Capisco, ella che nel suo comune tratta gli affari come affari e basta, non può comprendere l’importanza del giornalismo, ma qui ove la maggior parte dei discorsi vengono fatti, non perché vengano sentiti, ma stampati, la cosa cambia aspetto. Un giornalista può mettervi in luce o farvi scomparire nell’ombra, dirò di più, può crearvi, modificarvi o sopprimervi a suo piacimento. Il deputato furbo perciò bada sovrattutto a quello che stamperanno e poi a quello che dirà... – Ah, interruppe il mio capocomune, proprio come successe col caso dell’onorevole... – Precisamente, soggiunsi in fretta, soddisfatto che l’esempio fresco fresco mi dispensasse dal cercarne di altri. Ma vuole persuadersi ancora di più della potenza della stampa? Venga nella sala di lettura. Ecco qui spiegati sui tavoli i giornali di provincia, d’ogni lingua, d’ogni partito, e i deputati attorno a studiarvi l’indirizzo che dà il partito, la virata di bordo che consiglia la situazione, a controllarvi le mosse degli avversari, a spiarvi i desideri o le mutabili voglie del collegio elettorale, e qualcuno – rari nantes – a cercarvi la soddisfazione che i progressi della democrazia fanno sempre più rara, o il plauso ad un discorso fatto, ad un successo ottenuto. A questo punto le sonerie elettriche di tutta l’acropoli, fendettero la greve atmosfera in tutte le direzioni, in tutti gli anditi, in tutti i 107000 metri cubi della parte abitabile dell’edifizio. La seduta incomincia La volontà del presidente impressa su di un bottone veniva comunicata colla velocità della scintilla elettrica su tutti i 90 km del filo conduttore. Per le 25 scale che congiungono il piano terra al secondo, per gli ascensori, per i corridoi i 500 deputati accorrevano. «Oggi c’è grande votazione; sarà un pienone, caro capocomune. Venga, la seduta incomincia». Cinque minuti dopo il signor capocomune sedeva in galleria ed io, disposto oramai a dedicarmi sul serio all’educazione politica del mio grande elettore gli sedevo accanto e m’accingevo a fare le presentazioni dei deputati che lentamente venivano a prendere il posto nei rispettivi settori. Ma il mio uomo aveva una strana tendenza di pregustare cose ed approfondire tutte le armoniche relazioni dell’ambiente. Dica un po’ onorevole, com’è che tornano qui i vecchi dei, che abbiamo visto di fuori? E indicava le 10 statue bianche che s’allineavano 5 a sinistra e 5 a destra della tribuna presidenziale sotto la colonnata che, disposta a guisa di un antico scenarium, occupa la parete centrale di fronte alla nostra galleria. L’esempio di Cicerone e la dottrina di Seneca – Ma non sono gli dei, egregio signor capocomune, gliel’ho pur detto che gli idoli antichi sono rimasti di fuori per sempre, morti e sepolti. Gli dei moderni di qui dentro sono vestiti in nero e li vedrà presto assidersi nelle poltrone ministeriali, che stanno più sotto. Quei personaggi bianchi invece sono gli antichi maestri della politica, messi là a modello. Le darò qualche esempio. Il primo a sinistra del presidente è Cicerone, che fu un avvocato ed un deputato famoso, il fondatore di discorsi lunghi e delle frasi fatte. Prima di morire raccolse in due libri detti orator e de oratore tutte le sue esperienze in materia ed ora l’hanno messo qui a far da maestro e duce; perché ha da sapere che ne ha per tutti; i polacchi studiano il pro domo, i socialisti in Verrem, ch’era una specie di ministro nazionale siciliano, i cristiano sociali le catilinarie che adoperano contro i rivoluzionari rossi e i ruteni, gli czechi rad., gli ostruzionisti in genere studiano l’arte oratoria nei tre volumi nominati prima. Il suo collega che gli segue quarto dalla stessa parte fa invece il precettore dei ministri e si chiama Seneca: costui ha scritto dei catechismi o dei trattati, intitolati De vita beata, De tranquillitate animi e De ira in cui insegna loro di non perdere la calma quando i deputati li importunano, di non reagire quando l’insolentiscono e soprattutto di fare stoicamente il proprio mestiere, senza badare alle pretese del pubblico o alle domande dei cittadini. I quadri più significativi In tal riguardo vede, caro capocomune, c’è un armonico e provvidenziale disegno in tutta la parte decorativa. Anche i dipinti che stanno sopra, s’ispirano allo stesso fine simbolico ed educativo, sopra Seneca, per dirgliene una, vede Solone, il legislatore degli ateniesi il quale nel governare ebbe per motto «niente di troppo», e riuscì in tal maniera a scontentare, dice la storia, tanto gli ottimati che i plebei. Divenne così l’inventore del sistema austriaco e per questo l’hanno risuscitato qui dipinto. Noti ancora che Solone, fatte le leggi, le fece giurare e poi se ne andò a discutere con Creso sulla vanità delle cose umane ed è ciò appunto che fanno i nostri ministri, colla differenza che tirano anche la pensione. Ma il quadro più significativo è quello più grande che vede in alto, a destra del presidente. Distingue una grande figura che assisa sul trono sentenzia e decide sulla turba che gli passa dinanzi! Quello è Minosse. – Minosse, quell’omaccione con la coda, del monumento a Dante ? – Quello stesso. Ed anche qui esercita la stessa funzione. Giudica e manda secondo che avvinghia. Il titolo del quadro è appunto: Minosse giudica secondo il suo arbitrio; non è una metafora od in realtà si deve leggere: Minosse inventa il § 14 . Poiché è come tale che qui viene venerato. Una scampanellata del presidente interruppe ancora una volta la nostra considerazione. Ha la parola il relatore, grida il presidente, cercando di dominare il cicaleccio generale. E l’on. Licht, colla grande testa ricciuta come un tenore di cartello s’alza per parlare... – Ma che diavolo, disse il mio capocomune, quello lì ha la parola, ma parlare parlano tutti; e, vedendo che il relatore continuava a muovere le mani verso un gruppetto di persone, le sole che pareva lo seguissero: Ah, ah! soggiunse il signor capo: quelli là sono i suoi amici fidati. – No, sono degli stenografi. – Ma e allora a chi parla, se nessuno lo ascolta? – Caro signor capo. Lei ragiona in base ai principi vecchi. Una volta si scriveva per poi ripetere a voce, adesso invece si dice a voce perché si stampi. Domattina tutti i deputati avranno sul banco la relazione bell’e stampata. Perché dovrebbero ascoltare? Del resto chi se ne interessa conosce già la cosa per filo e per segno, perché se n’è discusso per mesi e mesi nella commissione e nei singoli clubs. Questa è solo una formalità conclusiva. Intanto dopo una scampanellata del presidente, a cui erano seguite delle parole che per noi andarono perse nel chiacchierio universale, dal settore di mezzo, vicino all’emiciclo si era alzato un altro deputato, con un fascicolo di carte in mano. L’ostruzione della noia Il signor capo si mise sull’attenti. Tre persone vennero a sedersi innanzi al deputato che stava in piedi, cinque altri gli si misero d’attorno in crocchio, sdraiati sui banchi o colla testa nelle mani e le braccia sulle ginocchia come in grande meditazione. Gli altri onorevoli discendevano dai loro settori nell’emiciclo, davano un’occhiata al deputato che stava in piedi, poi alzando le spalle lentamente se ne andavano, oppure si fermavano e trasformavano dei crocchi di commentatori. – Cosa fa quel deputato in piedi? domandò il capocomune. – Fa un discorso. – E gli altri gli sono sdraiati attorno? – Fanno il pubblico. – Su che cosa parla? – Nessuno lo sa, perché parla ruteno. – Nemmeno il presidente? – No, nemmeno lui. – Ma che cosa fa allora? – Presiede. – E gli altri deputati? – Vanno a pranzo o nei loro clubs o in giro per i Ministeri. – Ma questa è una commedia! esclamò a mezza voce il mio grande elettore. – Può chiamarla come crede. In gergo parlamentare si chiama ostruzione. E mi accinsi a spiegargli il regolamento interno della Camera, la questione galiziana, la tecnica del parlamento e la posizione dei partiti. Il signor capo m’ascoltò per un pezzo, ma quando ebbi finito, scosse la testa e disse: Scusi, onorevole, noi nel nostro paese siamo povera gente, ma se un rappresentante comunale gli saltasse in mente di farci ammazzare il tempo a questo modo, lo facciamo saltare dalla finestra lui noi, ce lo garantisco, e non aspettiamo nemmeno tanto! Compresi ch’egli, in regresso ancora nei costumi parlamentari, ragionava secondo le vecchie regole del senso comune e quindi non insistetti più oltre. Intanto nel cielo della gran sala si era accesa la luce elettrica. Assieme ai candelabri di bronzo delle pareti e ai lampadari delle gallerie ardevano in questo momento 22.538 candele. Il teatro parlamentare era illuminato a giorno, ma pareva che dai lampadari stessi piovesse la noia. Le dame eleganti che erano salite in galleria per godersi lo spettacolo sbadigliavano senza riguardi ed ai loro sbadigli rispondevano gli sbadigli degli uscieri, dei segretari, del presidente. La Camera moriva nello sbadiglio. L’ostruzione del baccano Andiamo, capocomune, dissi forte riscuotendolo, quando mi pareva che s’addormentasse. Il buon uomo si alzò e uscì dietro la sedia barcollando; ma in quel momento un sibilo straziante fendette l’aria, poi un altro, tre, quattro, cinque, dieci, eccheggiarono sotto la volta vitrea del paralmento e ai fischi si frammischiarono suoni di trombe, di campanelli, e seguì un fracasso di nacchere e di tamburi. Il capocomune si precipitò al parapetto. – Misericordia, onorevole, diventano matti? E mi segnava col dito il gruppetto dei ruteni ch’era andato ingrossandosi in un baleno. Al tumulto da tutte le porte rientrarono di corsa i deputati che circondavano i tumultuanti, lanciando loro invettive e facendo gesti di minaccia. Ma i ruteni soffiavano a perdifiato, e tempestavano di pugni i banchi, sui quali sbattevano le loro tavolette furiosamente. La reazione del senso comune Misericordia che pandemonio, esclamava il mio uomo; ma che non li fanno smettere, che non li buttano fuori, che non li fanno arrestare! Che cosa fa quella mummia di presidente? E in ciò dire il signor capocomune stringeva nervosamente un lampadario che gli stava vicino e gli dava degli scossoni tali ch’ebbi paura lo strappasse. Andiamo, andiamo, signor capo, dissi io e questa volta accompagnai all’esortazione l’atto e lo trassi fuori davvero. Ma il buon uomo, seguendomi per la scala a chiocciola che ci riconduceva negli ambulacri parlamentari, continuava ad imprecare: oh! che pazzi, che vergogna, che scandalo... – Uomo di poca fede, gli gridai io, quando arrivammo in fondo. E non glielo diceva io stamane che avrebbe patito scandalo? Ed ora, perché ha visto quello che ha visto ed ha sentito quello che ha sentito ritorni a casa a dire che qui si ammazza il tempo, che il parlamento è un teatro varietà, che è un manicomio, e che i primi matti sono gli elettori che ci mandano fuori... – Piano, piano, onorevole, m’interruppe allora il bravo capocomune, io non ho detto questo, io non ho detto questo... Ma l’ha pensato. Sicuro, deve averlo pensato, come lo pensano tutti i lettori superficiali dei quotidiani politici, perché anche i giornalisti si divertono a propalare lo scandalo più che a illustrare e commentare il lavoro serio. Come e dove si lavora Eppure si lavora sa, si lavora anche qui e si lavora sul serio; e tenendolo sempre per il braccio quasi temessi che mi sfuggisse lo condussi da una sala all’altra, fino a sette, e gli spiegai che nell’una la tal commissione aveva lavorato sei mesi per discutere paragrafo per paragrafo un progetto di legge governativo, nell’altra s’era discusso articolo per articolo una voluminosa legge sociale, nella terza s’era discusso capitolo per capitolo il bilancio dello stato, nella quarta si erano elaborate le riforme tributarie, nella quinta s’era preparato l’organico degli impiegati e così via. Poi, attraversando l’atrio, lo ricondussi sul fronte a vedere le camere dei ministri, ove i deputati trattano gli affari più importanti del loro collegio, a visitare le cancellerie ove si accumulano i progetti, le relazioni, le statistiche, i memoriali che vengono distribuiti ai deputati ed infine lo feci salire alla sala dell’«Unione latina» . Qui regnava il divino del pian silenzio verde. Nessun rumore vi giungeva dal teatro principale della guerra. Lungo un enorme tavolo verde sedevano degli uomini pensierosi, colle spalle e colla testa incurvate in mezzo a due pile di fogli bianchi, ed erano così concentrati nel loro lavoro, che nessuno si mosse per la nostra venuta. 764! disse uno, interrompendo il suo silenzio, mentre metteva da parte uno dei fogli calcati in pila. Beato lei, gridò un altro in fondo alla tavola, io sono all’850! Ed io al 900, soggiunse un altro, tirando un lungo sospiro. E poi ripiombarono nel silenzio. L’ordine mendicante del sec. XIX Che diavolo fanno? chiese sottovoce il capocomune, a che giuoco giuocano? – Non giuocano, evadono pezzi. – ? – Sono le domande, i memoriali, le lettere, le petizioni, le suppliche, gli ursori dei comuni, dei consorzi, degli elettori del collegio. Vede là tutti quei cassetti l’uno sotto l’altro, come in drogheria? Ogni deputato ne ha tre sotto chiave. Nel primo stanno i pezzi da evadere, nel secondo quelli evasi, nel terzo i sospesi. La mattina ogni deputato affonda la mano nel cassetto numero uno, prende un pacco di atti, li elenca, li enumera, ne fa lo spoglio e poi li caccia nella sua tasca e fa il cosiddetto giro dei ministeri, cioè esercita il suo mestiere di commesso viaggiatore della politica. Parecchi tengono nota dei pezzi evasi in un anno e questo è il numero appunto che ha sentito prima. Vede, caro capocomune, questo è un lato della nostra attività che può sfuggire a molti; ma che pure è grave assai. In tutti i parlamenti è così. Per nulla in Francia i deputati non vennero definiti «l’ordine mendicante del secolo XIX». ...Quando dopo quest’ultima rivista accompagnai il mio grande elettore all’uscita, mi parve calmato e persuaso. Ma cosa avresti detto, egregio capocomune, se ti fossi ritrovato in galleria tre ore dopo? La scena era completamente mutata ed i ventilatori e gli aspiratori messi in funzione verso sera avevano assorbiti tutti i miasmi. Cinquecento deputati sedevano tranquillamente ai loro posti e rispondevano in tutte le lingue all’appello nominale, con una calma meravigliosa. Vedendo quella fratellanza di popoli dopo tanto odio, sarei stato tentato di spiegarti perché fra grandi uomini del Scenarium, abbiano dipinto anche Platone, l’autore dello stato ideale. Ma tu, egregio capocomune, per avventura te n’eri andato! Ché non ti sarebbe mancata che questa sorpresa ancora per dover dichiarare il problema austriaco incomprensibile e indefinibile. Vienna, fine d’anno. 