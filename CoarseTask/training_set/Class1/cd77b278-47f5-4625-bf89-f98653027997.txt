Lindoro scrive nell’Alto Adige che l’Unione Latina è sfumata. La motivazione vale un Perù. Eccola! «I deputati liberali italiani preferiscono star soli, piuttosto che accettare alleanze che – specialmente in vista della tattica seguita dai deputati clericali – contrasterebbero troppo con i loro principii e coi loro sentimenti. Un ragguardevole parlamentare conversando mi disse: Che cosa penserebbero i nostri elettori se dopo averci veduti combattere, nella lotta elettorale, i clericali, ora ci vedessero andare a braccetto con essi? dove sarebbe la sincerità, dove la coerenza? E quale vantaggio ritrarrebbe la nostra causa da un opportunismo che ci inducesse a sconfessare i nostri principii ed a contrarre un connubio così ibrido, come quello fra clericali del nuovo stampo e liberali?». Codesta motivazione che è sincera è la rinnegazione di tutto il passato liberale, è il crollo di tutti i dogmi della nostra liberaleria. Dunque la questione nazionale non è per i liberali superiore al partito, dunque è vero quello che i socialisti e noi abbiamo sempre asserito, che i liberali erano sì caldi fautori delle unioni nazionali solo fino che avevano la maggioranza in mano! Delugan e Conci che pure erano stati combattuti nelle penultime elezioni, dovevano entrare nell’Unione nazionale, dovevano contrarre un ibrido connubio, altrimenti sarebbero stati traditori della patria e della nazione. Ora invece il far parte di un’Unione nazionale diventa opportunismo incoerente, poca sincerità; ed andare a braccetto coi medesimi Conci, Delugan e consorti, qualche cosa che sconfessa i principii! Amici, non dimenticate codesto episodio della vita politica trentina. Esso può avere un’importanza massima in molte altre questioni del nostro paese ed in altri corpi rappresentativi. Non abbiamo ancora notizia ufficiale della risposta dei liberali italiani, dobbiamo quindi aspettare quella per ritornare sull’argomento. Intanto l’Alto Adige comprende la debolezza della sua posizione, perché s’affretta a smentire Lindoro e a ricercare la causa del rifiuto nel modo di procedere dei popolari i quali hanno in antecedenza costituito un gruppo a sé. Il pretesto è ridicolo. Se i popolari volevano sinceramente un’Unione per la difesa nazionale e soltanto per questa, era evidente che dovevano costituire un organo per l’attuazione degli altri propri principii ed interessi, tanto più che un tal gruppo era già costituito dai socialisti. Uno simile avrebbero potuto formare anche i liberali, togliendo con ciò qualunque equivoco che qualche partito entrando nella Unione nazionale avesse sacrificato un ette del suo programma morale ed economico. È evidente che con ciò si evitava anche l’apparenza che i popolari, essendo la maggioranza, sfruttassero a scopi di partito i voti degli anticlericali. La federazione invece che la fusione significava dunque maggior libertà ed autonomia anche per i liberali. Non lo vogliono? Ed è un segno che essi si rifiutano di entrare in un’Unione ove il numero non garantisca loro la prevalenza e la... presidenza. La cosa è tanto chiara, che i cavalli dell’Alto Adige non riescono ad intorbidarla. L’argomentazione di Lindoro è del resto la medesima che votò un’adunanza di fiduciari dell’on. Bartoli e la stessa che misero in campo il Messaggero e l’Eco del Baldo. L’ipocrisia è dunque proprio inutile. Intanto, come rettifica di fatto crediamo di poter constatare che l’Unione Latina è tutt’altro che sfumata, che essa invece, come si è potuto vedere dalle elezioni nelle commissioni, è un fatto compiuto fra popolari e rumeni, i quali hanno la loro sede nell’antica unione italiana. I liberali vogliono rimanere fuori? Padronissimi; viva la solidarietà italiana! viva il barone Malfatti prima e dopo il 14 ! I rappresentanti di una politica così coerente sono proprio chiamati a controllare la... logica degli altri. 