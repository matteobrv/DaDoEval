Domani, giovedì grasso, l’Europa è in pieno carnovale. Nelle vie e sulle piazze trascina la plebe il suo verso insulso e il suo lazzo; dentro nei saloni e nei ridotti si pigia la folla dei grandi. Il conte Berchtold ha piantato il «concerto» europeo , per godersi un valzer dello Ziebrer, Poincaré abbandona la ribalta della politica estera, donde parla tutti i giorni a tre quarti della terra, e va a far due salti con i suoi amici dell’accademia. Si dice che domani anche i delegati balcanici balleranno la quadriglia. L’Europa balla e fa carnovale. Che importa se geme quotidianamente fra le angustie del rincaro e se fa debiti sopra debiti? Questa vecchia signora non si confonde per sì poco, ne ha passate di peggio ed in ogni caso paga con carta colorata. E chi vi dice che in fin dei conti lo stordirsi non sia il rimedio migliore? O dobbiamo forse in nome della cosidetta solidarietà umana anticipare i digiuni e le penitenze, perché mentre balliamo, laggiù entro le mura di Adrianopoli, di Scutari e di Giannina centinaia di migliaia muoiono di fame e di angoscia? O perché migliaia giacciono nei lazzaretti con sul volto la terribile convulsione della guerra e migliaia e migliaia hanno dovuto soccombere? Strana pretesa sarebbe l’arrestare così il progresso della stirpe umana e la corsa vertiginosa della civiltà europea? Anche questo progresso e questa corsa stordiscono ed è nel baccanale di codesto trionfo, nell’esaltazione del nostro io che fanno tutti i giornali e tutti i panegiristi, tutti gli oratori e tutti i ciarlatani del secolo in tutti i giorni, è così che viviamo la nostra vita moderna e respiriamo la coltura europea. È quindi solo un giro di valzer di più; se non fosse che esso è fatto con maggior slancio di sincerità. Quando l’Europa fa carnovale, è l’unico momento in cui il «concerto europeo» esiste davvero e l’«accordo perfetto» tra le potenze non è una menzogna convenzionale. Perché la sincerità però non sia troppa e non scuota gli animi con la forza di una rivelazione, è necessario che essa si disperda nei festini e nei ridotti, in cui i ministri, diplomatici militari e banchieri s’incontrano e toccano il bicchiere di sciampagne, ammiccandosi dell’occhio come gli aruspici: aruspices cum viderent. Guai se codesti signori fossero sorpresi in quell’istante dal volgo che schiamazza di fuori plaudendo ad un pagliaccio, guai se dovessero sfilare innanzi al colto pubblico che tutto l’anno li ha visti muoversi ed agire sulla ribalta del mondo. È un male, pensiamo noi, che siano caduti in disuso i grandi cortei del carnovale popolare. Ma si capisce perché siano divenuti rarissimi o manchino ormai del tutto. C’è troppa satira in codesta sfilata buffonesca, troppa serietà in codesta allegria apparentemente così spensierata. Se già nelle prime mascherate fiorentine una parte notevole del corteo carnascialesco era diventata la satira contro l’Allemagna, e i fiorentini sghignazzavano, quando passava il gruppo de’ Lanzi che cantava: Sbricche, sbricche Alabardicre, Star flamminche (fiammingo) bon guerriere Se voi far guerre potente, Paghe Lanze largamente: E vedrai todesca gente, Quanto star lor gran potere, quai soggetti oggidì per la processione di carnovale, quai temi per i canti carnascialeschi?! Immaginate voi il corteo di giovedì grasso che metta in burla l’Europa di ieri e di oggi? Si potrebbe chiamarlo il corteo dello status quo, e certo vi comparirebbero dei gruppi gustosissimi, le potenze del désintéressement absolu, quelle dell’entente cordiale, le altre della neutralità interessata, i pacifisti austriaci quando si tratta della guerra libica e quelli italiani, quando si tratta del Sangiaccato o di Scutari, e poi i «crociati» balcanici che partono in guerra per «il trionfo della croce» e per l’autonomia dei connazionali e niente per altro. Ma sovrattutto dovrebbe interessare il gruppo dei mestatori di tutto codesto pasticcio europeo, codesti intriganti della banca, della spada e della penna a cui si potrebbe mettere in bocca la laude carnascialesca dei pellegrini di Lorenzo il Magnifico: Pellegrin (donne) in questo abito strano Siam, che gabbando il vulgo e il mondo andiamo In ogni loco, ogni clima, ogni parte È il viver nostro alchimia, industria e arte E come alcun da questo oggi si parte, Solcando in rena fonda, e sopra invano. Ma il corteo, abbiamo già detto, non ci sarà. Perché dietro a questi gruppi dei fattori competenti, com’è naturale, dovrebbe far seguito la folla dei suoi strumenti; e dovrebbero riardere migliaia di roghi che consumarono sui campi di Kumanovo tante giovani vite, e dovrebbe comparire l’immenso stuolo dei morti di Kirkílisse e poi ancora le fiumane degli scheletri, dei feriti, degli storpiati di Lule, Burgaz e le vittime della peste e della fame ed infine Enver Bey portando in mano il capo mozzo di Nazim, come la lanterna della rivoluzione . Ma allora codesto non sarebbe corteo carnascialesco, ma una danza macabra, domani non sarebbe il giovedì grasso, ma il dì del giudizio. E la folla, la grande massa di chi soffre e lavora onestamente ed è stata a guardare, si raccoglierebbe in questa valle di Giosafat e scossa tutta da una grande delusione intonando il suo çaira, chiederebbe o farebbe giustizia. 