Si vede da ciò che la scuola di ripetizione incontra degli ostacoli non indifferenti. In primo luogo stando all’ordinanza ministeriale 8 giugno 1883 N. 10618 non sarebbe ammissibile la scuola festiva o domenicale, in quanto che ivi si prescrive esplicitamente che la scuola si faccia solo nei giorni feriali. Del resto non potendosi tener la scuola di ripetizione che nel semestre invernale resterebbe ben poco tempo disponibile a tale scopo fuori delle ore delle funzioni ecclesiastiche. Tutt’al più potrebbesi la sera subito dopo i vespri tenere un’ora di istruzione religiosa speciale per i ragazzi obbligati a tale scuola, quando il Curator d’anime locale non ritenesse sufficiente la solita dottrina di ogni domenica. Non ci sarebbe che adottare generalmente anche da noi, come nella parte tedesca le due mezze giornate di vacanza settimanale (mercoledì e sabato) e tenere l’istruzione di ripetizione in questi due giorni per i ragazzi dai 14 ai 16 anni. Ma ordinariamente i fanciulli che dedicansi all’agricoltura (e sono i più) a quest’età vanno già a giornata e si incontrerebbero con facilità delle opposizioni da parte delle famiglie povere. Tale sistema sarebbe forse adottabile dal novembre in marzo nei luoghi di montagna. Nelle città e nelle borgate poi la faccenda riuscirebbe ancor più difficile coi fanciulli che in maggior numero si dedicano all’industria. Restano quindi le così dette scelte serali. Anche queste però dovrebbero essere regolate in modo che non dovessero essere protratte mai al di là delle ore 8 pom. e che fosse assicurata la dovuta sorveglianza sull’immediato ritorno degli scolari alle case loro. A questa condizione, ed a patto che l’istruzione che viene impartita in queste scuole sia tutta di pratica utilità nei bisogni della vita si può raccomandare la scuola di ripetizione, e renderla obbligatoria in tutti quei luoghi ove vengono accordate le facilitazioni generali dell’esenzione dalla frequentazione della scuola per i quattro ultimi semestri estivi, come pure in quelle città e borgate ove sono molti i figli di agricoltori che frequentano la scuola od i poveri che possono abbisognare dell’aiuto dei giovani figli per il maggior tempo possibile. Così la frequentazione alla scuola ordinaria potrebbe esser raggiunta più facilmente dal maggior numero di fanciulli, senza bisogno di continue misure coercitive, che dovrebbero essere limitate ai casi di negligenza assoluta e colpevole. Ad § 23. In questo § è lasciata facoltà al Consiglio scolastico locale di stabilire esattamente l’incominciamento e la durata dell’istruzione, nonché l’intiera frequentazione della scuola a mente delle norme legali vigenti. Il numero delle ore d’istruzione per i singoli oggetti invece è stabilito dall’i.r. Consiglio scolastico provinciale in occasione che pubblicherà i piani normali d’istruzione. Qui si ritiene però opportuno che la durata massima dell’istruzione sia di 25 ore settimanali, rispettivamente sia fissata a 20 ore in settimana per i ragazzi dei tre anni di obbligo, e fra la seconda e la terza ora non siano lasciati che dieci minuti di intervallo. Così si può ottenere di fissare due mezze giornate in settimana (mercoledì e sabato dopo pranzo) di vacanza, con vantaggio della frequentazione, specialmente nei comuni rurali, poichè se i genitori sanno di avere a loro disposizione i propri figli per due mezze giornate in settimana, sapranno adattarsi meglio a sottostare all’obbligo di far loro frequentare la scuola nelle altre dieci mezze giornate, e quindi il raggiungimento della meta d’istruzione non viene con ciò impedito, ma anzi facilitato. Inoltre si osserva che in base all’ordinanza ministeriale 18 maggio 1874 N. 6549, rispettivamente 3 aprile 1877 N. 21094 non sono prescritte che due sole ore di religione, il che è appena sufficiente per far apprendere ai ragazzi il catechismo, almeno nelle sue parti più importanti. Or non v’è nessuno che neghi l’influenza vantaggiosa dal lato educativo dell’istruzione nella storia sacra. Egli è perciò che qui si propone venga stabilito definitivamente che la Storia Sacra venga insegnata dai maestri stessi usufruendo delle ore stabilite per la lettura, facendo in modo che non venga con ciò impedito il trattamento conveniente degli oggetti reali a cui deve porgere appunto occasione il solito libro di lettura per le scuole popolari. Così non si farebbe che sanzionare quanto dispose il Consiglio scolastico provinciale col Dispaccio 29 luglio 1884 N. 14765. Ad § 24. Il capoverso di questo § non è che un’aggiunta al testo della legge provinciale, atta a meglio assicurare che i genitori si curino convenientemente dell’istruzione dei loro figli. Questa disposizione è basata sul § 23 della Legge dell’Impero 2 maggio 1883 (Continua) 