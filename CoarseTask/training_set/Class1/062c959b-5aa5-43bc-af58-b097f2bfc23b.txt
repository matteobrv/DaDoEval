Hanno sbeffeggiato, schernito, sghignazzato con una visibile amarezza nell’anima . Ridevano, perché l’imprecazione non era lecita né prudente, ma c’era in quel riso l’acerbità degli apostati, e l’oscurità di chi non vede nulla in un mondo che per altri è pieno di sole e di splendore. E di fronte ad un grande spettacolo di fede, rimpetto ad una solenne affermazione dello spirito, gli uomini che non credono, non hanno saputo stare in disparte e racchiudersi in un silenzio rispettoso. I cattolici in uno slancio generoso di anime, con uno sforzo collettivo di volontà nobilitate hanno spezzato la triste nebbia che li serra attorno nella vita quotidiana e, levandosi sopra la greve atmosfera della terra hanno contemplato il cielo. I protestanti, i maomettani, i buddisti hanno guardato attoniti e meravigliarono in silenzio. Ma perché voi, cristiani di nome, non avete saputo tacere e rispettare? Perché avete sentito il bisogno del lazzo e del dileggio? A Vienna, come dappertutto, come a Trento, fra gli schernitori in prima fila abbiamo visto i socialisti. Eppure sono costoro i redentori dell’umanità sofferente e sfruttata, sono i profeti di un mondo avvenire rinnovato e migliore, sono gli iconoclasti che spezzati i vincoli del passato ed infranti gli idoli suoi costruiranno sulle rovine lo stato della libertà, dell’eguaglianza, del progresso e del bene infinito. Dove attingeranno costoro la grande forza morale che, coi corpi, rinnoverà gli spiriti? Qual cielo dischiuderete voi sul capo dell’umanità se per quello che ci sta sopra avete lo scherno e il disprezzo? E quale libertà vi darete nello stato avvenire se oggi non sentite i limiti di tolleranza che v’impone la libera manifestazione delle nostre convinzioni? L’organo socialista del deputato di Trento ha fatto a gara coi suoi compagni di Vienna nello svisare e dileggiare ogni manifestazione eucaristica. Mentre i cattolici di tutte le nazioni facevano il nobilissimo sforzo di sollevare le loro discussioni al di sopra di ogni competizione politica, al di fuori, vorremmo dire, della veste terrena che devono pur prendere le idee e le convinzioni; mentre tendevano in alto levati su da un soffio bellissimo di meraviglioso idealismo, gli uomini dell’indomani, coloro che lanciano al Cristianesimo l’accusa di aver incatenata l’umanità per venti secoli al servizio di pochi ricchi, tentavano di trascinare ogni manifestazione eucaristica, sempre più in giù, sempre più in basso fra le gelosie delle fazioni, fra gli odii di parte. Poichè i profeti del nuovo regno si sentivano troppo piccini per elevarsi, lanciarono fango allo splendore della grandezza, per oscurarla. Ma passi per i talmudisti dell’Arbeitezeitung. Scorre nelle loro vene il sangue di quei padri i quali, mentre bestemmiavano Cristo, acclamavano Barabba. Ma Trento ha una storia diversa e il sangue trentino è sangue cristiano. Il nostro popolo fu trentino, cristiano e latino nello stesso tempo e per le stesse cause. Cancellate il Cristianesimo nella nostra storia, e noi cesseremo di esistere. Cancellate il Cristianesimo dalle valli, e ridiventeranno selvagge. Cancellate il Cristianesimo nella città e Trento sarà un cumulo di rovine. E se c’è fra voi, o riformatori democratici, chi grattando sulle pareti frescate d’antico tempo crede cancellare i simboli cristiani quasi fossero cosa posticcia o un’aggiunta dei tempi, di cui si possa fare a meno, v’ingannate. Grattando sulla parete, voi corrodete la casa la quale cadrà in polvere e in frantumi. Trento rimarrà cristiana, o non sarà più Trento. Voi cercherete invano un altro maestro Adamo di Arogno che v’innalzi il tempio dei vostri ideali, voi invocherete invano i vostri Romanino, i Dossi, i Fogolino , o via via per la nostra storia, i Rovisi e gli Unterbergher! E allora, se dentro e attorno di voi sentite spezzato l’anello spirituale che ci congiunge al nostro grande passato, almeno tacete, e non beffeggiate a coloro che sentono d’amare la patria anche per la storia buona, che sono orgogliosi di dirsi trentini, sovratutto per il sacro retaggio dei padri, e che sanno di dover tramandare alla generazione che vien su, la vita morale e civile, come fu animata e raffinata dell’opera di tanti secoli di glorie cristiane. Anche per questa generazione bambina il Popolo ha avuto un momento di stizza. Ad un certo punto nella sua relazione di stamane il giornale socialista ha scritto: «Di speciale due cose: anzitutto lo spiacevole camuffamento in angioletti con le ali di 15 bambini dell’Asilo della Lega Nazionale . Che si dimentichi di non dover avere partiti la Lega Nazionale?» Poveri bambini di S. Martino! Anche voi dunque così piccini e tanto innocenti siete divenuti clericali? O non sapevate voi che oggidì il giungere le mani ed il portar fiori nella processione dietro la Croce è diventato un crimine di leso laicismo al cospetto dell’inquisizione rossa? Non sapevate che l’erigere una chiesa a Cristo redentore nell’Eucarestia è aumentare le fucine di quel clericalismo che i profeti di Marx sono venuti a distruggere? Povere testine dai riccioletti d’oro! Che il Dio dei vostri padri vi protegga affinché, fatti grandi, non vi troviate sudditi dello stato avvenire, nel regno della loro fratellanza e della loro libertà! 