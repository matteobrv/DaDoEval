Quando gli onorevoli socialisti escono dalla loro posizione completamente negativa ed abbandonando gli sterili campi della critica, si avventurano nell’arringo politico con proposte concrete e positive, si può star quasi certi che verranno trascinati dal loro egoismo di classe a gravare la mano su quella parte della popolazione che si dà all’agricoltura. La ragioni sono ovvie e immanenti nell’essenza stessa del socialismo, e vi abbiamo accennato tante volte, che non giova ripeterle. Fra i fatti recentissimi di quest’ordine abbiamo ricordato altra volta la proposta dei socialisti tirolesi per la finanziazione della legge scolastica: pur di evitare l’aumento di tassazione della birra essi consigliarono un grave inasprimento delle addizionali alle imposte dirette, comprese la fondiaria ed il casatico. Ora si ripete un caso analogo a Vienna. I socialisti pur di scongiurare l’aumento dell’imposta sull’acquavite propongono nella commissione del bilancio una serie di provvedimenti che si risolvono in gravi misure contro l’agricoltura. Il socialista Renner vorrebbe fra l’altro – che si applicasse su vasta scala l’imposta rendita anche agli agricoltori e che a tal fine si prendesse per base della commisurazione dell’imposta non l’utile netto catastale, ma il prodotto reale del fondo. Ognuno vede che se tale proposta venisse accolta l’agricoltura sarebbe minacciata di nuovo e fortissimo aggravio. È ben vero che i socialisti, prevedendo le obiezioni, aggiungono che se ne potrebbero esentare i piccoli possidenti. Ma dove finisce la piccola possidenza e dove comincia la grande? Come si può parlare di tali suddivisioni e di progressioni basate sul reddito, quando si deve pur tener conto dell’enorme indebitamento che grava sui terreni? Si pensi alle seguenti cifre: Nel 1891 le ipoteche inscritte nei libri fondiari raggiungevano l’enorme somma di 5582.8 milioni. E da quell’anno, sottraendo anche gli amortizzi, l’aumento de debiti ipotecari sulle campagne dell’Austria è di circa 70 milioni annui. Si pensi ancora al grande deprezzamento che hanno subito in questi ultimi anni i prodotti dell’agricoltura. Per noi basterà ricordare il prezzo delle uve. Ma non ebbero miglior sorte gli altri prodotti del grande commercio. I cereali devono ora subire la concorrenza di paesi lontani, e prima il farmer americano poi il latifondista dell’Argentina sconfissero ripetutamente i produttori interni. Il frumento costava in Austria dal 1871-80 in media Cor. 25.58 il quintale nel 1891-1900 il prezzo era già sceso a Cor. 18.76 e nel 1903 raggiunse 15.38. Tolti lievi aumenti che non compensano, quando si deve ammettere che le spese di produzione toccano le 20 corone, il mercato non è migliorato nemmanco più tardi. Che cosa vuol dire quindi questa pretesa socialista di inasprire l’imposta rendita per farla gravare anche sui campi? Si noti ancora che la rendita netta catastale era calcolata in Austria nel 1908 in 306 milioni. Ora la statistica dell’imposta rendita segna 309 milioni di rendita di possesso agricolo. Se a tale somma si levano circa 163 milioni che rappresentano la rendita dei piccoli possidenti inferiore a 400 corone annue e si sottrae ancora circa un quinto di tale importo che rappresenta il terreno posseduto da persone giuridiche, cause pie, ecc., esente dalla tassazione, si avrà che i veri possidenti sono in realtà tassati per un importo triplo di quello della loro rendita catastale netta. Le premesse dunque dei socialisti che l’agricoltura sia troppo poco aggravata e frodi il fisco non sono giuste. Comunque tali eccezioni non potrebbero riguardare che la Boemia e la Galizia. Rimane sempre quindi inesplicabile perché il Popolo faccia la reclame a tali riforme tributarie socialiste, ammenoché l’unica spiegazione non sia quella che il giornale di Trento ha semplicemente ritagliato l’articolo di stamane dal Lavoratore di Trieste, il quale, a sua volta, l’ha macchinalmente tradotto dall’Arbeiterzeitung dei 4 maggio. 