Tutto ci era dunque permesso, dappertutto poteva sventolare la bandiera della cristiana democrazia, fuorché in un collegio solo, in quel collegio, messo assieme in modo da meritarsi l’epiteto di: «baronia elettorale» . Così almeno è d’uopo conchiudere leggendo la stampa anticlericale, ove la rabbia mal repressa si sfoga in mille modi. Eppure quali ragioni militavano per la nostra astensione? Forse che la nostra bandiera è meno degna di essere issata liberamente di quella socialista? Forse che il nostro programma è meno buono, meno vivo di quello socialista? Forse che coloro che lavorarono instancabilmente per il popolo dovranno assistere indifferenti ad una lotta fra liberali e socialisti? Noi abbiamo diritto di issare la nostra bandiera e in questo tutti i fiduciari del collegio sono d’accordo. Non imposizioni centraliste, non i «clericali di Trento» sono coloro che provocano a qualunque costo la lotta, ma è la coscienza politica che si risveglia anche là dove i liberali avrebbero voluto il sonno eterno. Il suffragio universale, è vero, per opera dell’on. Malfatti ha lasciata intatta la baronia, ma solo nella sua forma geometrica esterna. Ciò potrà forse assicurare il mandato ai liberali, ma non impedire che lo spirito dei tempi nuovi passi e susciti speranze buone e benefici ardimenti. Il Messaggero accusa i «clericali» di voler candidature solo per portare la «confusione». Ironia delle parole! Non per la confusione, ma per la chiarezza, per le posizioni nette, per l’educazione politica è stata decisa la lotta anche là dove essa è difficile. La confusione invece ve la vogliono mantenere i liberali a qualunque costo. Del resto voi, liberali, proprio voi, ci venite a muovere questo rimprovero? Voi che nel collegio rurale di Rovereto fate passare il liberalismo di contrabbando mascherato di antivolksbundismo, voi che in Valsugana avete proclamato un candidato, perché è uomo influente in un partito locale e ristretto, detto, a ricordo di un monumento votato, di Andreas Hofer ? Voi parlate di confusione, voi che cercate di vincere non in nome del vostro programma e della vostra azione popolare, ma aizzando una parte del collegio contro un’altra, come fate in Fiemme o sollevando la questione di campanile a Rovereto, dove Il Messaggero s’ostina a propalare – brutto segno questa ostinazione – che «i clericali di Trento mettono a nudo la loro fobia ed il loro odio contro il nostro podestà Malfatti»! Risorgano ora i vostri vecchi, gli antichi glorificati corifei del partito liberale nazionale e vedano che strazio fate voi, indegni epigoni di questo Trentino che dite di volere uno, forte, libero, ammirino le arti a cui dovete ricorrere voi, radicali e liberi pensatori a Trento, moderati-nazionali a Rovereto, puro sangue fiemmazzo in Fiemme e hoferiani in Valsugana. La vostra coscienza politica si fa vile, vile fino a pretendere che si dimentichino gli scatti di sincerità che avete avuto ieri, le pose franche nelle quali un momento s’è fermato il vostro acrobatismo. Se codesta è la vostra «primavera» di cui l’Alto Adige si ricrea, se codesta è la resurrezione che attendevate, meglio era l’inverno silenziosamente dignitoso, meglio la tomba onorata e pianta. E consolatevi: Alcide, per tutto ciò, non perde la calma, non allibisce, non infuria, come scrivete voi. Egli, povero «ragazzotto presuntuoso» come lo chiama ieri il corrispondente dell’Unione, ha l’unica presunzione di combattere assieme agli altri per il proprio programma, per l’ideale cristiano nella politica trentina e lo fa con franchezza senza transazioni, senza vili compromessi, con l’opportunità del momento, guardando in faccia agli avversari. E la prossima votazione darà torto agli opportunisti, ai mercatori di voti a prezzo della coscienza, e darà ragione a chi ha voluto le situazioni nette. Il popolo trentino progredisce politicamente e i suoi progressi sono a danno dei metodi, delle transazioni, della confusione, di tutta questa montatura posticcia, per la quale il liberalismo trentino stenta ancora la vita. In nome dell’educazione politica, lode a voi, dunque, amici delle città meridionali, che avete preso un’energica risoluzione. Sia ora l’opera vostra instancabile, sia il lavoro vostro prudente e costante, affinché i fatti corrispondano ai fermi propositi. Il Rubicone è passato, la campagna deve venir combattuta e finita con onore. Il Messaggero ha un paragone geniale che merita di venir ricordato. L’energica formula di Rocca d’Adria «e il mulo sia» che il direttore dell’Avvenire ha messo a capo delle offerte per la fondazione di un giornale umoristico contro l’Asino mi pare applicabile alla decisione dei nostri fiduciari del collegio meridionale di entrare in lotta . E il «mulo», cioè il candidato sia!, chiosa Il Messaggero. «Ma ricordate – continua il giornale liberale in un’apostrofe minacciosa – che tutti i buoni roveretani ecc. ecc. sapranno degnamente accogliere il “mulo”, più o meno reverendo che sia, che voi clericali di Trento (ah, quel Trento!) vorreste imporre alla nostra città per potere un giorno in nome della religione offesa spadroneggiare in essa come fate nei paesi di montagna. Ricordate tutto questo e... mandate pure il vostro mulo!». Il paragone, come i lettori vedono, è veramente delicato e geniale. I colleghi del Messaggero questa volta però l’hanno fatta grossa! Hanno dimenticato che un paragone è sempre composto di due parti, e che il «mulo» di Rocca d’Adria fu contrapposto a l’Asino. Orrore, colleghi roveretani, vi assicuriamo che a nessun trentino, per quanto clericale, è mai saltato in testa uno scandalo simile. Vorreste paragonare il vostro podestà all’organo schifoso di Podrecca ? Vergogna! La campagna elettorale v’ha fatto perdere il ben dell’intelletto? Meritereste una tiratina d’orecchi da uno di Trento, e, clericale che fosse! Il Messaggero ha la posa di giornale informatissimo, e ne sballa di grosse. Figuratevi che oltre a conoscere il nome del nostro candidato dr. Antonio Zanoni che dice «ottimo uomo e nome rispettato ed amato», ne conosce anche tutte le lotte dell’anima e il perché «non accetta», e il perché «accetta anche», o perché accetta «nonostante» e che finirà con «l’accettare» se e così via di seguito. Anzi Il Messaggero è tanto informato che vi sa dire che è stata offerta la candidatura al Rev. Parroco di Cavedine, il quale non ha accettato ed... altre simili fandonie. Ieri poi Il Messaggero incomincia a temere che la faccenda col dr. Zanoni si faccia seria e non la trova più uno «spettacolo gustoso», ma incomincia a dire che il dr. Zanoni che ieri era pur nome rispettato ed amato, non è uomo adatto, che non conosce il collegio e che non è conosciuto, che in tanto in quanto è il factotum del curato di Dro; che egli ha dichiarato di non abbandonare la condotta medica; che non si sente d’assumersi il Durone e che perciò chiederebbe il soccorso del dr. Lanzerotti. Il Messaggero sa poi anche che è stata emanata «una circolare, assai eloquente ai parroci, ai sacerdoti in genere delle città meridionali contenente delle istruzioni molto efficaci per raccogliere voti ad ogni costo». Eh! Che diavolo, avete la febbre, che circolari avete visto? Saremo curiosi di vederla anche noi questa circolare famosa! 