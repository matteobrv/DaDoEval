Avevamo l’altro giorno formulato l’augurio che le dicerie che si propalavano attorno allo strascico politico del grosso furto – dicerie che non abbiamo raccolto – non si avverassero, perché altrimenti si affaccerebbe il pericolo che se ne facessero patire le conseguenze a tutto il paese. Fummo facili profeti. Già ora buona parte della stampa tirolese, in vista delle recenti dimostrazioni e più ancora di quanto – vero o falso – si va dicendo intorno ai risultati politici delle perquisizioni chiede al governo misure repressive contro tutti gli italiani ed un atteggiamento diverso – meno condiscendente – scrivono essi, nella dieta e nel parlamento. Le esagerazioni e le gonfiature sono enormi. Si vedono dappertutto società d’irredentisti. La Meraner Zeitung p. e. intorno all’arresto del Castelli ad Innsbruck fabbrica un vero romanzo, affermando si sapeva da tempo esistere ad Innsbruck una congrega irredentista, ma s’ignorava dove, fino che il caso volle si mettesse le mani addosso al Castelli, ed ora è tutto scoperto. La gazzetta di Merano rifà poi a modo suo la storia dell’irredentismo e degli irredentisti, fra cui mette anche il clero con a capo il Principe Vescovo e finisce col domandare al governo caldo appoggio per il Tiroler Volksbund e diverso contegno di fronte ai deputati italiani nella dieta tirolese. Anche un «eminente uomo politico» in un’intervista colla Neue Freie Presse dice che il contegno dei signori trentini in occasione delle feste hoferiane in contrasto coll’atteggiamento delle vallate e le recenti scoperte devono consigliare al governo un mutamento di tattica e l’incondizionato appoggio al Tiroler Volksbund. In Germania poi si ricorda che il Colpi fu uno dei dimostranti di Calliano, e si «ragiona»: «Ecco provato che l’opposizione alla famosa gita non era altro che roba da irredentisti». Infine la Vossische Zeitung di Berlino «riceve da Vienna che la polizia di Trento avrebbe fatto una gravissima scoperta. Secondo quanto si dice, il furto alla Banca di Trento sarebbe stato commesso da un gruppo di cospiratori in relazione col Governo italiano al quale rendevano servigi di spionaggio. Sarebbe provato oramai che i denari rubati servivano anche all’agitazione contro l’invasione dei touristi e degli albergatori tedeschi sul lago di Garda. La società ginnastica e la società Dante Alighieri sarebbero state le vere organizzatrici dello spionaggio». Così a furia di malevoli amplificazioni si arriva a mettere in relazione i danari della Cooperativa... colla questione dell’italianità del Garda! Ma le amplificazioni e le inesattezze di fatto possono anche interessare meno, quando oramai le conclusioni dell’istruttoria che ridurrà la cosa ai suoi veri termini, non si faranno attendere più a lungo. Quello che c’impressiona è piuttosto la tendenza colla quale la stampa tedesca sfrutta il caso. Si vorrebbe coinvolgere tutto il paese in una politica di rappresaglia. Il curioso è che codesta stampa bene informata in questo mese ha preso addirittura la patente delle scoperte. In occasione delle feste giubilari si è scoperto che la popolazione delle vallate trentine non è irredentista. Bella scoperta! Non l’avevamo sempre asserito noi e non eravate invece voi che dicevate l’opposto per dimostrare al governo essere necessaria l’opera del Tiroler Volksbund? Viceversa ora si vede dappertutto l’irredentismo in città, in campagna, nelle canoniche e nell’episcopio. Il nostro giornale poi è in una posizione tutta speciale. La Meraner Zeitung ci chiama irredentistisches Hetzblatt; viceversa a Trento abbiamo l’onore che dell’estetica del nostro palazzo si occupino gli sporcamuri del radicalismo nazionale. La verità è che non solo il nostro partito ma tutta la popolazione seria del Trentino respinge recisamente il tentativo di accollare alla maggioranza del paese la corresponsabilità di dimostrazioni o di fatti a cui non partecipò e che deplora. Nessuno prende sul serio quelle piazzate diurne e notturne, di quei pochi che infischiandosi degli interessi del paese e degli effetti delle loro provocazioni, agiscono contro le intenzioni e le tendenze dei più. La verità è ancora che se si volesse prendere a pretesto tale politica da fanciulloni per appoggiare le tendenze germanizzatrici di certi propagandisti, in tal caso entrerebbero in campo le altre forze sane del paese ad imporre un risoluto: alto là! In quanto agli interessati consigli di alcuni giornalisti tirolesi che il governo voglia cambiare atteggiamento, non sappiamo a che si voglia alludere: se la memoria non c’inganna, la posizione degli italiani alla Dieta è fattura loro, non un regalo o una concessione di chicchessia. Concludendo: il partito popolare e con lui la stragrande maggioranza del Trentino fa ed intende fare una politica semplicemente costituzionale, come hanno diritto di fare tutti gli altri popoli dell’Austria. Il risorgimento economico nazionale del popolo, il libero sviluppo delle sue attività nel campo della coltura e del progresso sono i capisaldi del nostro programma. A questo programma non siamo mai venuti meno né nella via percorsa né nei mezzi scelti per raggiungere la meta. Ma come ci dichiariamo estranei ad un radicalismo avventuriero, così ci sapremo difendere coll’energia di tutto un popolo che sa quello che vuole, quando si attentasse al nostro patrimonio nazionale o si conculcassero i nostri diritti. 