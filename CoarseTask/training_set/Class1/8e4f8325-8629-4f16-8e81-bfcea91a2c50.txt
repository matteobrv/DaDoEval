Il masso si muove, la questione della riforma elettorale si avvia alla soluzione. Una volta sorta in Parlamento, non muore più. È vero: essa ebbe all’istante una fine infelice. Le nazioni meno numerose, temendo che il suffragio universale, puro e semplice, le mettesse in balia degli avversari, le diedero tutte unite il tracollo, e fra i timorosi erano specialmente gli italiani adriatici che vedevano nel voto uguale un pericolo di sopraffazione slava; ma l’ingiustizia del presente sistema, proclamata in pieno Parlamento da cattolici, da parecchi liberali e da socialisti, messa a nudo nei comizi da persone dai principii affatto diversi ed opposti, non regge all’impeto e cede. Il Governo stesso annunzia che è al lavoro. Non precisa i suoi criteri, ma si capisce che, se appunto per le difficili condizioni nazionali dell’Impero, difficilmente sarà adottato il suffragio universale, uguale e diretto, che sarebbe l’idea della meta, tuttavia le sue proposte cercheranno il massimo avvicinamento allo stesso. Ecco infatti il comunicato ufficioso della Wiener Abendpost: «La Camera dei deputati, nel recente scorcio di sessione, si occupò quasi esclusivamente della riforma elettorale. Chi non si limitò a tener conto del risultato della votazione formale, ma seguì con attenzione il corso del dibattimento, dovette persuadersi come nel Parlamento sia diminuita molto la resistenza di massima – tempo addietro gagliada – contro un’ampia riforma delle basi del diritto elettorale, e come oggi e il Parlamento e la maggioranza dell’opinione pubblica vi sieno essenzialmente favorevoli. Il Governo non poté non riconoscere tale fatto e per quanto grandi sieno le obiezioni e le difficoltà contro cui cozza in Austria l’attuazione pratica del postulato del suffragio universale diretto e, uguale, dovette, appunto perciò, studiare più profondamente i problema delle condizioni alle quali si potesse tener conto del desiderio di una forma elettorale corrispondente alle condizioni di sviluppo della vita pubblica. Non si può pure non riconoscere che questo desiderio ebbe appoggio importante dagli avvenimenti in altri Stati. In Austria non si tratta dell’applicazione di una semplice formula; si devono invece considerare vari punti di vista, se non si vuole che la transizione avvenga con scosse politiche troppo violente. È lavoro questo che abbisogna ponderazione tranquilla e scrupolosa, cosa provata dai molteplici e diversi progetti, proposti anche da persone favorevoli incondizionatamente al suffragio universale, sul modo di applicarlo praticamente ne suoi particolari. È indispensabile per compiere questo lavoro innanzitutto che la vita pubblica si mantenga calma, giacché esso non può essere fatto durante le vivaci agitazioni popolari. Gli avvenimenti delle settimana scorsa – e particolarmente quelli di Vienna – impongono di rilevare espressamente tale circostanza e di richiamarvi l’attenzione di coloro specialmente che con maggior ardore propugnano un’ampia riforma elettorale, pel fatto che la sua sorte sta in parte nelle loro mani. Se il Governo tende a promuovere il postulato di una riforma del diritto elettorale corrispondente ai tempi, e ad attuarlo, esso ha pure dovere di non permettere che si turbi l’ordine a causa di futuri mutamenti del diritto pubblico e di frenare le agitazioni e le ribellioni contro le leggi, simili a quelle avvenute di recente. Nell’agitazione, che riempie le vie, devono essere distinti il momento politico dalla violenza e dalla illegalità. Il Governo non limiterà l’agitazione politica, né le discussioni nei giornali, né le discussioni nei comizi, ma l’agitazione politica per qualsiasi riforma elettorale deve mantenersi nei limiti della legge e non dare motivo a nulla che possa avere per conseguenza disordini. Non devono avvenire né sedizioni, né incitamenti contro l’ordine pubblico, e il Governo è risoluto di procedere con tutti i mezzi contro tali eccessi dannosi, che diminuiscono il prestigio dello Stato. Chi vuoi lavorare per lo sviluppo politico, per il perfezionamento del diritto elettorale e per il suo ampliamento, servirà meglio a questo fine se adopererà il suo ascendente per impedire fatti simili a quelli avvenuti purtroppo di recente. Sta nell’utile dei circoli della popolazione che desiderano la riforma elettorale di mostrare come essi sieno maturi politicamente, in tutti gli aspetti, al nuovo diritto elettorale. «Il Parlamento – e non la strada – è il luogo nel quale si deve decidere in proposito». 