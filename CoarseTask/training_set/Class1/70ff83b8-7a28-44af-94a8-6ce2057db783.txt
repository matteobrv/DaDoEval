Eccelsa Delegazione! Nell’ultima e nella penultima sessione al centro del dibattito vi sono stati i rapporti tra Austria e Italia . Quest’anno Sua Eccellenza il ministro degli Esteri si è limitato a spiegare che tali rapporti sono buoni e che dalla sua prossima visita a San Rossore si ripromette che le relazioni tra Vienna e Roma diventino ancora più cordiali . Anche la Delegazione questa volta era distolta da altre preoccupazioni, o si era comunque considerata già superata la crisi di tali rapporti. Persino per i preparativi militari di entrambe le parti ci si è rassegnati a parlare di un «paradosso di diritto internazionale», come qui è già stato definito. Di recente, poi, in un importante giornale della monarchia si poteva leggere che un ufficiale superiore riconduceva gli sforzi dell’Italia nei preparativi militari «al fine consapevolmente riconosciuto o inconsapevolmente percepito di paralizzare la posizione geografica dominante del bastione roccioso del Tirolo»; d’altra parte in Italia si è già spenta da un pezzo la discussione mirante a stabilire se le fortificazioni austriache abbiano un carattere difensivo o aggressivo. La campagna militare in Tripolitania ha presentato alcuni sintomi che dimostrano tutti come il rinnovo della Triplice Alleanza venga interpretato in generale come cosa ovvia, sebbene i contraenti facciano quei preparativi che dovrebbero sottolineare la superfluità del trattato . Con ogni probabilità anche dagli attuali conflitti risulterà quello che Sua Eccellenza il defunto conte von Aehrenthal sottolineò due anni fa, e cioè che le possibilità di un conflitto tra Austria e Italia «non stanno nella sfera dell’alta politica, ma in quella degli attriti nazionali, delle manifestazioni e degli incidenti di confine» . Per quel che riguarda questi ultimi, come è noto, è da allora in funzione una commissione mista che vuole porre fine agli sconfinamenti mediante una più accurata revisione della linea di confine. Rimane tuttavia ancora il grave problema dei contrasti nazionali nei territori italiani di frontiera, problema a proposito del quale il defunto ministro si era assunto il compito di «trattare questi attriti in tutta serenità e nello spirito della personalità.» Poiché ora, dalle dichiarazioni programmatiche rilasciate a suo tempo da Sua Eccellenza il ministro attuale, posso desumere che anche a questo riguardo verrebbe mantenuto lo stesso programma, mi permetto di richiamare la sua attenzione anche su questi problemi. Veramente essi rientrano soprattutto nell’ambito della politica interna, ma dato che già in una analoga situazione un buon conoscitore della situazione quale Sua Eccellenza il Dr. von Grabmayr ha definito questo tema un punto d’incrocio tra la politica estera e quella interna , sia concesso anche a me di fare alcune osservazioni a questo riguardo. Non considererò la situazione dal mio punto di vista unilaterale nazionale, ma dal punto di vista degli interessi complessivi dello Stato, interessi che l’eccelsa Delegazione deve salvaguardare. Sua Eccellenza il Dr. Grabmayr affermò allora, nella 12 seduta della XXXXIV sessione, l’8 novembre 1910, con chiarezza e fermezza degni di riconoscenza, che «l’alleanza con l’Austria non può essere popolare in Italia se e fintantoché si dà motivo agli austro-italiani di lamentarsi a ragione di un trattamento iniquo». «Da questo punto di vista» – proseguiva il Dr. von Grabmayr – «a causa della ripercussione di un’errata politica interna sulle nostre alleanze estere, deploro taluni passi falsi da noi commessi nell’ultimo decennio; deploro gli eccessi sciovinistici di certi ultratedeschi, i cui inopportuni tentativi di germanizzazione del Tirolo italiano conseguono l’unico risultato di offendere il vulnerabile sentimento nazionale degli italiani. Deploro che per anni ci si sia presi gioco in modo provocatorio delle aspirazioni nazionali autonomistiche dei tirolesi italiani, deploro che l’inettitudine dei precedenti governi abbia creato la questione dell’università italiana, deploro che tale questione irrisolta gravi ancora oggi sulla situazione politica, deploro che il Parlamento non abbia trovato la forza di soddisfare questa aspirazione innegabilmente giustificata degli italiani» . Ora, signori miei, sono trascorsi due anni dalle citate dichiarazioni del signor Dr.von Grabmayr e le condizioni sono mutate solo in peggio. I «certi ultratedeschi» sono cresciuti di numero e di potere nel Sudtirolo, gli inopportuni tentativi di germanizzazione si moltiplicano di giorno in giorno, le aspirazioni di autonomia trentine vengono non solo trattate come richiesta meschina, ma sospettate anche di pericoloso irredentismo . Per quel che riguarda la questione della facoltà italiana, sappiamo tutti che essa è vissuta nella consapevolezza degli austro-italiani come un sentimento di grave torto che ci è stato fatto troppe ripetute volte . Nessuna meraviglia dunque che le sopradescritte ripercussioni sulla politica estera dal punto di vista delle relazioni austro-italiane siano diventate ancora più gravi. Tentate di fare, signori miei, un’analisi del cosiddetto irredentismo in Italia, un’analisi degli elementi di cui sono costituite queste aspirazioni, e troverete che esso, se non risale a correnti del passato, si fonda sul sentimento di solidarietà nazionale verso i connazionali d’Austria trattati ingiustamente. Se qui nel Parlamento austriaco a proposito della facoltà italiana – e non da parte italiana −, si è parlato di uno scandalo europeo, si può bene immaginare quali sentimenti susciti nell’animo della nazione italiana il modo indegno con cui questa questione viene trattata. Se un membro tedesco della Camera dei Signori come il Dr. von Grabmayr – e, grazie a Dio, egli non è l’unico tra i tedeschi – si alza in piedi per segnalare come inopportuni i tentativi di germanizzazione, ci si può immaginare con quale indignazione l’intera nazione italiana prenda atto del fatto che si mettono in serio pericolo le condizioni di vita della comunità italiana nelle Alpi. La reazione non può mancare e in tal caso è impossibile ottenere un rimedio duraturo con palliativi, con misure repressive pretese dall’alleato. Su queste innegabili e oggettive circostanze di fatto volevo per l’appunto richiamare l’attenzione del governo comune, affinché esso voglia tenerne conto nella valutazione dei rapporti con l’estero. L’interazione della politica estera e di quella interna ci portano però anche a menzionare la situazione psicologica e politico-sociale odierna degli austro-italiani, e faccio notare che le mie argomentazioni si limiteranno unicamente al Trentino. Ora, di recente si è avuta tutta una letteratura al riguardo. Sono apparsi articoli di giornale, opuscoli e libelli che descrivono la situazione in modo estremamente semplice: ovvero, l’intera regione sarebbe contagiata dall’irredentismo. Nei ceti più alti nessuna classe sarebbe esente da questa putrefazione, né i preti, né gli insegnanti, né i funzionari. La malattia si starebbe tramutando adesso in carie ossea. Solo qualche parte minore della popolazione rurale e una parte dei socialdemocratici non sarebbero state ancora intaccate. L’unica cosa utile, perciò, sarebbe una energica operazione chirurgica, una politica della mano forte. Dovrebbero essere adottate misure repressive e là dove non arrivasse l’intervento più debole delle autorità civili, dovrebbero entrare in azione i militari. E sembra proprio che questi consigli non vengano ripetuti invano. Una rete di sospetti e di insinuazioni di alto tradimento si estende da qualche mese su tutte le classi, nessuna esclusa. Non è un’esagerazione, signori miei, non tengo un discorso dalla finestra, voglio solo svolgere un’azione chiarificatrice e vi prego di controllare le mie affermazioni sulla scorta dei fatti. Si è giunti persino a controllare ragazze e signore, perché i colori di qualche capo d’abbigliamento potrebbero essere combinati nel tricolore italiano. Il Touring Club , un’associazione sportiva internazionale italiana, che da anni si è sviluppata indisturbata nelle province austriache, da alcuni giorni è stata riconosciuta pericolosa per lo Stato e i suoi stemmi sono dovuti sparire dalla circolazione. Il lato comico della vicenda è che fino a poco temo fa lo stesso Touring fu esposto agli attacchi di una parte della stampa italiana perché il suo comportamento sotto l’aspetto linguistico e soprattutto nazionale non veniva considerato abbastanza irreprensibile. Dispetti ancora più meschini sono stati messi in atto contro sacerdoti e insegnanti; il procedimento della confisca va all’infinito e quasi quotidianamente vengono istituiti processi politici. Ora, né io né il mio partito siamo interessati alla maggior parte di questi provvedimenti da un punto di vista soggettivo, o siamo stati accusati di qualche corresponsabilità. Ma proprio perché possiamo giudicare obbiettivamente questo nuovo corso della politica, abbiamo maggior diritto a protestare contro di esso. A questo proposito posso nuovamente ricordare il punto di vista di Sua Eccellenza il Dr. von Grabmayr, il quale dopo le frasi sopraccitate aggiungeva [legge]: «Con queste e simili cose si porta solo acqua ai mulini dell’Irredenta . Non con misure vessatorie di polizia si può combattere con successo l’Irredenta; contro la loro propaganda c’è un solo mezzo efficace: bisogna convincere gli italiani benintenzionati che in Austria possiedono una dimora accogliente, nella quale possono soddisfare le loro esigenze economiche, salvaguardare e coltivare con successo la loro nazionalità, lingua e cultura. Questo, signori miei, è il criterio al quale la nostra politica interna deve attenersi per accordarsi con gli obiettivi essenziali della nostra politica estera» . Ora non so se anche a Sua Eccellenza siano stati attribuiti, a causa di questi dichiarazioni, sentimenti irredentisti. So soltanto che gli italiani che da noi sostengono la stessa opinione sono stati sospettati di essere in collegamento segreto con l’Irredenta. Bisogna tuttavia chiedersi perché si è giunti a questo e cosa vi sia in realtà dietro a simili macchinazioni. E per ogni osservatore imparziale il nesso logico è del tutto chiaro. Nel Tirolo è sorta un’associazione che si chiama Volksbund e che nelle località tedesche è considerata un’associazione patriottico-conservatrice, mentre nella parte italiana della regione si presenta come un’associazione scolastica nazionale, alla quale vanno appunto collegati gli «inopportuni tentativi di germanizzazione di certi ultratedeschi.» Perciò l’abbiamo tutti respinta e combattuta. Che questo sia stato il motivo della resistenza ne è prova sufficiente il dato di fatto che il Volksbund nei primi anni è stato combattuto al grido di «Evviva l’Austria». Questi montanari devoti all’imperatore avevano appunto la giusta sensazione che un movimento che si supponeva patriottico, il quale voleva raggiungere lo scopo attraverso la snazionalizzazione, avrebbe raggiunto proprio il risultato opposto. Quello era stato il momento psicologico anche per i rappresentanti del governo nella regione; e una dichiarazione pubblica, una presa di posizione aperta contro questa aspirazione sarebbe di sicuro stata di maggiore aiuto al patriottismo austriaco di tutte le attuali contromisure. Avvenne invece che la popolazione dovette prendere atto prima di una dubbia neutralità e più tardi di una complicità più o meno mascherata di alcuni organi di governo. Da allora in questa battaglia cessarono le grida di evviva per l’Austria. Si è gridato da allora «Viva l’Italia»? No, ma l’animo semplice della nostra gente ha perduto la solida fede che aveva nel suo – vorrei dire – monismo politico; si sente costretta a mettere a confronto nella propria psiche il sentimento nazionale con il sentimento di comune appartenenza statale. Ora io chiedo: ha forse interesse lo Stato a che questa distinzione si acuisca sino al contrasto? Due avvenimenti sono più eloquenti di interi volumi. Nel settembre 1905 Sua maestà in occasione delle manovre imperiali è stato in Val di Non a Mezzolombardo. La popolazione italiana gli aveva preparato una magnifica accoglienza. A quel tempo tuttavia, miei signori, il Volksbund non era ancora comparso. Quest’anno si sono ripetute le dimostrazioni in occasione della presenza dell’arciduca erede al trono. Ora ciò è avvenuto proprio in quella zona dove il Volksbund non ha ancora iniziato la sua attività disgregatrice. Il Volksbund crea l’irredentismo proprio per ottenere le sembianze di diritto all’esistenza. Tutti coloro che si opposero per un qualsiasi motivo alla sua propaganda vennero additati come irredentisti e ogni legittimo movimento nazionale presentato come pericoloso per lo Stato. Da queste provocazioni non è al sicuro nessuno, nemmeno il nostro principe vescovo che è sicuramente la personalità più amata e popolare della regione, il cui intervento per equità e diritto avvenne in pieno accordo con gli interessi dello Stato . Così i germanizzatori creano dappertutto l’irredentismo per rendere più difficile la nostra resistenza nazionale. Purtroppo questi sforzi trovano sostegno in altre due circostanze: in primo luogo nella concorrenza politico-nazionale locale e nella competizione partitica in Tirolo, giacché in ogni occasione in cui lo Stato deve assegnare o giudicare ogni partito è tentato di far apparire il proprio rivale come nemico dello Stato; in secondo luogo anche nella incapacità politica di alcuni rappresentanti governativi della regione. L’irredentismo da noi è pure l’ancora di salvezza per geni amministrativi che rischiano di naufragare. Più scarse sono le conoscenze in materia amministrativa, tanto maggiore è lo zelo poliziesco, e se si può riferire alle alte sfere che ogni giorno si è montati a cavallo per andare a combattere contro i mulini a vento dell’irredentismo trasformati in giganti, si spera in tal modo che sotto la maschera della ferrea guardia confinaria non venga riconosciuto il Don Chisciotte. Tuttavia, signori miei, l’autorità politica quando si tratta di giustificare la propria responsabilità davanti all’opinione pubblica ha sempre subito a portata di mano un parafulmine politico; ammette gli errori, ma aggiunge con aria misteriosa un’unica parola che chiarisce tutto: i militari. È vero questo o no? Detto apertamente, non ho altre prove e vorrei proprio che risultasse che i militari vengono calunniati. È tuttavia accaduto che alcuni ufficiali si siano spinti troppo oltre, che alcuni comandanti delle guarnigioni di frontiera, presi da una certa ossessione di spionaggio, abbiano tolto la pace alla popolazione; mi mancano però i documenti necessari per stabilire se è vero che la più recente politica di vessazioni sia stata in generale ispirata dai militari e se è vero che le aspirazioni del Volksbund sono da loro appoggiate energicamente . Una cosa certa è che nessuno sarebbe tanto interessato alla smentita di questa fama quanto l’esercito stesso. Il militare, specie nei territori di confine, è chiamato a rappresentare la personificazione vivente dell’intero Stato, il militare indossa l’uniforme dell’imperatore che protegge i diritti e la parità di diritti di tutte le nazioni, il militare sta quindi al di sopra di tutti i contrasti nazionali; e al di sopra di ogni punto di vista locale e di ogni manifestazione transitoria della politica, rappresenta il punto di vista degli interessi generali dello Stato nei confronti dell’estero e dell’interno. Dallo stesso punto di vista, signori miei, dal beninteso punto di vista austriaco, desideriamo nec plus nec minus che la nostra posizione venga giudicata senza pregiudizi come quella di un popolo che mantiene e può mantenere più strette relazioni culturali con la vita nazionale della sua progenie, ma contemporaneamente vive in una roccaforte che viene considerata, per motivi militari e geografico-commerciali, come facente parte della proprietà immutabile della monarchia. Date a questo popolo la possibilità di diventare il pegno migliore e a basso costo della pace e farete al tempo stesso la migliore politica interna e estera, − ovvero con un trattamento liberale degli austro-italiani si conseguirà il rafforzamento dell’alleanza, e tramite l’amicizia politica con la nazione italiana uno sviluppo più tranquillo e sicuro al confine austriaco. 