Subito dopo la campagna elettorale del giugno abbiamo scritto che quello che ci faceva difetto era la frequenza, l’elasticità della propaganda. Se ai socialisti si è potuto muovere il rimprovero di far troppe chiacchiere e pochi fatti, ai popolari ha invece nuociuto l’essersi sobbarcati troppe responsabilità economiche le quali pur volendo essere un mezzo di elevazione morale, non sempre raggiungono pienamente lo scopo. Talvolta avviene anzi che i promotori stessi delle società si sentano indebolire per via l’energia del proprio spirito e venir meno l’idealità dell’opera propria. In qualche caso gli affari ingombrano troppo e ritardano il cammino dell’idea, in qualche altro l’opera economica non viene più intesa per lo scopo che l’ha ispirata, perché di tale scopo si è parlato pochissimo. I cattolici trentini hanno subordinato il loro movimento economico ad una tendenza dello spirito, qual’era quella di formare nel popolo una coscienza viva ed operativa dell’azione cristiana pubblica. Ora a 15 anni di distanza bisogna ammettere che, complessivamente, lo scopo è anche raggiunto. Le istituzioni economiche furono nella maggior parte dei casi le dighe, fra le quali passò la corrente del pensiero democratico cristiano. Ma bisogna ammettere anche che si sarebbe raggiunto molto di più, se le ultime finalità fossero state più intese e soprattutto più predicate. Qui vale il principio: molti fatti sì, ma anche molta propaganda. Ci si è opposto che in modo particolare le classi rurali non sono accessibili per tali considerazioni che un’azione di contenuto diremo prevalentemente ideale cozza con l’irriducibile positivismo della razza. Abbiamo ribattuto che non è vero. C’è ormai anche nella classe dei contadini l’aspirazione a partecipare più intensamente alla discussione ed alla conformazione delle attività pubbliche; è entrato in loro quello che già alla fine del secolo XVIII s’è battezzato civismo e che oggi si ribattezza in coscienza democratica. Sono aspirazioni nuove che sconfinano dai soliti termini economici locali, piantati o meglio considerati quasi come le colonne d’Ercole dell’azione pubblica rurale. Il fenomeno leghista l’ha rivelato anche a chi non lo avesse voluto constatare antecedentemente. Abbiamo quindi scritto, interpretando il deliberato proposito degli amici e di tutti i capi responsabili dell’azione cattolica, che era giunto il momento di rinvigorire la propaganda delle idee, di ripredicare il nostro programma, di rinsaldare il nesso morale che deve coordinare tutte le nostre associazioni ad uno stesso fine. In modo particolare abbiamo insistito perché si riprenda con maggiore vigore il lavoro di educazione e di istruzione nei singoli paesi. Ed ora, a sei mesi di distanza, possiamo constatare in una rapida rassegna che un risveglio notevole è avvenuto. In modo particolare l’esito della propaganda in Valle Lagarina è una prova eloquentissima della verità dei nostri asserti. Con uno slancio mirabile sono sorti 46 gruppi dell’alleanza la quale fonde in perfetta armonia scopi economici e finalità morali. Si è perfino raggiunto di un colpo quello che nelle associazioni operaie incontrò da principio gravi difficoltà, cioè l’introduzione dell’abbonamento obbligatorio al settimanale, la creazione cioè di un saldo vincolo intellettuale e morale tra i singoli soci. Ah, se nei primi anni della nostra azione si avesse addirittura concentrati gli sforzi a tale intento, se dappertutto accanto e dentro l’azione economica si fosse propugnata e sviluppata quella che in un senso più elevato può dirsi azione sociale! Quello che dappertutto non s’è fatto finora o non s’è voluto tentare, bisogna compiere oggi. Lo ripetiamo: è il lavoro che costa maggior sacrificio, maggiore energia e richiede fede più sicura nei propri ideali. Ma è anche il lavoro più meritorio, più consentaneo al nostro programma ed alle convinzioni di cattolici, il lavoro che infine, superati i primi ostacoli, porterà i frutti migliori. 