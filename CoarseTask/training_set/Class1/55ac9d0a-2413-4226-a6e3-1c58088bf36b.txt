Ai 27 novembre 1912 l’assemblea generale dell’Unione popolare dopo viva discussione votava all’unanimità il nuovo regolamento che stabiliva norme precise sul sistema e sull’organizzazione interna e sul modo di designare e proclamare i candidati di partito . Dopo un anno e mezzo la Direzione può annunziare che l’opera di organizzazione fatta per mezzo del segretariato è stata notevolissima. Fatte poche eccezioni in quasi tutti i «luoghi elettorali» esistono i fiduciari locali dell’Unione. Il nostro quadro di organizzazione registra 566 fiduciari e 26 fiduciari distrettuali. Anche per l’arruolamento dei soci la Direzione ha promosso una propaganda che a tutt’oggi conta 73 adunanze popolari. Non è il momento di registrare tutta l’ulteriore e multiforme attività della nostra centrale; ci basti concludere che l’Unione politica popolare, cioè la nostra organizzazione politico-elettorale di partito ha fatto certo in questi ultimi tempi un progresso rimarchevole verso il suo stabile assetto. Non possiamo dire lo stesso se abbiamo riguardo alle premesse formali che in base al regolamento sono necessarie per la designazione dei candidati. Com’è noto, per dare alla designazione un valore proporzionato alle nostre forze elettorali nei singoli luoghi, il regolamento stabilisce un sistema preciso, col quale debbono costituirsi le adunanze confidenziali del distretto giudiziario, ove si fa la designazione dei candidati. A queste adunanze vengono invitati: a) i fiduciari locali dell’Unione politica popolare, b) le seguenti persone di fiducia, in quanto non siano comprese oramai nella prima categoria ed in quanto siano soci dell’Unione Politica. I. I presidenti ed in loro mancanza i vicepresidenti delle società di coltura (Società Operaie Cattoliche, circoli di lettura, Alleanze, unioni professionali e società con simili scopi (escluse le giovanili e femminili) e delle società economiche sociali, consorzi cooperativi, leghe, ecc.) di ciascun luogo elettorale, in quanto aderiscano in partito popolare e come tali siano stati riconosciuti dal fiduciario distrettuale e dalla Direzione, che ne compileranno previamente apposito elenco. II. Il curatore d’anime locale e il capocomune. Inoltre i delegati dei soci dell’Unione politica, raccoltisi in ciascun luogo elettorale in base alla seguente disposizione di regolamento. «In seguito ad avviso dato dalla Presidenza dell’Unione popolare entro un termine da esso prescritto, i soci di ciascun luogo elettorale si raccolgano in adunanze private ed eleggono a maggioranza assoluta i loro delegati per la designazione delle candidature. Si potrà eleggere al massimo un delegato ogni 30 soci. Frazioni di questa cifra oltre la metà si calcolano come un intero, se pari, o inferiori alla metà, si trascurano». Quest’ultima disposizione è un premio per lo spirito di organizzazione. È giusto che i paesi in cui l’Unione recluta il maggior numero di soci abbiano anche modo di farsi valere più degli altri. Purtroppo però, nonostante parecchie sollecitatorie, l’arruolamento dei soci è proceduto molto lentamente. Noi abbiamo atteso con pazienza i ritardatari, ma ora il tempo stringe e dobbiamo porre un termine ultimo. Prima avvertenza quindi, sulla quale richiamiamo l’attenzione di tutti gli amici e fiduciari: La direzione ammetterà che nelle adunanze confidenziali del distretto siano rappresentati mediante delegati solo quei gruppi locali che prima del 10 marzo prossimo avranno mandato alla direzione i nomi nella misura minima prevista dal regolamento. Seconda avvertenza. Ovunque anche ove non vi siano delegati, ci saranno persone di fiducia e i presidenti delle associazioni che interverranno alle adunanze. Ma anche queste persone possono venir invitate solo all’espressa condizione che abbiano dato il loro nome all’Unione politica. È una condizione democratica, forse un po’ egalitaria, ma è indispensabile per la forza e la compattezza del partito. Facciamo vivo appello quindi ai fiduciari locali e allo zelo degli altri amici che possono aiutarli, perché con tutta sollecitudine ed ai più tardi per il 10 marzo i nomi delle persone di fiducia ad II ed ai presidenti delle associazioni come a I, in quanto si tratti di persone aderenti al nostro programma, compaiano anche formalmente come soci nei registri della nostra Unione. Trento, 27 La Direzione dell’«Unione Popolare» 