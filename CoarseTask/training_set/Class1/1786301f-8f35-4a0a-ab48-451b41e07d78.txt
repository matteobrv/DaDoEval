Siamo informati che i socialisti, visto il buon successo della loro agitazione a Trieste, seguendo l’esempio dell’on. Pittoni, inaugureranno anche a Trento una campagna violentissima per la riforma elettorale del comune. Convinti che l’ultimo progetto è quantomai retrogrado e che del resto la sua esumazione dipende dalla maggiore o minore indolenza di chi sta attualmente al potere, la lotta si rivolgerà in ispecie contro la borghesia reazionaria del municipio, che venendo meno al suo programma democratico si gode quietamente i conquistati scanni. Ci si assicura che la corrente socialista, la quale rappresenta il sindacalismo del proletariato autentico sia indignata contro certi rossissimi papaveri, che borgheseggiano troppo spesso e manifestamente, rattenendo chiusi nel petto, per certi riguardi che tutti sanno, i ribollimenti democratici. Oramai si radica fortemente la convinzione che la «spola di dinamite» converrebbe scoppiasse almeno a Trento, dal momento che per Innsbruck, per intanto, manca la miccia. Quest’epoca di rassegnazione e di vile connivenza, pare diventi insopportabile, tanto che nell’Avvenire del Lavoratore degli 8 maggio un pezzo grosso della camera scriveva: «Che avete fatto fino ad ora, o compagni di Trento, per la riforma elettorale della capitale del Trentino? Niente! avete pagato le colossali tasse sul pane, sulla carne, sulle verdure, sui quartieri; avete taciuto nella rassegnazione, nel silenzio! Scuotetevi, per Iddio, se pur voi siete socialisti, se avete cuore di padri e di figli, se non volete che la miseria vi istupidisca, vi renda umili schiavi del capitalismo e del clericalismo». Alle parole era stabilito seguissero i fatti. L’agitazione, come ci s’informa, doveva inaugurarsi subito e rumorosamente. Ma c’era di mezzo l’affare della luce . Gli opportunisti vinsero ancora per un momento. Badate, si disse, sarà meglio sospendere. Il podestà pare d’accordo, poiché in crocchio d’amici ha fatto questo ragionamento: veramente secondo i nostri principi, no, non l’andrebbe proprio. Ma, fatto il primo strappo, saltiamo il fosso. Volere o no, il loro deputato è anche il nostro e nostro per elezione. Ricordatevi il ballottaggio. Vorreste ora prendercelo contro? Abbiamo bisogno anche noi di qualche favore a Vienna. E vedrete, assicuravano gli opportunisti, questo ragionamento farà breccia. E non ebbero torto. Ma ora momentaneamente la camera non ha più bisogno delle grazie municipali e può permettersi il lusso della lotta di classe. Vedete mo’ quanti comizi, quanti discorsi. E che dimostrazione vi pianteranno innanzi al municipio. «Abbasso i privilegi! Abbasso gli sfruttatori del proletariato! Affamatori! All’inferno le tasse! Vogliamo il suffragio universale!» Ah! che urlio! che pandemonio! Povera borghesia! Poveri giovani liberali! Nessuno vi proteggerà dai fischi né il ballottaggio, né la luce gratis, né il più fitto del bosco Salvotti... – Ridete? – Può essere che abbiate ragione, fra compari è più facile conoscersi. Forse quando v’incontrate, avete l’uno l’altro lo sguardo dell’aruspice, quando s’imbatteva nell’aruspice. 