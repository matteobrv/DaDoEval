Ieri si è combattuta in tutta Italia – in molti luoghi accanitamente, in moltissimi con non grande entusiasmo – la battaglia per la rielezione dei deputati. È troppo presto oggi per avere un’idea esatta della fisionomia che avrà la nuova Camera, e perciò per dare un giudizio sintetico sulla lotta di ieri. Di una gran parte dei collegi ci mancano i risultati, ed inoltre vi saranno anche i ballottaggi di domenica prossima, i quali potranno arrecare delle sorprese. Una cosa è certissima fin d’ora, la Camera non sarà molto diversa dall’antecedente e Giolitti ha la sua maggioranza sicura. Se uno spostamento vi sarà, crediamo di non sbagliarci indicandolo verso destra. È vero che i socialisti entreranno rafforzati nella nuova Camera, e mentre nella passata legislatura erano 20 in questa arriveranno forse a una quarantina, ma per compenso sono decimati i radicali e i massoni. Anche i repubblicani che erano 20 sembra non abbiano mantenute tutte le loro posizioni. I cattolici, i quali com’è noto votarono con permesso dell’autorità ecclesiastica in numerosi collegi per appoggiare le candidature dell’ordine, e furono elemento preziosissimo, si sono pure affermati brillantemente dove avevano poste candidature proprie. Il successo da essi ottenuto è veramente splendido, tanto più che quasi dappertutto vinsero colle solo loro forze, e in genere si può constatare che dovunque essi lavorarono sul terreno pratico, in mezzo al popolo, sono i padroni della situazione. 