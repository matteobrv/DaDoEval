Siamo all’ultimo trimestre del 1908. Passando rapidamente in rassegna l’attività nostra e confrontandola con le promesse fatte a capo d’anno, possiamo con sicura coscienza appellarci al giudizio dei lettori e del pubblico. Il Trentino è progredito ed è cresciuto di forza e di valore, quanto nessun altro giornale scritto per un paese territorialmente e socialmente eguale o simile al nostro. La collaborazione parlamentare, la diffusione e la freschezza delle notizie, i contributi degli scrittori tecnici e specialisti non sono mai mancati in una misura superiore ai confronti. Il servizio in occasione del processone dei Quarantadue con relazione telefonica e doppia edizione di sei pagine, il servizio telegrafico ed epistolare sui lavori parlamentari, l’amplissima relazione dietale che ci permette di riferire in poche ore in tutto il Trentino quanto la Dieta poco prima ha discusso e deliberato, dimostrano che non badiamo a spese quando si tratta di attuare i propositi enunciati. Dal febbraio 1907 al settembre 1908 il Trentino è uscito quasi per un terzo in sei pagine, invece che in quattro e per un ottavo in otto. A conti fatti quindi il Trentino supera anche in estensione di gran lunga qualunque altro giornale del paese. Corrispondentemente allo sviluppo del giornale sono venuti però ad aumentarsi anche il favore e la considerazione del pubblico, il numero dei lettori e degli abbonati. Ed oggi alla vigilia dell’ultimo trimestre, basta ci auguriamo anch’esso non sia dissimile da quello passato nel 1908 e ne coronano l’opera. La stagione autunnale è politicamente la più interessante: il giornale quindi dopo la sospensione estiva, riprende il suo posto nella vita quotidiana. Ci sia permesso d’invitare gli amici a non lasciarsi sfuggire la buona stagione della raccolta e di continuare alla parte locale la loro sollecita e stringata collaborazione. 