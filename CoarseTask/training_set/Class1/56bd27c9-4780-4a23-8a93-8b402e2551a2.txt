Resisterà il filo sottilissimo a cui essa è ancora sospesa? Molti – gli ottimisti – dicono di sì, e in questa loro affermazione è forse più una speranza che un convincimento. Moltissimi altri invece dicono di no e i fatti sembrano dar loro ragione. Il filo diviene ogni giorno più sottile e gli strappi continuano. Oggi resiste ancora, e mentre molti si affannano a tagliarlo pare si presenti anche qualcuno che voglia aggiungere altri fili che impediscano la catastrofe. Riusciranno? I popoli tutti non possono sperarlo, ad essi non è concesso di deciderlo, perché in questi tempi di costituzionalismo non si usa chiedere il loro parere nelle alte questioni diplomatiche e militari. Perciò il giorno in cui non tuona ancora il cannone, per quanto cattivo sia – è sempre un giorno buono. L’Austria paziente. I due Stati che si guardano in cagnesco e pare siano pronti ad azzannarsi a vicenda, intanto che aspettano il momento opportuno, si divertono a un gioco curioso. È il gioco della pazienza. Io sono la torteggiata e per di più la pazientissima – dice la Serbia. Io sono la provocata e la mia pazienza finora non ha avuto limiti, ma li potrà avere – dice l’Austria. L’Europa sta (secondo la vecchia immagine giornalistica) a guardare e la sua sapienza si invoca a decidere a chi spetta la palma di Giobbe. Il Fremdeblatt, per conto del bar. Aehrenthal , espone le sue ragioni: «La nostra politica, di fronte alle provocazioni della Serbia, cioè il nostro desiderio di mantenere la pace e di aver pazienza fino all’estremo limite possibile, non si è mai cambiata. È questo un fatto conosciuto dall’Europa, che non può essere cancellato nell’opinione pubblica d’Europa. Ciò che la Serbia vuole veramente non è affatto dubbio. La Serbia, proseguendo la sua politica, chiede oggi una parte della Bosnia per portare in avvenire la mano su tutta la provincia. Nessun dubbio è possibile che tutta la politica e tutti gli armamenti della Serbia siano diretti esclusivamente contro l’Austria-Ungheria. Se la Serbia è d’opinione che la sua politica bellicosa debba dirigersi contro l’Austria-Ungheria, è solo la Serbia che, come Stato indipendente, deve decidere, ma resta bene inteso che la politica dell’Austria-Ungheria deve dedurre quelle conseguenze che in caso analogo ciascuna grande potenza, curante della propria dignità, considererebbe necessarie e indispensabili. Ciò si dovrà tenere in considerazione a Belgrado e anche tutte le grandi potenze non dovranno perderlo di vista». Gli organi di Belgrado alla lor volta giurano e urlano che è l’Austria che tira per i capelli la Serbia d’altronde così pacifica e così aborrente del sangue persino... nei regicidi. Vedrete che a forza di essere pazienti i due finiranno col darsele. C’è però una speranza, e questa è data dalla «N.F. Presse», secondo la quale l’Austria lascerebbe che i cani abbaino alla luna. Scrive infatti quel giornale – cominciando in tono elegiaco – che l’appoggio promesso dalla Russia alla Serbia forma la sola causa di perturbazione della politica europea, mentre tutta Europa, e con essa l’Austria-Ungheria, non desiderano che la pace. Il re di Serbia ha già nominato un Ministero guerrafondaio, e dopo tale nomina l’Austria-Ungheria troverà assai più difficilmente il modo di fare concessioni alla Serbia, mentre le avrebbe fatte se il paese si fosse mantenuto tranquillo. Solo un passo collettivo di tutte le Potenze può far comprendere alla Serbia che il suo atteggiamento provocatore, che è la causa di un eventuale conflitto coll’Austria-Ungheria, le alienò tutte le simpatie. Ma qui viene il buono. «Se poi le grandi potenze, conchiude il giornale, non potranno convincere la Serbia della sconvenienza delle provocazioni, l’Austria-Ungheria continuerà la sua politica pacifica, restando però sempre armata. L’Austria-Ungheria non sentirà certo gran disagio dalle aumentate spese militari, mentre queste non possono se non rovinare la Serbia». Lasciamo lì il disagio economico che sente o non sente l’Austria-Ungheria. Di questo si avrà più che agio a discorrere in seguito quando i signori ministri presenteranno al Parlamento i conti... delle spese fatte. Ma certamente è di buon augurio – se è vera – la notizia che l’Austria non attaccherà per la prima, non ostante le provocazioni. Con ciò le probabilità di guerra vengono notevolmente diminuite. 