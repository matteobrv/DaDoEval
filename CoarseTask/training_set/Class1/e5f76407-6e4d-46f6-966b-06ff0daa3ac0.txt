Il Cristianesimo, religione di pace, essenza d’amore, non conosce altro spirito che di pace e d’amore: un linguaggio violento, uno spirito bellicoso, marziale e peggio poi la forza brutale posta in atto, giustificata e glorificata sono cose tutte che ripugnano alla natura della religione cristiana e non possono costituire che deplorevoli aberrazioni, deviamenti o traviamenti imputabili a contingenze storiche transeunti, zavorra che può ritardare ma non inceppare mai gli eterni voli della navicella celeste. E in secondo luogo: una tradizione perenne, costante vi è nella Chiesa che propugna di continuo questa santa parola di pace, interprete verace dei tesori evangelici: da Origene ad Agostino, dai Padri e dai dottori agli oratori sacri e ai filosofi, al Bossuet , al Fénelon , al de Saint-Pierre, al Lacordaire , al Perreyve , al Gratry è una serie quasi ininterrotta di simpatici utopisti che si lasciano l’un l’altro in retaggio l’opera generosa, et quasi cursores si trasmettono la fiaccolata della santa Idea. Conseguentemente la via regia non ci sembra altra che quella percorsa da quelli «spiriti magni»; essa è consona alla dottrina, essa risponde in parte alla tradizione storica; essa infine compie davvero una funzione etica, serve realmente a provare l’efficacia morale del Cristianesimo: quale vittoria per esso se allorquando – com’oggi le ordalie, e i giudizi di Dio, e i duelli, e la faida – anche le guerre sanguinose saranno ricordi dei tempi passati o fenomeni patologici prontamente repressi, potrà dire: una simile trasformazione dei costumi è il frutto non solo dell’essenza pura astratta della mia dottrina, ma dell’opera concreta e concorde di quanti mi professarono, e mi predicarono pretendendo la vista a rompere la tenebra del futuro! Tutte le pagine dell’Evangelo annunziano questa perenne parola di pace; tutti i consigli e i precetti sospirano al medesimo santissimo fine; l’amor del prossimo nell’amor di Dio è la fiamma che riscalda i cuori e agita la mente; il mandatum novum non ammette limite né restrizioni: è l’apoteosi dell’amore. Il non veni pacem mittere che alcuni vollero addurre a legittimare la guerra a darle quasi una base morale fu bene spiegato dal Lacordaire: «È la guerra dello spirito contro la carne e della carne contro lo spirito... ma le anime si uniscono alle anime e i corpi ai corpi: Gesù Cristo alla testa d’un’armata, Satana alla testa dell’altra, da un lato l’armata delle passioni, dall’altro quella delle virtù». E tutto quel mirabile periodo che forma l’epopea del martirologio cristiano ci rafferma in questo pensiero. Esso è un immenso inno d’amore, che confonde coloro che fidano nella finale ragione della forza bruta: non sia qui forse la più lucida prova che anche la forza si spezza contro il diritto? Tertulliano ed Origene arrivano fino a biasimare il servizio militare: Origene nel De corona militum scrive: «Credete voi che sia permesso ad un cristiano disconoscere il padre, la madre, il prossimo che la legge ordina di amare e rispettare per vivere colla spada alla mano, quando il Signore ha dichiarato che chiunque si servirebbe della spada perirebbe di spada? Scenderà dunque in battaglia egli, il figlio della pace?». E Agostino chiama le guerre vasto e smisurato latrocinio, e a secoli di distanza ripete quelle parole stesse e quel medesimo giudizio il buon Fénelon; e l’Aquinate, che sugli altri com’aquila vola, in secoli che non son che rumor d’armi e d’armati, non ammette le guerre che in casi eccezionali per una causa giusta e necessaria, la repressione dei malvagi e il soccorso ai buoni. Ma quale è la causa, ai tempi nostri, dopo tanta luce di pensiero civile, logicamente necessaria alla guerra? e quante furono e sono le cause giuste di guerra? «Chi dunque pretenderà – si domanda giustamente Edgardo Rod – che lo stato di guerra in cui viviamo sia un bene e sia conforme alla religione di pace che è il Cristianesimo?». Non si parli dunque di guerra, ministro di Dio; l’usare una tale frase ed altre simili ci parrebbe quasi un sacrilegio: la scuola di de Maistre che – come l’Hegel – ha sostenuto la divinità della guerra è stata per questo lato fatale, benché accolta da uomini eminenti come furono mons. d’Hulst e mons. Freppel . Ma l’autorità di questi nomi non può esser tale da negare la verità delle cose, né deve aver tanta efficacia da impedire un salutare impulso a una proficua direzione riguardo a tale argomento nel moto chiesastico dei tempi nostri. Vero è che lo Spencer e il Berthelot trovano che il Cristianesimo non ha fatto nulla e non può far nulla per la pace; dopo venti secoli le guerre più sanguinose desolano la società, il militarismo la corrode e le menti sono ancora tutte imbevute di pregiudizi, e di boria, e di prepotenza che costituiscono lo spirito bellicoso delle folle. «Dopo due mila anni d’insegnamento e di disciplina da parte del Cristianesimo – scrive lo Spencer – ci siamo noi avvicinati a questa vita ideale ch’esso doveva apportarci? Presso i popoli che ammettono le guerre quale progresso ritroviamo nell’oblio delle ingiurie? Qual freno troviamo alla passione delle vittorie e delle rivincite che le grandi masse considerano come un dovere? Quanto ci siamo noi avvicinati ai tempi predetti in cui le spade si sarebbero trasformate nelle lucide feconde lame degli aratri, ora che gli eserciti sono più formidabili che giammai?». Ed il Berthelot rincalza: «La nozione più alta e più nobile della solidarietà umana fu a lungo paralizzata da quella della carità cristiana, nobile e commovente essa pure, ma che segna un limite inferiore ed ormai sorpassato». «Ma – risponde al Berthelot il De Triac nel suo Guerre et Christianisme – parlate voi della carità cristiana che il Vangelo insegna o di quella che noi pratichiamo? Se voi parlate di quella carità di cui Gesù ci diede l’insegnamento, che potreste voi dunque fare di più per gli uomini che amarli non solo come voi stessi, ma come un Dio potrebbe amarli e far loro tutto che vorreste a voi fatto?». Se gli uomini ancora barbari non hanno compreso o non hanno ascoltato del tutto le esortazioni e i precetti del Nazareno, può forse lo Spencer concludere che l’insegnamento datone non fu divino, poiché egli stesso riconosce che la dottrina cristiana condanna l’attuale stato armato delle nazioni? O vorrà egli concludere alla inanità del Cristianesimo? No, certo: sta in questa ancor lontananza dell’atto dal consiglio, della condotta dal precetto, sta in questa lenta e graduale e quasi inavvertita ascensione dell’uomo verso le vette della purezza evangelica la ragione d’ogni progresso etico avvenire: e più l’uomo sale in alto, più si raffina il suo spirito, più batte il cuor suo, più possente si fa l’intelletto e vigoroso l’entusiasmo e più e più si scoprono nell’Evangelo tesori prima non visti, sapienza ignorata prima: e i problemi più ardui dell’umana vita risolti, e troncate le più incresciose questioni; la summa infine di tutte le leggi di vita, individua e sociale, fisica e psichica. Il medesimo Vangelo parlerà, è vero, agli uomini del secolo venturo come a quelli dell’Evo Medio; ma perché questi giurarono la guerra sui Libri Santi, anche gli eredi del nostro secolo dovranno credere di potere uccidere senza violare il comando di Dio? La legge del Signore predicata a un selvaggio della Nuova Zelanda o della Terra del Fuoco ed all’uomo colto di una società civile dovrebbe dunque avere la stessa efficacia? Anche quella dell’Evangelo è una scienza, e la più grande fra tutte, ed essa accompagna l’uomo nel suo graduale svolgimento e concorre a portare in lui un fondo di pensieri e di sentimenti, un substrato psicologico ed etico individuo tale da determinare quasi inavvertitamente conformazioni nuove di nuove strutture sociali, di nuove forme, di più perfetti tipi di civiltà: e quanto più questa trasformazione va manifestandosi e attenuandosi con iscopi sempre più elevati e generosi di miglioramento e di riforma, tanto più va rifulgendo di luce abbagliante il Cristianesimo, che dovrà finalmente compiere l’opera sua coll’invadere, e plasmare e conformare secondo lo spirito suo tutta la vita, non più quella dell’individuo soltanto, ma dell’universa società, base della psicologia e della morale collettiva. «Gesù Cristo – dice splendidamente il padre Gratry, svolgendo in modo mirabile un concetto analogo – è la luce del mondo. Egli è il vero re della storia. Egli la guida di tutto il futuro: e noi abbiamo nella luce che ci dona e nelle forze divine che questa luce ci promette e ci istruisce, a conquistare inesauribili sorgenti per un progresso senza fine e per un avvenire più magnifico di quello che potrebbe sognare alcun uomo». 