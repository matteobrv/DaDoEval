Gli studenti e i partiti anticlericali hanno ucciso, d’accordo coi pantedeschi, l’università italiana ed hanno lanciato vergognosamente il cadavere nel «Nulla». Ora levano alti lai sull’orlo del abisso ed ogni anno almeno, nel congresso universitario , scendono negli antri oscuri ad eccitare il cadavere. Gli si mettono attorno, gli fanno i massaggi e un po’ di anatomia, e spiano coll’occhio attento, lagrimoso se in qualche cellula appartatissima la fa ancora un pochino germe di vita. «Mesti ed avviliti» (disse il signor Alani ) prescrivono infine l’annuale unguento che deve compiere il miracolo. Risorgerà, riprenderà vita. No, o studenti, i vostri ordini del giorno sono impiastri per uso esterno che non toccano le disseccate fonti della vita. Non vagate incerti sempre, cercando nuovi rimedi, non andate troppo lontani. Fermatevi! E guardate entro voi stessi poiché la medicina è in voi! Voi dovete volere, volere fermissimamente, conseguentemente, e poi manifestare con parole franche ed alte la vostra volontà. Volete l’università italiana, volete un antro di studi, di cultura, di difesa nazionale, una casa grande o piccina che sia, ma degli italiani, voletela sinceramente per la vostra vita, per il nostro risorgimento. Voletela senza preoccupazioni di partito, senza temere che infine abbiano ragione, i «clericali», i quali non dovrebbero averla mai. E quando avrete preso nell’animo vostro la risoluzione salutare, manifestatela faccia al pubblico, sinceramente. E la vostra parola, franca espressione di un intero proposito irremovibile compirà il miracolo. L’uccisa, la morta, si leverà su come la figlia di Giairo al suono divino: Thallita cumi! Finora molti di voi non hanno la volontà ma delle velleità. Il loro pianto attorno al cadavere è quello delle «prefiche». Altri invece non vogliono l’università semplicemente ma qualchecosa altro appresso. Il d.r Pasini ci ha accusati una volta di volere un’università confessionale a Trento. Lo abbiamo smentito energicamente e confidiamo si sia ricreduto, almeno ora che noi «clericali» fra i tre canditati proposti ad Innsbruck, facciamo voti riesca nient’altri che Ferdinando Pasini . Punto clericale o confessionale, secondo il nostro modesto parere, il filo del suo pensiero continua però nella studentesca anticlericale. A Mezzolombardo si è votato un ordine del giorno, che è ordito della medesima trama. Gli studenti «liberi pensatori» protestano contro tutti quelli che hanno fatto pratiche per il rivistamento delle cattedre italiane a Trento dichiarando di opporsi con ogni mezzo onde tale scopo venga raggiunto. Se questo inciso si riferisce a fatti nascenti, non sappiamo chi vada a colpire. Comunque, protestano e s’oppongono con ogni mezzo codesti sciagurati! E sapete contro di che? Contro un rimedio che dovrebbe ridar vita al cadavere! Ah, no! Non è vero che volete la vita, non è vero che vi siete pentiti dell’assassinio, voi necrofori di ieri siete oggi prefiche prezzolate. Ebbene, smettete il giuoco, lasciatela marcire in pace la povera morta, senza i vostri unguenti, senza i vostri ordini del giorno. Le vostre cerimonie macabre sono inutili, quando non sono che cerimonia, e voi presi ad uno ad uno avete ben altro pensiero che quello che manifestate collettivamente quando raccolti ad adunanza vi sentite anticlericali prima, italiani poi ed infine studenti. Povera morta, imputridisci, dissolviti! Così vogliono i tuoi uccisori che ti tengono lontani coloro che potrebbero pronunciare il Thallita cumi! Ma per costoro i medici sono corvi che beccano il cadavere! Amen! 