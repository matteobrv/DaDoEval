L’ostruzione slava, favorita dal partito socialista internazionale, ha rovinato il Parlamento. Restarono così sospesi molti lavori legislativi riguardanti l’assicurazione sociale, la ferma biennale, la riforma tributaria, la facoltà italiana, le nostre tramvie e tanti altri provvedimenti che i deputati avevano avviato ed il popolo attendeva. La riforma tributaria doveva mettere a disposizione delle diete nuovi denari per costruire strade, regolare acque, promuovere l’agricoltura e l’industria. Sentiamo quindi tutti direttamente o indirettamente le conseguenze del ritardo e dell’arrestarsi della macchina parlamentare. Ma più tristi sono le conseguenze per il nostro paese, lontano dai grandi, che comandano e governano. Per noi in modo particolare l’assolutismo vuol dire abbandono, talvolta oppressione. Noi abbiamo bisogno più che mai di provvedimenti legislativi che aiutino le nostre iniziative locali, abbiamo bisogno d’una tribuna libera per difendere gli interessi del nostro popolo, l’esistenza e la dignità della nostra nazione. Ne abbiamo il bisogno ed il diritto! Elettori! Dimostrate quindi con la scheda in mano, ai 13 giugno, che voi volete un Parlamento il quale viva e lavori, che sciolga finalmente le questioni sociali più urgenti e che faccia giustizia a tutte le nazioni! Non la parola del nostro paese sarà in ciò decisiva, in mezzo al conglomerato dei popoli austriaci, ma è utile, è necessario che la ferma espressione della nostra volontà si associ a quella di tanti altri di ogni nazione. Vogliamo un Parlamento democratico che lavori per il popolo, non l’assolutismo militarista ed accentratore. Le elezioni sono però inoltre un atto di valore morale. Anche nel nostro paese si constatano diverse tendenze dello spirito e cozzano l’uno contro l’altro opposti concetti della vita pubblica. Ora noi non vi chiediamo che un atto di sincerità e di franchezza: giudicate della vita pubblica come giudichereste della vita privata. Pensate dello Stato come pensate della vostra famiglia e, come elettori e cittadini, esprimete la stessa volontà che manifestate come padri di fronte all’avvenire dei vostri figli. Il Trentino è un paese profondamente cattolico. Le sue istituzioni sono cresciute col vigore dei principii cristiani, le sue opere e le sue glorie sono fasti della civiltà cristiana e latina. Come il suo passato, come il suo presente, vogliamo che il suo avvenire rimanga cristiano e romano. Di fronte allo Stato colle sue leggi e la sua scuola, di fronte al governo civile nei rapporti colla Chiesa e con le società religiose, affermiamo il nostro fermo, irremovibile volere che il Trentino sia un paese cattolico. Elettori! Date perciò il vostro voto a coloro che non lasciano dubbi sul proprio indirizzo su tali questioni, memori che anche il solo cullarsi in equivoci, l’abbandonarsi all’indifferenza o a condiscendenze colpevoli ha portato ai cattolici d’altri paesi enormi delusioni, in qualcuno la perdita della libertà di fronte allo Stato ateo e monopolizzatore. Per noi trentini tale manifestazione cristiana è anche un atto di riconoscenza doverosa ed una garanzia dal punto di vista nazionale. L’albero della nostra vita italiana non disseccò nonostante le insidie sotterranee di tanti secoli o gli uragani che vi scatenò sopra la potenza degli stranieri, perché aveva messo radici nel terreno reso fertile e fecondo dalla Chiesa di Roma. E se oggi e domani e nei tempi venturi quest’albero, come fermissimamente vogliamo, dovrà rifiorire e prosperare, trionfando sopra nuove insidie, sarà perché le vecchie radici potranno suggere dal terreno l’antico vigore, rinnovato dalla fede della nostra generazione. Cattolici trentini, date la vostra fiducia a coloro che rappresentano nel programma e nei fatti tale tradizionale e indissolubile fratellanza fra la religione e la patria. Elettori! Domandandovi di nuovo il voto per i candidati del partito popolare, sappiamo di poterlo fare a fronte alta e con coscienza sicura! Il nostro partito vi ha avvezzi, fin dal suo nascere a non sperare troppo dal Governo, dal Parlamento, dai poteri politici, ma a confidare sovra tutto su voi stessi, sulla cooperazione delle forze vive del nostro paese. Per tale principio è sorta la fiorente e magnifica organizzazione economico-sociale del Trentino. Tale principio ci serva di guida anche per l’avvenire. Ma la politica deve aiutare il movimento ascensionale del popolo, la legislazione deve favorire i nostri sforzi di risorgimento. Questo abbiamo detto nel 1907 e questo abbiamo mantenuto. Nessuna deputazione nel passato fece tanto lavoro, s’interessò così dappresso dei bisogni del popolo quanto la deputazione popolare. Sotto il suo impulso vennero inaugurati nuovi lavori idraulici e nuove strade per milioni di spese; si sciolsero i vecchi problemi scolastici e sanitari, si votarono nuovi fondi per l’agricoltura e la pastorizia, si sovvenzionarono le società economiche, si assegnarono nuovi contributi contro i danni elementari e la pellagra, si ottennero alleggerimenti del servizio militare. Se le grandi leggi riguardanti l’assicurazione sociale e la ferma biennale non giunsero ancora in porto, non se ne potrà certo dar colpa ai rappresentanti del piccolo Trentino, i quali non seppero superare difficoltà che furono insormontabili per partiti di gran lunga più potenti! Molto meno si potrà loro rimproverare la mancata esecuzione delle progettate tramvie e la restituzione della facoltà italiana, quando si siano seguiti i loro sforzi incessanti, la loro opera infaticabile per raggiungere la meta voluta. La fatalità che sovrasta sempre al Parlamento austriaco in continua burrasca ha rimandata coi nostri la soddisfazione di postulati caldeggiati da popoli ben più forti. Ma anche in tali opere, la bontà del metodo, l’abilità e la costanza dell’azione dei deputati popolari ci persuadono a rinnovare loro il mandato ed affidare a loro il compito di condurre a termine l’opera bene incominciata. Elettori! Amici! Ci avviciniamo al periodo ultimo e decisivo della campagna elettorale! Avversari antichi ed altri, rivestiti di maschera nuova, tentano di contrastare la vittoria al partito popolare. Noi attendiamo fermissimamente che voi vi raccogliate di nuovo sotto la gloriosa bandiera del 1907 e con votazione compatta e solenne vogliate ripetere innanzi ai nemici esterni ed interni il vostro moto trionfale: cattolici, italiani, democratici! I candidati del partito popolare sono: Collegio anaune-solandro: D.r Rodolfo Grandi Collegio rurale di Vallagarina, Rovereto, Ala: Germano De Carli, Docente al Consiglio dell’Agricoltura Collegio di Valsugana: Sac. dott. Guido de Gentili Collegio di Fiemme, Fassa, Primiero, Civezzano: D.r Alcide Degasperi Collegio Sarca, Trento, Fersina: Albino Tonelli Collegio di Giudicarie, Ledro e distretto di Arco e Riva: Mons. Baldassare Delugan Collegio Mezzolombardo, Lavis, Cembra: D.r Enrico Conci 