«L’Alto Adige» di giovedì se la prende col vescovo per il telegramma mandato domenica scorsa alla riuscitissima adunanza costitutiva della Alleanza dei contadini della Vallagarina . L’Alto Adige non vuole «fare dei fervorini» per la Lega d’Isera. «Ci siamo sempre ritenuti molto riserbati nei suoi riguardi» . Così egli assicura, e quando lo dice lui, dev’essere così e sarebbe un’improntitudine ricordargli le corrispondenze laudatorie o autolaudatorie del Valle, in cui si dicevano piaghe dei popolari, annunziando in pari tempo la riscossa dei contadini; sarebbe un’improntitudine ricordargli un articolo di fondo della scorsa primavera in cui cercava di demolire il deputato parlamentare della Vallagarina e parlava con grande compiacenza del movimento leghista. E neanche adesso l’Alto Adige respinge la Lega d’Isera. Sta a vedere se potrà trarne frutto, ciò che oggi non gli sembra sicuro: ecco tutto. Uditelo: «... non ci facciamo un riguardo al mondo a dire, che noi non ci sentiremmo di consigliare il nostro partito appoggiarsi ad un elemento che potrebber bensì dargli, in certi luoghi e in certe circostanze, una prevalenza, ma che non può per ora offrire alcun affidamento di stabilità. E non c’è nulla di più pericoloso per un partito politico che il perseguire dei successi effimeri». Dunque se lo tengano a mente coloro che vi hanno interesse: benché la lega e il Contadino facciano lotta di classe, benché parlino di «grassi borghesi», benché se la prendano sopratutto colle questioni dell’università, dell’autonomia e degli impiegati, l’Alto Adige quando potesse sperare dalla Lega aiuto sicuro e stabile contro i clericali sarebbe pronto a stringere l’accordo e muovere di conserva all’assalto. Dopo tutto ciò l’Alto Adige tratta da «insinuazione» l’appoggio dei liberali alla Lega; come lui stesso non le avesse prestate le sue colonne, come non fosse noto che la Lega – prima di affermarsi sull’Adami – cercò due candidati liberali, tutt’altro che contadini; come se non fosse noto che specialmente i liberali di Rovereto e i loro amici agitarono per la Lega e che, già in parte nella prima votazione e tutti poi nel ballottaggio i liberali della Vallagarina appoggiarono il candidato della Lega. E anche l’Alto Adige è disposto a entrare nella partita quando avrà maggiore affidamento di riuscita e stabile riuscita. Non gli importa che i leghisti, nel collegio urbano meridionale, abbiano dato il voto al candidato socialista, mettendo in gravissimo pericolo quello liberale; e sembra oramai che sia rassegnato a lasciare le città in mano dei rossi, per conquistare, con tutte le arti e a costo d’ogni connubio, i collegi rurali, strappandoli ai popolari. Una bella politica: non c’è che dire! Ma torniamo a noi. «L’Alto Adige» se la prende col Vescovo e col suo telegramma. Il Vescovo, secondo lui, ha designato il movimento leghista come «riprovevole ed anticristiano, per il fatto ch’esso vuole l’indipendenza dei contadini dai partiti politici». Ci vuole un bel coraggio a vendere tali panzane, dopo che tutti sanno che cosa ha fatto e cosa fa la Lega d’Isera. Questa Lega ha nel suo statuto un paragrafo tolto di peso dallo statuto dell’Unione politica popolare, nel quale si afferma espressamente il principio cattolico della concordia fra l’autorità religiosa e civile nei reciproci rapporti e ciò nell’interesse del pubblico bene. Anche in uno dei manifesti elettorali dei candidati della Lega si parlava d’accordo coll’Episcopato. Ora la Lega d’Isera e i suoi fautori, ben lungi dall’attenersi a tali norme, sembra che le abbiano proclamate solo per buttar polvere negli occhi e per smentirle coi fatti. È noto ormai a tutti il trattamento che i leghisti usano contro il clero: gli schiamazzi notturni contro la canonica di Calavino, il canto delle esequie sotto la finestra del curato di Padergnone che fra il resto nulla aveva a che fare colla lega, i leghisti e il loro movimento, per la semplice ragione che già da tempo era inchiodato in letto e cominciava appena a migliorare, gli sghignazzamenti contro il vecchio parroco di Volano, e tutta una filza di discorsi ed atti ostili coll’effetto che in parecchi paesi il popolo fu allontanato dalla chiesa e dai sui doveri religiosi. È noto che di recente il Contadino, gettando la maschera più che mai non facesse, attaccava l’autorità diocesana, accusandola di non occuparsi «altro che nell’inventare nuovi trust, nell’erigere banche, nell’accumulare capitali, nell’incamerare commerci, industrie ed omnis omnia». Né solo si lanciavano sì vergognose calunnie contro chi presiede nella nostra diocesi ma ben anche contro «l’alta gerarchia» della Francia, del Portogallo e della Spagna, alla quale si rinfacciava di essere «l’origine di tanti guai in quelli stati». Dicemmo altre volte – e non vogliamo ripeterci – della lotta di classe attizzata dalla Lega d’Isera e dal Contadino sull’esempio e coi metodi socialisti, non esclusa la violenza. E l’autorità ecclesiastica, di cui gli statuti e i proclami elettorali si professano devoti; l’autorità ecclesiastica cui spetta giudicare se un movimento sedicente cristiano, sia tale davvero o solo per finta, deve tacere? La sua parola – benché non potrebbe esservi dubbio sul giudizio che l’autorità era costretta a formarsi di tale movimento – era attesa con desiderio da migliaia di onesti contadini: essa venne e le accoglienze che le furono fatte, ben dimostrarono quanta eco trovasse nei loro cuori. Preme ciò all’Alto Adige? Gli rincresce che la Lega d’Isera non possa più con arti subdole consolidarsi, per trarne poi il profitto a vantaggio dei liberali nelle vallate? Abbia pazienza! Non gli manca da fare in città; in ogni modo non tenti neppure di far apparire la Lega come un’istituzione incolore, indipendente dai partiti e che non si occupa affatto di questioni toccanti il principio religioso. Se ne occupa anche troppo, sia direttamente che indirettamente; e se ne occupa in modo da confondere le menti e ingannare i semplici, cosicché era diritto e dovere di chi vigila, di intervenire e chiarire le cose per il bene dei singoli e della collettività. Ma l’Alto Adige trova strano che l’autorità diocesana non faccia contro il Volksbund ciò che fece contro il nuovo movimento anticlericale nelle vallate e che anzi lo appoggi, ponendo a Vadena e a Luserna preti tedeschi nonostante le proteste e le recriminazioni dei curaziani. Ora dovrebbe essere noto anche in casa dell’Alto Adige che nella nomina dei curati c’entrano il Comune e i capifamiglia, cosicché è vano ed ingiusto riversare le responsabilità sull’autorità diocesana; e quanto al favorire in genere il Volksbund, non si comprende davvero come sia possibile tale accusa, dopoché da parte del clero trentino che vive nella massima armonia col suo Vescovo, in Fassa, in Folgaria e nei luoghi minacciati fu spiegata un’attività che riscosse anche in altri campi ripetute approvazioni e senza la quale sarebbe stata impossibile la difesa contro gli invasori. In compenso, ora l’Alto Adige attacca il capo di questo clero e vuol metterlo in contradizione con se stesso. A buoni conti, il e i suoi capi non pretesero mai di essere una società cattolica e di sfruttare ai loro scopi l’Episcopato; e del resto è ben noto quanta sia la disapprovazione di chi ha la cura del popolo cristiano contro le mene germanizzatrici, che portano tante discordie, compromettono l’istruzione religiosa e possono aprire la strada a infiltrazioni tutt’altro che ortodosse. In proposito, tanto fu detto e scritto e fatto, che non v’è davvero bisogno d’aggiungere parola. In caso, vi è solo da raccomandare ai liberali che in qualche luogo, non facciano alleanza col Volksbund, come già aiutarono la Lega d’Isera, per avversione contro i «clericali». Il Popolo – che da qualche tempo forse in compenso dell’indulgenza e in parte dell’amicizia dei liberali col deputato socialista di Trento – fa la parte di moretto dell’Alto Adige, reca anche lui stamane nientemeno che una lettera aperta al Vescovo per il telegramma spedito a Mori . Il punto culminante della lettera è in ciò che il Popolo confessa un’altra volta con tutta franchezza che il movimento leghista è «anticlericale». Per essere convinti di ciò, basta rammentare, oltre tutto il resto, le recenti calunnie lanciate nel Popolo dai leghisti contro il clero trentino, accusato di curarsi dei contadini solo per sfruttarli e scialarsela, possibilmente, alle loro spalle. Però, dice il Popolo, anticlericale non vuol dire anticristiano. Eh, via! Sono le vecchie bubbole. Che razza di cristianesimo è quello che predica la lotta di classe e attacca il clero dell’Episcopato? Se i leghisti seguissero un indirizzo cristiano, il Popolo non aprirebbe loro le sue colonne e non li appoggerebbe. Invece sembra ch’esso sia diventato addirittura l’organo della Lega d’Isera, tanto che la relazione del comizio di Rovereto, non comparve finora sul Contadino, ma soltanto sul Popolo. Da essa risulta che la lega fu estesa a tutto il Trentino, e che oltre l’Adami parlarono Saiani di Avio e P. Bosetti di San Lorenzo, due segretari comunali le cui mani conoscono ben poco la zappa ed i calli. Ma ormai si sa che la Lega d’Isera, quando può valersi di liberali o socialisti che l’aiutino non bada più alle «mani callose». Dapprincipio essa si rivolse a signori liberali, offrendo loro l’uva acerba della candidatura; accettò l’aiuto del socialista Saiani, quello del Valle, del Bosetti; è solo dal clero che si tiene lontana, perché «i preti non sono contadini». Saiani, Valle, Bosetti sono contadini... onorari. È proprio lo stesso fenomeno che si manifesta fra gli operai socialisti che respingono ogni relazione coi cattolici colti e col clero perché questi non sono operai; ma accettano tosto l’aiuto di accademici gettatisi nell’internazionale, punto badando se non conoscono nemmeno di vista gli attrezzi di un mestiere. A questo mondo la logica non c’è per nulla! 