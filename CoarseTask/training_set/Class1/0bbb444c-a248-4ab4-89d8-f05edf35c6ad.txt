Il maestro dell’ultima filosofia, Zarathustra, ossia Nietzsche, dice: «È morto il vecchio Dio e da che egli giace nel sepolcro, voi siete risorti. Or incomincia la grande luce meridiana, il regno dell’eroe umano. Dio è morto e noi vogliamo che il superuomo viva». E Zarathustra nella sua caverna di meditazione ha scoperto che il principio che rinnoverà il mondo è l’assoluta «libertà di spirito» e l’inizio della rigenerazione avverrà collo spezzare i ceppi millenari che avvincono l’umanità, la religione, la morale e la metafisica; la negazione, la morte di Dio. Ma quale insegnamento positivo darà poi Zarathustra agli uomini? Egli discende dalla montagna e insegna loro il «superuomo». Dirà che tutti gli esseri fin qui hanno creato qualche cosa di superiore a loro medesimi, dirà che la grande fiumana dell’evoluzione deve arrestarsi all’uomo che l’uomo deve oltrepassare sé stesso, che deve produrre il superuomo. Ed ecco il vertice della superba ascensione. Ma poi? – Questa domanda si è fatta la filosofia moderna, come se l’hanno ripetuta i pensatori di tutti i tempi. Nietzsche vi ha pensato a lungo. Nelle montagne dell’Engadina gli è balenata alfine la risposta: «dopo il superuomo si ritornerà al verme, e poi dal verme nuovamente al superuomo, e di nuovo indietro, e di nuovo inanzi, e tutto tornerà come già fu, eternamente, eternamente». L’idea dell’«eterno ritorno» è dunque la suprema affermazione dell’ultima filosofia. L’uomo che ha collocato sé stesso al posto di Dio è destinato a ritornare nel fango, a venir sollevato e inabissato, in un eterno giuoco. Così i moderni per i quali Seneca ripeterebbe: «taedium vitae, disciplicentia sui et nusquam residentis animi voluptatio» hanno trasferito l’alternativa della loro vita spirituale d’ogni giorno nel corso dell’eternità. Perché noi ricordiamo tutto questo, oggi, alla vigilia di Pasqua? Perché questi medesimi uomini e pensatori, i quali infine non hanno che reintegrata la fede antica nell’apocatastasis dei Greci, si sono contemporaneamente avventati con tutto l’impeto e la ferocia di un’anima pagana contro la «risurrezione» e non solo hanno negato il fatto storico, ma hanno cercato di cancellarne dalla mente umana perfino l’idea. Il superuomo presupponeva la morte di Dio, ma un Dio redentore e risorto era la condanna del superuomo. Così è avvenuto che nessun’altra festa cristiana è più atta a rendere intuitivo il contrasto fra il mondo pagano e il mondo cristiano dei giorni in cui viviamo. La Pasqua ricorda la divisione degli uomini in due schiere. Da una parte quelli che credono nella Risurrezione e nella Gloria del Figliuolo dell’uomo, e conseguentemente nella risurrezione degli uomini, dall’altra quelli che vi sostituiscono l’evoluzione fatale, una ananke semovente. Per gli uni e per gli altri ne scaturiscono effetti pratici: questi sono figli del pessimismo, e il pessimismo rende inerti; i primi invece avendo fede nella Gloria, sono lavoratori operosi dell’oggi, sperando nell’indomani. La Pasqua crea in noi, seguaci di Cristo, due momenti dell’animo. Anzitutto la gioia, la pace interiore di chi è soddisfatto dell’adempimento d’una grande promessa, poi il risveglio di tutte le energie sepolte, per raggiungere quella meta, che ci sta dinanzi chiara, definita, sicura. Stanchi, ostacolati, oppressi, abbiamo lasciato altra volta dominare lo scoramento, colpiti dall’esempio quotidiano abbiamo forse giudicata la vita troppo fragile e breve, per rifarci ad inutili tentativi: ma ora viene la Pasqua con la primavera a spazzar via ogni nebbia, a ricostituire le forze indebolite, e noi fidenti e sicuri riprendiamo il lavoro, come fa il cultore dei campi. La Pasqua è la festa del progresso cristiano, festa di luce e di sole, del buon proposito e della speranza. Di fronte passa la schiera muta e fredda dei miscredenti... Noi cantiamo le glorie del Risorto e adorniamo di fiori il Camposanto dei resurrecturi. Così, all’esordire dell’era cristiana, mentre i Greci salivano ancora processionalmente all’acropoli, a dimostrazione d’un culto vuoto e cieco, nello stesso turno di tempo, all’equinozio di primavera, a Gerusalemme, ad Antiochia, nelle catacombe di Roma si celebrava il trionfo del Risorto, la vittoria della Primavera Eterna. D.r A.D. 