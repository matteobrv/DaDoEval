Abbiamo annunciato subito la protesta della società femminile Madri Cristiane aderenti 1187 madri di famiglia di Trento. La società prese l’iniziativa della protesta di per sé, senza relazione alcuna con tutte le nostre organizzazioni. Noi, confessiamolo, non abbiamo creduto necessario una generale levata di scudi ed a chi ci rampognava quasi per la nostra calma abbiamo risposto: Non vi scaldate d’avvantaggio. Anzitutto la deliberazione dei patres patriae è illegale, e poi si sono accorti ormai d’aver mosso una pedina falsa. Riporranno le pive nel sacco. Non avvertite che all’«Alto Adige» hanno messo, in argomento, la museruola? Ma ieri sera, di fronte alla protesta delle 1187 madri... cristiane, capite, non clericali, l’organo municipale rompe la consegna e viene a dirci, sapete che? Potete immaginarvelo. «Le nostre donne hanno troppo buon senso – scrive l’“Alto Adige” – sono i clericali che l’hanno subornate. Il Trentino... di carta [l’egregio confratello ci viene sempre ad enunciare che il nostro foglio è di carta come tutti gli altri, sebbene noi non abbiamo mai affermato che esso sia di seta] ha scritto che si tratta dell’abolizione della messa quotidiana, quasi che il consiglio civico voglia impedire ai sacerdoti di leggere la messa e ai fedeli di ascoltarla... E le donne di Trento sono corse ai ripari e nelle valli si predica la crociata contro gli anticlericali...» . E via di questo passo. Rispondere? Non c’è prezzo dell’opera. Il trafiletto è un documento di presunzione e di vigliaccheria civile. Avvertite: Prima si viene a dire che il pubblico e le donne trentine poterono credere ad un mandato discrezionale dell’illustre consesso municipale, il quale trasformato in sacra congregazione romana, avesse proibito ai preti di disimpegnare l’ufficio loro. Da tale gonfiatura e falsa idea nacque, secondo l’«Alto Adige», anche la protesta delle 1187 firme. Dunque queste 1187 madri «di buon senso» hanno protestato contro i mulini a vento, con la fisima in testa, ficcatavi dentro dai clericali, che illustrissimi consiglieri, trasformati in bonzi con poteri ecclesiastici e liturgici, abbiano mandato le guardie e i pompieri municipali a mettere tanto di catenaccio alle sagrestie! Evidentemente i radicaloidi devono tener per fermo che tutta la saggezza e l’intelligenza trentina sia venuta raccogliendosi stilla a stilla, per adesione, nel pentolone di via Belenzani sì che fuori non restino che imbecilli, i quali non sono in grado d’interpretare le sensate e ponderate deliberazioni dei colendissimi patres patriae. No, no, arbitri della città del Concilio, v’hanno capito benissimo, né furono necessari commentatori o interpreti malevoli. Voi avete deciso in cinque minuti che venga abolita la pratica tradizionale e legale della messa degli scolari, avete decretato che Comune e scuole comunali si disinteressino di tale pratica religiosa ed eminentemente educativa e di motivazioni non si sentì declamare altro che questa: i ragazzi se ne vanno a messa tutti i giorni, la prenderanno troppo alla leggera anche la festa . Ebbene, che volete? Proprio a voi, tanto caldi per il riposo festivo, non s’è potuto in tal riguardo prestar fede e si è detto: costoro manifestano con tale voto una tendenza anticlericale, diretta contro l’educazione religiosa dei nostri figli. Noi non paghiamo le scuole, perché vi si insegni solo l’astronomia, ma perché si addestrino i nostri figli anche alle buone pratiche religiose. Se chiudiamo un occhio oggi, domani i radicali faranno un passo più avanti. È il sistema di tutti i paesi. Si sa dove si arriva. Protestiamo! Ecco il semplice, il naturale ragionamento delle 1187 madri e della grande maggioranza dei trentini, i quali non hanno levata la voce semplicemente perché non vi prendono sul serio, come sul serio – a quanto pare – non vi prendete nemmeno voi. «L’Alto Adige» aggiunge che le deliberazioni municipali sono giustificate anche da ragioni igieniche. Ecco, a noi pare che delle ragioni igieniche si sia ormai tenuto conto più che a sufficienza sia con le «vacanze dalla messa» invernali e con le eccezioni particolari o collettive. L’abolizione totale di una tal pratica religiosa non si può assolutamente scusare con ragioni igieniche. La cittadinanza è commossa per tanta premura del nostro aereopago, e, pur respingendo per questa volta la manifestazione di una così intensa provvidenza municipale, fa voti che in cinque minuti, come si è abolita la messa, si deliberi per le medesime ragioni igieniche di levare la neve o il fango da certe vie, sulle quali si vedono per tempissimo gli scolari e le fanciulle lottare con la mota assorbendosi quegli umidori e quei brividi di freddo, che l’«Alto Adige», sorvolando sulle vie municipali, vede raccolti nelle chiese... clericali, convocatisi lì ad insidiare alla salute delle generazioni bambine. Che cuore di conigli codesti radicali, eh? Vogliono fare dell’anticlericalismo, ma posando a custodi della religiosità vera e, fatto il colpo, ritirano il braccio, si scusano, e ti stampano un’interpretazione ad usum... delle donne che votano per procura. Non siamo stati noi, urlano, sono i clericali che hanno bisogno di «creare un po’ di reagente contro l’anticlericalismo per rinsaldare le fedi e le... cooperative!». Poveracci! Davvero? Il signor Alberti e il signor Lunelli sono dunque degli agenti provocatori clericali, i quali hanno bisogno di sollevare le loro sorti col montare una macchina anticlericale. Tutto l’affare l’hanno fabbricato loro. Ma sì, benedetti cuor di leone, si tratta di uno «scandalo clericale» anche questa volta; abbiamo architettato tutto noi: perfino la necessaria unanimità del Consiglio fu opera nostra. Abbiamo fatto scattare una molla e... La molla, ah! la molla ci fu per davvero e fu la molla dell’anticlericalismo che vi fece scattare tutti in uno spontaneo eccesso di proigiene. Vi lagnate ora, perché ve ne rendono grazie e giurate di non meritarvi tanta roba? Mancanza di coraggio e di coerenza. La quale è tanta, che non ci serve nemmeno come «reagente», e preferiamo ancora e sempre combattervi sul terreno delle vostre glorie civili, delle vostre conquiste politiche, dei vostri successi economici, riservandoci di fare appello all’opinione pubblica trentina contro il vostro anticlericalismo, quand’esso sarà meno viscido, più logico e più coraggioso. 