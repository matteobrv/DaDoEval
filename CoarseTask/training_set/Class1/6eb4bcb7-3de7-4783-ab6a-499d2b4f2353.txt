In parecchi ritagli di fogli del Regno leggiamo delle relazioni sui rapporti austro-italiani nelle quali si finisce coll’assicurare che il Trentino è unanime nell’approvare la neutralità del Regno d’Italia nella presente conflagrazione europea . Non sappiamo per quali ragioni si chiami in causa il nostro paese avanti l’opinione pubblica, attribuendogli quasi una parte attiva che non può avere. Noi non abbiamo nessun elemento per poter giudicare i rapporti che corrono oggi fra le potenze della triplice e quindi sarebbe ridicolo che noi c’impancassimo ad emettere un parere qualsiasi. Giudicando però con quei criteri comuni che a tutti è lecito avere e se si trattasse d’interpretare il sentimento dei più, dovremmo, di fronte ad affermazioni contrarie, constatare che niente corrisponderebbe maggiormente ai desideri di migliaia e migliaia di trentini partiti in guerra contro lo slavismo che il sapersi spalleggiati anche da quella gran parte della Nazione che è organizzata in ente politico-militare e che senza dubbio condividerebbe con noi i rischi ed i pericoli di un’eventuale strapotenza dello slavismo. 