Continuazione dell’esame ed approvazione del preventivo comunale per l’anno 1910 Entrate effettive. Rubrica III. Sovrimposte e tasse. [...] Il Dr. Degasperi osserva che oltre all’addizionale sull’ industria non sono meno gravose le altre. Qui si pensa agli esercenti, perché questi hanno fra i Consiglieri molti rappresentanti della loro classe, ma che cosa avverrebbe se anche le altre classi avessero qui i loro delegati? Ricorda la crisi vinicola e le anteriori manifestazioni del consiglio contro la minaccia d’un nuovo aggravio erariale sulla viticoltura, rammenta ancora a proposito della fondiaria, che proprio gli agricoltori della campagna trentina son quelli che meno godono i vantaggi dell’attività industriale del Comune e che quindi sono gli ultimi chiamati a sobbarcarsi ai pesi che dalla stessa derivano, e chiude appoggiando la proposta Cappelletti . [...] Il Dr. Degasperi rileva ancora che la minoranza ha matematicamente dimostrato che il sanamento del bilancio non richiede affatto la tassa sul locativo. Non vuole ripetere gli argomenti addotti ieri contro tale imposta, ma è oramai dimostrato che anche a Trento il suolo (nel senso dell’economia politica: suolo fabbricato o non fabbricato) assorbe più del 50% degli aumenti dei salari degli operai, degli stipendi agli impiegati e delle rendite in genere. La nuova tassa si risolverà quindi in una causa di nuovi rincari della vita. Subordinatamente raccomanda la progressione proposta dal Dr. Cappelletti . Non è un fatto nuovo. Anche molte altre città hanno una tale progressione che alleggerisce i più poveri. Linz impone dal 201-320 il 2%, dal 321 al 1200 il 6-10%, ossia aumenta di 1% ogni 200 Corone, da 1201-1600 l’11%, dal 1601-2000 il 13% e sopra il 2000 il 14%. Anche a Praga si arriva fino al 6%. A Leopoli si ha una progressione dal 4 fino al 15%. La forte progressione a Trento è tanto più giustificata, in quanto le nuove investizioni proporzionalmente servono di più alle classi non povere. [...] Il Dr. Degasperi domanda la parola per una rettifica di fatto. Osserva che non è vero che solo Linz abbia una forte progressione. Secondo uno specchietto statistico del febbraio 1910 oltre che a Linz la progressione è fortissima a Steyr, Brünn, Iglau, Kremsier, Znaim e Leopoli. Firenze ha la progressione seguente: da 400-600 il 4%, da 601-800 il 4% da 801-1000 il 5, da 1001-1500 il 5,6, da 2001-2500 il 6%, da 25013000 il 7, dal 3001-3500 il 7% e così via fino al 10%. Lo stesso dev’essere a Milano, quantunque di quest’ultima città non abbia innanzi i dati. Appoggia poi la proposta Gerloni, rispettivamente Lunelli , perché essendo ormai stato abbandonato il dogma dell’assoluta rigidità del bilancio e fatto uno strappo di 18.200 Cor. in favore degli esercenti e dei possessori di campi, si potrà farlo anche per miserabili 6.000 Cor. che sono un’imposta sull’indigenza . Ritiene che anche fra la Giunta forse, se il Vicepodestà concederà la libertà di voto, si avrà di nuovo qualche consolante resipiscenza. [...] Il Dr. Degasperi osserva che con ciò viene data ragione alla minoranza, che prevedeva dalle sovrimposte un gettito superiore a quello preventivato dalla Giunta . 