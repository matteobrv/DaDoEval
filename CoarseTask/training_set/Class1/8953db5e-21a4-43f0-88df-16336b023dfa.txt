III. Preventivo comunale per l’anno 1912 [...] D.r Degasperi: Di chi è la colpa, dunque? Nostra? [...] D.r Degasperi: Riguardo all’accenno del bar. Ciani alle colpe del passato tutti ricordano benissimo chi abbia provocato la crisi che lascia così tristi conseguenze, ma rinunzio a rimestare le cose del passato. Io volevo osservare che non si tratta d’un termine di 10 o 14 giorni, perché la proposta dell’amico Cappelletti «in tempo utile» significa in tempo bastante perché l’attuale amministrazione possa prendere le sue deliberazioni ed eventualmente applicar questo o un altro bilancio; quindi la proposta della minoranza tende a facilitare la soluzione della cosa . Riguardo alla crisi che si tira adesso in campo, non comprendo i termini in cui questa crisi sia. Abbiamo un bilancio, il quale è stato visto ed è stato fatto colla collaborazione della Giunta municipale, quindi un bilancio a cui essa ha già dato la propria adesione. A ogni modo il bilancio vige di diritto ed è certo che se il Consiglio non prenderà nessuna decisione esso avrà egualmente effetto. Di guisa che se noi domandiamo per la critica del bilancio preventivo «un tempo utile», crediamo di prendere di mira precisamente il periodo entro il quale sia possibile di decidere se l’esazione delle imposte verrà fatta in base al preventivo proposto oppure in altra misura. Quindi non mi pare questione di termini, ma credo che la differenza sia essenziale. C’è la speranza in noi che in un maggior tempo che venisse dato alla commissione sia possibile di trovare qualche cosa (e i signori sanno benissimo che cosa intendiamo dire), di trovar qualche cosa da sostituire specialmente a quell’orribile aggravio del casatico del 145%; noi dobbiamo cercare di vedere se non sia possibile coprire le spese senza ricorrere all’aggravio del casatico. Non sarà poi cosa inutile ricordare all’onorevole Battisti il quale ora parla di demagogia e propugna con tanto calore il disbrigo di questo bilancio, che proprio da parte sua s’è fatta una grande campagna contro l’aumento dell’imposta casatico e che stava scritto nel suo giornale di due anni fa che un aumento d’imposta casatico sarebbe un vero delitto contro il popolo . Quindi non so perché il dott. Battisti non voglia lasciarci quel tempo che sarà necessario, e che tuttavia non compromette l’avvenire dell’amministrazione cittadina, per vedere se sia possibile far a meno di questa imposta o almeno diminuirne la misura progettata. Perché il dott. Battisti non ci lascia il tempo per cercare se si possa fare il coprimento senza commettere il delitto dell’imposta casatico? Se ho inteso bene le parole del signor Podestà, mi pare ch’egli abbia fatto questione di gabinetto sul bilancio com’è presentato. Ma, se a parte piccolissime modificazioni che è disposto a accettare nel bilancio, egli ritiene che non si potrà farne nessun’altra, credo perfettamente inutile che noi facciamo la commissione. Egli può star certo che quelle persone che accettano codesto suo criterio, voteranno stasera per i 10 giorni, e che gli altri daranno voto contrario. Ma io vi dico francamente che se non è possibile nessun cambiamento e se i signori ritengono inutile far delle modificazioni notevoli al bilancio, noi rinunciamo ben volentieri alla commissione. Questa non farebbe altro che mettere lo spolverino. In quanto all’unanime elezione del sig. Podestà , dalla quale il dott. Battisti vorrebbe dedurre che si dovrebbe sbrigare subito il bilancio per non far atto di sfiducia verso il Podestà unanimemente eletto, osservo che l’elezione del Podestà è avvenuta dopo una viva lotta elettorale, nella quale i popolari si trovarono di fronte non solo alla maggioranza, ma alla maggioranza e alla minoranza socialista insieme. In seguito agli avvenimenti delle elezioni, s’era aperto tra le due parti un tale abisso che sembrava insormontabile. Noi vi abbiamo gettato sopra un ponte eleggendo a Podestà una persona individualmente stimabilissima, ma appartenente al partito liberale. Con quest’atto di transigenza volevamo per nostro conto rendere possibile la cooperazione di tutte le forze dell’amministrazione cittadina. Di questa cooperazione s’è parlato molto anche oggi; ma noi non la intendiamo nel senso di partecipare ad un ufficio (supponiamo ad una commissione edilizia), ma nel senso di condeterminare le sorti amministrative della città, e questo si fa principalmente nella compilazione e nella discussione del bilancio. Prego il sig. Podestà di voler dare una dichiarazione esplicita circa la sostanza della questione, perché altrimenti riterremmo inutile affatto la proposta di una commissione al bilancio. [...] VIII. Nomina della Commissione di revisione del preventivo comunale 1912 [...] Il D.r Degasperi rileva che sarebbe illogico che la minoranza popolare accettasse quel mandato, del quale ha dichiarato impossibile l’esecuzione . 