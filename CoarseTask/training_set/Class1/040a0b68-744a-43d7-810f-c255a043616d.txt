Ci siamo, amici. Quando un mese fa scrivevamo che bisognava prepararci ad una lotta aspra e senza quartiere nella quale i nostri avversari sarebbero ricorsi a tutte le armi, senza scrupoli e senza riguardi a quel diritto delle genti, che pur esiste anche nella vita pubblica, eravamo troppo facili profeti. Leggete uno degli ultimi articoli dell’Alto Adige (3-4 gennaio) e diteci se si può scrivere più slealmente e con più nera perfidia. La Dieta è in vista e con essa la trattazione del problema fiemmese, di qui lo scrittore prende motivo per un nuovo attacco alle nostre istituzioni economiche. Ma attacco non è ancora la parola giusta ed è termine troppo cavalleresco per un articolo, in cui dietro affermazioni generiche è seminata tanta insidia ed il veleno non si presenta concentrato in un’accusa o in un’ingiuria specifica, ma è travasato in ogni parola e nella stessa composizione dell’articolo. Qui non si tratta di discutere e di persuadere, ma si tenta semplicemente e cinicamente di fare del male. E poiché l’odio fazioso e lo spirito di vendetta non ha soffocato del tutto un certo senso di responsabilità per i danni che potrebbero venire al paese, e conviene in ogni caso tener pur conto dei rimproveri che per una simile pratica vennero mossi all’Alto Adige dai suoi stessi amici politici, l’autore cerca sgravare la sua coscienza affermando di non farsi che il portavoce di una presunta opinione comune. Ma il tentativo di nascondere la propria perfidia dietro la figura irriconoscibile d’una folla anonima non riesce, semplicemente perché codesta folla nonostante tutti gli sforzi, non si è arrivati a crearla. Sappiamo invero che da tempo si è tentato ogni via per creare attorno alle nostre istituzioni un ambiente di sfiducia e che per così lodevole fine si è ricorsi perfino alla provata maldicenza di qualche buona signora; ma, nonostante tutta la bufera pubblica ed il privato vaticinio della calunnia personale, le nostre istituzioni, entrando nell’anno nuovo e uscendo rafforzate dalla crisi generale passata, sono circondate dalla falange degli amici vecchi e fedeli divenuta più numerosa per l’aggiungersi spontaneo di moltissimi nuovi. Siffatta è la folla che circonda di fiducia, di credito e di attaccamento i direttori delle nostre istituzioni; ed è così, perché sia mediante i propri fiduciari sparsi in tutto il paese, sia direttamente nelle assemblee generali, ha potuto sempre ottenere ogni schiarimento desiderato e raggiungere il più rassicurante controllo. I nostri amici, che sono chiamati a formarsi un giudizio e a deliberare, sanno quindi di scienza propria che il mistero attorno al quale da tempo si rompe invano la testa l’uomo dell’Alto Adige non esiste che nella sua malafede e che le sue insinuazioni non hanno ombra di fondamento, ma sgorgano solo dallo spirito di rappresaglia che oramai ha invaso tutta la sua anima. I popolari hanno creduto, nell’interesse del paese, dopo aver tentato ogni mezzo per una soluzione migliore di adattarsi all’Egna-Predazzo (Moena) e Lavis-Cembra, attuando così un conchiuso quasi unanime della deputazione trentina alla Dieta. Ora, per dissuaderli da questo atteggiamento, secondo il nostro uomo, ogni mezzo è buono. Intimidazioni, attacchi personali, campagne giornalistiche, dimostrazioni... e minacce, tutto è stato messo in opera. E fino qui ancora si rimaneva sul terreno, per quanto sassoso, del rude ius gentium della politica moderna. Ma si andò più in là e si trasportò la lotta nel campo così delicato del credito e della fiducia amministrativa, ove l’offesa può riuscire tanto più facile quanto è più vile e la difesa pubblica è in ogni caso e per molte ragioni altrettanto più difficile! Confessiamo che, al primo attacco, siamo rimasti sorpresi. Noi che, pur avendo di frequente l’occasione di fare il contrario, abbiamo sempre arrestato il nostro attacco o contrattacco politico innanzi alle istituzioni di credito, amministrate da avversari politici, sentendoci innanzi ad una parte notevole della piccola ricchezza nazionale del Trentino, non avevamo mai supposto che degli avversari che conoscono l’economia del nostro paese, potessero avere un sentimento diverso innanzi ad istituzioni, amministrate da cattolici, in cui è accumulata buona parte del risparmio e dei frutti del lavoro del popolo nostro. Ma poi tentammo ancora una spiegazione, che non fosse del tutto ancora la perfidia. Si tratta di cieco fanatismo, abbiamo detto: Costoro credono che la soluzione ferroviaria fiemmese sia la rovina del paese e pensano di scongiurarla tentando di premere sull’atteggiamento politico del partito popolare, colle intimidazioni sul terreno del credito pubblico. Fu allora che con tutta calma ma con tutta l’energia della coscienza sicura di sé e della propria causa abbiamo scritto che una simile tattica, se riuscisse al suo ignobile intento, potrebbe danneggiare il paese, ma non smuoverci dalle nostre convinzioni. Se la rabbia avversaria potesse far crollare tutto intorno a noi e mandare in frantumi tanta opera, cementata di lavoro e di sacrifizio, noi non potremmo cambiare la nostra convinzione che il respingere oggi i quattro milioni della Lavis-Cembra, il gettare due vallate nella solidarietà economico-industriale con Bolzano, il ripiombare il nostro paese nel nullismo al quale dobbiamo tanti disastri, sarebbe un gravissimo errore politico ed amministrativo del quale la nostra coscienza non assumerà mai la responsabilità. Questo non possumus irremovibile, opposto da tempo agli attacchi avversari li dovrebbe aver persuasi che per questa via non giungerebbero alla meta. Ma che meta? Che fanatismo? Oggi è chiaro, terribilmente chiaro. Quest’uomo ci vorrebbe danneggiare a qualunque costo, prima o dopo la soluzione di Fiemme, indipendentemente dall’esito, ma punirci in ogni caso perché non abbiamo piegato il groppone sotto la sua sferza, perché non abbiamo tradito i nostri elettori in braccio al suo nullismo. Tutti si sono piegati, presto o tardi, quei liberali di Fiemme che per la Egna-Predazzo hanno tenuto convegno perfino coll’on. Sternbach, quei del comune che avevano dichiarata la S. Lugano la sola linea realizzabile, quei deputati liberali che avevano fatta la proposta Egna-Predazzo, Lavis-Cembra, ed ora si sono indotti ad ostruirla; tutti, non noi. E noi dobbiamo venir castigati, perché abbiamo il coraggio della coerenza, perché al frasaiolismo di una politica nullista opponiamo la visione lucida e imperturbata degli interessi del paese. Guerra perciò alle istituzioni, seminiamovi attorno il sospetto, la diffidenza, il discredito; e, perché questi uomini hanno tenuto fede al loro popolo, puniamo eletti ed elettori, disgregando quella base comune lavoro cui sperano di edificare un Trentino migliore. Che importa se codesta guerra sarà fratricida, ha scritto recentemente l’Alto Adige! Che importa se andassero perduti alcuni milioni della povera gente, purché venga sgominato il partito popolare? Ha scritto più chiaro il suo ultimo rampollo, il Contadino. Ah codesto non è semplicemente fanatismo, signori, codesta è perfidia della più nera. Ebbene, vi abbiamo lasciato dire e scrivere per un pezzo, senza reagire, finché la reazione avesse potuto avere anche la più lontana parvenza di timore; oggi che abbiamo viste le vostre frecce avvelenate spezzarsi contro il macigno, ci fermiamo, vi guardiamo in faccia per fissar bene la vostra fisionomia e diciamo ai galantuomini e ai nostri amici di guardarvi bene anch’essi perché non vada perduta l’immagine vera dei vostri lineamenti. Gli avversari onesti! Dicendo così noi pensiamo a quei moltissimi fra i liberali, fra gli anticlericali anche che, incontrandoci, ci dicono francamente: Badi, noi non siamo d’accordo coi sistemi dell’Alto Adige Non possiamo approvare codeste campagne contro le poche industrie, contro gl’istituti del nostro paese. E altri di loro ci dicono: Ma lasciate andare! Non sapete chi li scrive? Quell’uomo ha fatto una campagna di ostinazioni e di veleno anche contro la centrale sul Sarca, che tuttoggi dichiara impresa fallita. Quell’uomo, messosi una volta in testa che il paese è il suo cervello, è ricorso perfino ad Innsbruck contro l’autonomia di Trento, e ha tentato valersi di coloro che oggi chiama «corruttori della vita pubblica» per combattere i liberali che non gli davano retta. E qualche altro, fra i più autorevoli, ci dice ancora: Le 200.000 cor. di contributo per la Dermulo-Mendola? Ma ben fatto, se le pretendete. Si tratta del diritto comune che deve venir applicato a tutti. E se le altre imprese ferroviarie ricevono il 10% del costo dalla Provincia, perché non dovrà richiederlo una società ferroviaria trentina? E se i tedeschi pretendono tal contributo per la ferrovia dello Ziller già costruita, fu ottima cosa il cogliere l’occasione per domandare altrettanto per la Dermulo-Mendola, e il deputato liberale Raile che ha votato in favore nella commissione ha agito come avrebbe agito ogni galantuomo che vuol bene al suo paese. Così, di fronte a noi ed ai nostri amici, si esprimono spesso uomini liberali e, badate, i liberali più in vista e più rappresentativi. Ma cosa conta tutta codesta folla che bisbiglia la verità, di fronte al loro organo che grida la menzogna? Cosa valgono questi sfoghi privati delle coscienze oneste quando la coscienza pubblica del partito liberale è sorda alle loro resipiscenze! Noi non vorremmo che i nostri amici si cullassero in vane illusioni dando troppo valore ai numerosi nicodemi della politica trentina. Per noi la voce del partito liberale, comunque stiano le cose dietro quella bandiera di carta, ci viene dall’Alto Adige. Il partito liberale ha preso quindi un atteggiamento di attacco, di rappresaglia, di demolizione contro noi e contro tutte le cose nostre. La parola d’ordine, il loro ceterum censeo è: nasca quel che vuol nascere, bisogna tentare ogni sforzo per buttare giù i popolari. A tal fine ogni mezzo è lecito e benedetto. Ecco la verità, alla quale noi vorremmo che tutti i nostri amici guardassero in faccia. Sarà la verità che ci farà liberi. Poiché, amici, in questi giorni in cui si preparano battaglie decisive noi vi abbiamo contati ad uno ad uno e vi abbiamo trovati così numerosi, che la vittoria non ci potrà mancare. Ma qui e là però ci è parso di incontrare un certo senso di rilassamento, un certo conciliatorismo di fronte ad ammissioni e concessioni di liberali onesti, che può indurre lo sfibramento. Ebbene contro questa servitù ambientale noi vi richiamiamo alla verità, perch’essa liberi il vostro spirito e snodi le vostre energie combattive. Tenetelo a mente: nei momenti decisivi codesti solisti della deplorazione scompariranno nel coro che dirigerà il giornale deplorato. Lo sentite questo coro, non nuovo ai nostri orecchi? È sempre l’inno di guerra contro i «clericali», il canto molteplice, rauco e confuso che ci ha circondato nelle battaglie passate, ma oggi è più forte e più scomposto e domani sarà più infernale ancora per uno sforzo ultimo e generale. Ebbene che quest’urlo d’odio vi riscuota tutti e vi richiami ai posti. Che le nostre società facciano il loro dovere e si preparino. Bisogna questa volta che il paese si levi tutto a dire la sua parola. 