Il fatto di Pergine riempie la stampa tedesca ed occupa il Parlamento. Il dr. Rohmeder con le continue offese e le provocazioni agli italiani ha procurato al prof. Meyer uno schiaffo, e i tedeschi, non contenti che lo schiaffo sia stato ripagato con una bastonata, chiedono una vittima. Questa, secondo le relazioni che essi danno del fatto, dovrebbe essere il cons. Covi. Oltre a ciò si dipinge la vita dei tedeschi come minacciata nel Trentino, e si chiedono dal Governo provvedimenti per tutelarla. La favola del lupo e dell’agnello non fu mai meglio realizzata. I tedeschi non tollerano ad Innsbruck né studenti italiani né facoltà giuridica italiana; essi non vogliono scuole italiane per gli italiani a Vadena e per tanti altri italiani che si trovano nelle città tedesche; essi impediscono perfino che i nostri emigranti abbiano in più di un luogo un conveniente aiuto nelle cose religiose; essi possono demolire la Facoltà innsbruckese, dare la caccia all’italiano, far deporre un luogotenente, reo di aver tutelata la vita di italiani minacciati coi bastoni e con le armi; ma viceversa hanno il diritto di scorazzare nel Trentino, per promuovervi la germanizzazione, per seminarvi discordie, per inacerbire gli animi, per provocare la reazione di chi si vede insidiato ed offeso in casa sua, e quando lo sdegno scoppia, si atteggiano a perseguitati ed offesi e mettono a rumore stampa e Parlamento, chiedendo protezione ed aiuto! La prepotenza e l’ipocrisia non possono andare più in là e fa meraviglia che i conservatori e la loro stampa possano ancora appoggiare il Volksbund, origine funesta degli ultimi deplorevoli avvenimenti. L’interpellanza, che come più sotto riferiamo, presentò l’Erler per i fatti di Pergine, non rimarrà senza risposta da parte degli italiani; e i signori di Innsbruck faranno bene a ricordarsi in che modo speciale dovranno trovarsi di fronte agli italiani nella Dieta dove si trattano interessi che toccano anche loro. Vedranno allora, quale sarà il frutto dell’oltracotanza pantedesca, alla quale per opportunismo politico si sono piegati, appoggiandola e rendendola più eccessiva, perfino quei partiti tedeschi che meno avrebbero dovuto. Vedranno i tedeschi che non è lecito né possibile schiacciare gli italiani, e che una minoranza, non grande, ma compatta, ma offesa nei suoi più sacri diritti e sentimenti, ma inasprita e sdegnata può ben tener fronte a chi crede di essere sempre nel diritto, perché conta sul numero, sulle ricchezze, sulla forza brutale. Già altre volte si è tentata invano la germanizzazione del Trentino, con l’aiuto dello stesso governo, e i tentativi miseramente fallirono. La fibra che vi resistette è ancor viva e forte, non saranno gli italiani a raccogliere i danni di una sfida insana. Essa, fra il resto, servirà a far conoscere sempre più che è impossibile convivere in un solo organismo con gente che ad ogni istante prorompe in istinti feroci di oppressione e conquista. L’arma si rivolterà a questo modo contro chi l’ha impugnata. 