La giornata di domenica ha mostrato al Trentino uno spettacolo nuovo. Dopo un lavoro sereno ed elevato, di tre giorni continui, intorno ai problemi più intensamente moderni, che interessano la religione e le classi superiori, noi abbiamo fatto un’affermazione solenne e vigorosa di coscienza cattolica e di principi democratici. Quei cinquemila operai e contadini che compatti passavano per le vie di Trento, superbi del loro nastrino e dei bianchi garofani, stretti intorno alle loro bandiere, avranno certo turbato i sonni felici ed eccitato il sangue di certi borghesi camorristi e dei settari del socialismo, ma hanno anco detto chiaramente al paese: La forza, l’avvenire siamo noi. L’hanno detto e lo saranno. Chi, anche scettico, ha assistito al nostro congresso, osservando, lo svolgersi laborioso della discussione in tutte le sezioni, chi vide la splendida chiusa della festa, ne dovette necessariamente trarre la convinzione profonda che l’idea democratica cristiana nel nostro paese è in movimento ascendente. E nella democrazia è la forza, l’avvenire. Noi non dobbiamo però addormentarci in questo bel sogno, non cullarci neghittosamente nelle belle speranze, per quanto fondate, non riposarci sui colti allori. Ma i bei sogni devono allettarci ad affrettare la corsa per raggiungere concepite, le speranze, accrescerci l’ardore dell’azione, moltiplicare gli sforzi tutti. In questi cinque anni noi abbiamo fatto un lavoro immenso, abbiamo percorso una immensa strada, è innegabile. Abbiamo coperto il paese di una fitta rete di società economiche, di società di credito, di consumo, di produzione, di assicurazione e di smercio e le abbiamo riannodate intorno a fiorenti società centrali che ne sono il sostegno e l’anima e che coordinano tutto il movimento. Quasi quattrocento società, ben organizzate e solide, e poderosi istituzioni centrali quali la Banca, il Sindacato, la Cassa centrale, la stamperia... in soli cinque anni! E tutto per il popolo liberato dalle angherie, dall’usura dallo strozzinaggio nel credito, nel consumo, nello smercio, nella produzione ed assicurato mutuamente nelle immancabili avversità! Quanto cammino in pochi anni! Ma la via non è ancora percorsa, la fabbrica non è ancora compiuta. Molto ci resta a fare ancora; basta leggere le risoluzioni del congresso , specialmente quelle che riguardano l’organizzazione professionale. E se ci resta molto ancora da fare estensivamente, quanto non ci resta da fare intensivamente! Nel campo della propaganda, specialmente e dell’educazione, siamo si può dire ancora agli inizi. In questi cinque anni abbiamo create le società, ora ci tocca di fare almeno in parte, i soci. Gli avversari più di una volta gettarono in fronte ai nostri l’accusa di incoscienza e risero dei 33mila cooperatori, portati avanti come sostegno delle idee cristiano-sociali. La verità anche dolorosa, è giovevole confessarla, e ce lo impone anche quella lealtà verso gli avversari che dev’essere la nostra base d’azione. Sì, non esito a dirlo, tra i nostri soci vi sono molti, che restringono le loro vedute ad una concezione gretta del nostro programma, e riducendolo a una mera azione economica. Questo è perciò il compito che ci spetta: creare una coscienza sociale in tutti i soldati delle nostre file. Noi dobbiamo persuadere i contadini e gli operai, che la democrazia cristiana, seguendo i sapientissimi indirizzi di Leone XIII, mira ad un totale rinnovamento della società, ad una instauratis ab imis fundamentis, per raggiungere la quale vogliamo che i rappresentanti delle nuove idee lavorino nelle assemblee legislative a difendere la Chiesa e il popolo. Bisogna persuadere i nostri cooperatori, che le istituzioni economiche non mirano soltanto a dare loro il fabbisogno ad un prezzo onesto e a liberarli dall’usura; ma che, senza un alto ideale cristiano sociale – che giustifica e spiega la aconfessionalità – esse perdono il loro fine mediato, ma importantissimo, e tosto o tardi degenereranno nelle miserie del neutralismo. Che, infine, quantunque, e anzi appunto perché la questione sociale è una questione essenzialmente morale, essa deve abbracciare tutto l’uomo, non deve limitarsi ad una visione unilaterale – come pur avviene di molti che pongono l’essenza del cattolicismo e della vita religiosa in certe esteriorità che formano a mala pena, se la formano, la scorza; ma deve pervadere tutta la vita sociale e accanto ai rapporti di carità occuparsi dei rapporti di giustizia. È una coscienza insomma che noi dobbiamo creare tra i nostri, integralmente religiosa e perciò anche sociale; coscienza dei loro doveri e soprattutto dei loro diritti di uomini e di cittadini, coscienza dell’importanza storica e delle altissime finalità, che, in questo secolo di crisi, attendono gli sforzi delle classi inferiori organizzate. Allora noi potremmo dire di essere veramente padroni del paese, quando nell’animo di tutti i nostri sarà diffuso un sentimento di un dovere sociale da compiere, quando ognuno saprà che egli non è membro di una società sorta nel suo paese per necessità tattiche dal momento, ma l’anello di una grande catena, la particella di un immenso edificio, che l’evoluzione dei secoli e il maturare delle idee vanno inalzando. Allora tutti staranno al loro posto di combattimento colla coscienza di combattere per la civiltà ed il progresso umano, che si aggirano sempre attorno ai principi del cristianesimo. Allora noi saremo invincibili. Il Belgio insegni. Al lavoro dunque! Il nostro Congresso ci ha additati tre mezzi potenti per la propaganda di idee: sta a noi il profittarne. E in primo luogo la stampa. Noi della stampa nostra ci siamo troppo poco occupati, abbiamo trascurato di formare intorno ad essa quel nucleo di studiosi che ne sposano in parte, in parte ne determinano le idee e ne sono i più validi sostegni. Noi abbiamo trascurato di migliorarla e di diffonderla, di assicurarle finanziariamente l’esistenza. Non dimentichiamo che una campagna giornalistica ben condotta ha vinto più d’una battaglia, che il giornale penetra e porta il germe fecondo di discussione e di convincimenti ove non arriva la viva voce, che l’argent fait tout, il quarto potere può ancora più del denaro, perché, alla fine, nell’uomo moderno, l’azione è determinata dall’idea, né le masse si muovono se il terreno non è preparato. In secondo luogo le conferenze. Il congresso ha deciso di promuovere un’attiva formazione d’una squadra di conferenzieri, che si rechino a propagandare le valli e diffondervi l’idea sociale. La simpatica associazione universitaria, che nella sua breve vita può orgogliosa mostrare un vasto lavoro d’istruzione popolare, ha raccolto con tutto l’entusiasmo giovanile la proposta, l’ha confermata nella sua adunanza speciale e già ieri uno dei suoi più valenti oratori cominciava, a San Lorenzo, la serie delle conferenze popolari che continueranno per tutto il mese. E ben venga quest’attività giovanile, ma sia sorretta dagli sforzi e dalla cooperazione di tutti. Né si restringa ai soli studenti; i nostri operai fatti coscienti ed educati alle battaglie della parola saranno i nostri apostoli migliori; essi conoscono le intime fibre dell’anima popolare, essi sentono i battiti del cuore di quella plebe, dalla quale sono elevati e sapranno penetrarvi, persuaderla, guadagnarla a noi. E finalmente venga la geniale, simpatica nuova istituzione: il «Giovane Trentino». Sì, la nostra società sportistica – ché nel primo convegno parziale dei soci ha preso questo nome, simbolo degli ideali tutti che affratellano, e delle speranze nostre nell’avvenire – è destinata a portare colla schietta energia e l’alacre entusiasmo dei giovani l’idea sociale in tutte le vallate del nostro paese, a trarre a noi tutti quelli che ci guardano diffidenti perché non ci conoscono, che stanno a noi lontani, perché non sanno che nel nostro programma è scritto tutto quanto v’ha di buono, di bello, di utile alla vita moderna. All’opera dunque, nel lavoro è la vita! Un reduce del Congresso. 