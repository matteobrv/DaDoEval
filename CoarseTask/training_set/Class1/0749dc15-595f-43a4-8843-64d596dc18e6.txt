I giornali innsbruckesi portano un’ampia relazione della festa promossa dalla Südmark dallo Schulverein e dal Tiroler Volksbund, a favore dell’asilo tedesco di Roverè della Luna . Essi confermano la narrazione telegrafica del nostro corrispondente. Con un’impudenza inaudita si smascherarono apertamente le batterie si disse chiaro che Roverè della Luna è oggidì un paese italiano che bisogna però rifare tedesco, si affermò senza titubanza che l’asilo tedesco servirebbe anzitutto per le adunanze del Volksbund e per poter compiere la conquista del paese iniziata dall’eterno provocatore, Edgar Meyer. Ora quei tirolesi che sono aderenti del Volksbund, e tuttavia non approvano le predonerie dei suoi emissari non hanno più scuse. I nostri nemici più accaniti devono ammettere che Roverè è paese italiano e che vi abita su 1200 anime una sola famiglia tedesca. Non solo, ma con una chiarezza che non lascia dubbio parlano di conquiste e di germanizzazioni. I galantuomini fra i tirolesi membri del Volksbund, i quali non vogliono essere dei ladri del possesso altrui sanno il loro dovere. Ma anche la maggioranza del paese minacciato conosce ora le ultime mire dei germanizzatori: fondare nel paese un asilo, non per amore ai bambini e al loro avvenire, ma per mantenervi eterna la discordia e portarvi la guerra che non deve terminare, se non quando e scuole e maestri e preti e famiglie, tutto sarà tedesco. E per fare tale guerra fratricida si adoperano i denari non solo del Volksbund, ma anche della Südmarck, società combattuta dai cattolici tedeschi, perché ha colonizzato la Carinzia con protestanti e lavora in piena armonia coi pastori luterani. Chi accetta tali denari è un traditore del proprio paese e delle tradizioni più sacre della sua famiglia! Illustriamo più sotto la figura morale dell’Efialte di Roverè della Luna, signor Tait. Ci piace frattanto riferire a questo proposito la protesta che venne votata ieri nell’adunanza dell’Unione politica . L’on. d.r Lanzerotti ricorda la sua interpellanza alla dieta a proposito dell’uso delle lingue sulla Meridionale, accenna a certe scritte che vanno comparendo sui nostri uffici postali, tocca delle nostre condizioni linguistiche generali negli uffici della Provincia. Ma tutto ciò, continua l’on. deputato, è ancor nulla in confronto degli attestati che si muovono contro il nostro possesso nazionale. Accenna all’adunanza di sabato sera ad Innsbruck, in cui si proclama con la più sfacciata franchezza la germanizzazione del nostro paese fino alla chiusa di Verona. I tentativi dei germanizzatori non riusciranno, ma noi protestiamo tuttavia con tutta l’anima contro questa meditata sopraffazione. Si deve poi protestare anche contro il fatto che una musica militare presti l’opera sua per favorire gli scopi dei germanizzatori . Anche gli italiani danno il loro tributo di danaro e di sangue e l’esercito dell’Austria plurilingue non può mettersi al servizio di soverchiatori. (Grandi applausi). L’assemblea vota quindi ad unanimità la seguente protesta: L’adunanza generale dell’Unione politica popolare protesta vivamente contro ogni tentativo di germanizzazione ed in ispecie contro i recenti attentati al nostro possesso nazionale, e deplora vivamente che un’orchestra dell’i. r. esercito partecipi a festività che hanno lo scopo di riempire le casse di guerra dei germanizzatori. Grandi applausi coronarono l’accettazione della protesta ed un contadino grida: Noi non andiamo a seccarli nelle loro terre, ma non tolleriamo che ci portino la guerra in casa nostra . 