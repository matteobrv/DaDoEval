La situazione non accenna a migliorare. I tedeschi del Tirolo, senza distinzione, persistono nella politica di provocazione e d’invasione. Anche i conservatori, a noi che li rimproverammo di cooperare al turbamento della pace risposero che un compromesso fra le due nazionalità si raggiungerebbe meglio se i tedeschi si addimostrassero forti e punto arrendevoli. Ciò vuol dire che i capi politici del Tirolo pensano a quel compromesso che è costretto a conchiudere il vinto col vincitore, non più ad un’equa pace, ad un armistizio almeno, come si disse tante volte alla Dieta. È evidente che l’azione del Tiroler Volksbund, in quanto essa è invasione ed attacco, ha dirette attinenze con la politica, diremo, provinciale. Si vuole abbandonare la politica almeno in apparenza conciliativa per seguirne un’altra: quella della guerra aperta ad oltranza, con l’intento di sfibrarci, di smembrarci il paese, di ridurlo ad una «Mochenia» , incapace di elevamento nazionale, di sviluppo autonomo. Di fronte agli attacchi dei nemici riuniti ai nostri danni, la difesa di parte nostra non è mancata: il clero, la Lega Nazionale, cittadini colti ed intelligenti hanno reagito: in Folgaria s’è costituito un Comitato , in Lavarone una conferenza convocata dal curato dava una degna risposta agli invasori, lo studente Carbonari ha affrontato l’ira germanofila, il clero di Villa Banale ha protestato energicamente, a Caldonazzo il Circolo cattolico ha tenuto una conferenza circa le scuole tedesche, la Lega Nazionale è intervenuta quasi dappertutto. Ma è mancata ancora una dichiarazione, una protesta, per quanto riguarda le conseguenze politiche dell’azione del Tiroler Volksbund. Fatta astrazione degli articoli della stampa e di singole azioni parlamentari, non s’è ancora sentita la voce forte ed unanime dei rappresentanti politici del Trentino. Eppure noi, e con noi molti altri, pensano che sarebbe venuto il momento opportuno di far comprendere a chi la vuol capire che l’azione del Tiroler Volksbund avrà degli effetti diretti sulla situazione della Dieta provinciale, che non siamo disposti a trattare per compromessi o lavori dietali, quando ci si attacca fin dentro il cuore. È necessario stabilire fin d’ora a chi risaliranno le responsabilità, se la Dieta sentirà le conseguenze della nuova lotta. Urge anche far comprendere al Governo che l’invasione e la prepotenza organizzata rendono vani tutti gli sforzi di un compromesso fra le due nazionalità e che la sua inerzia potrebbe venir interpretata come acquiescenza e come ritorno violento alla politica del Merweldt , e sarà anche utile dimostrare a molti del Tirolo, i quali forse si sono lasciati trascinare dai meno, che la politica pangermanista distrugge per sempre le speranze di un lavoro concorde. Per tutto questo ed anche per aderire all’ordine del giorno accettato dalla parte incorrotta di San Sebastiano, in cui si faceva un caldo appello ai deputati, crediamo giunto il momento di lanciare l’idea di un convegno di deputati, sia semplicemente dei deputati dietali, sia di tutti i rappresentanti parlamentari del Trentino . Facendo questa proposta, crediamo di interpretare i desideri degli elettori, senza distinzione di partito, confidiamo quindi che essa troverà anche l’assenso di tutti i nostri onorevoli. Il convegno dei deputati per la difesa nazionale sarebbe una risposta unanime a unanime sfida, un monito ai partiti ed al Governo, forse l’assemblea più adatta a discutere i mezzi per la difesa. 