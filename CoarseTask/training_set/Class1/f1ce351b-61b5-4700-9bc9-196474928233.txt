Il mondo corre più che non si crede. La nostra cooperazione è di ieri e tuttavia qua e là rivela gli acciacchi della vecchiaia. Bisogna ringiovanirla, rinsanguarla ad ogni costo. È necessario impedire che le cooperative crescano a discapito dell’idea cooperativa. Bisogna impedire con ogni sforzo che la bottega uccida il concetto di solidarietà morale che l’ha creata. Così ripetono spesso gli amici che seguono più davvicino la vita dei nostri consorzi cooperativi, così abbiamo scritto recentemente all’inizio della stagione invernale che suole o dovrebbe essere il tempo della volgarizzazione e della predicazione dell’idea. Abbiamo letto giorni or sono che la federazione dei consorzi cooperativi intende ripubblicare o stampare a nuovo i manuali del cooperatore, una specie di enciclopedia del movimento cooperativo trentino. La deliberazione va salutata con piacere, e ci auguriamo che abbia pronta corrispondenza nei fatti. Evidentemente sentiamo tutti che così non si procede, che così l’opera compiuta con tanti sforzi nei primi anni del movimento cattolico non si rinsalda, che l’idea creatrice va impallidendo e quasi perdendo la sua luce proprio nel momento che sbocciano i fiori della sua fecondazione. Evidentemente abbiamo tutti l’intuizione che il movimento cooperativo minaccia di incanalarsi da sé, fuori della corrente di pensiero e di fatti sociali in cui ci muoviamo, che fra esso e il nostro movimento operaio, agricolo e cattolico sociale in genere il nesso vitale va perdendo la sua forza. S’impone quindi alla nostra mente il quesito: dobbiamo proprio lasciare che le cooperative, le casse rurali e gli altri consorzi in genere diventino semplicemente spacci di vendita, uffici di contabilità, società cripto-capitaliste e che le società centrali siano soltanto uffici tecnici di revisione e di controllo? La federazione ha già risposto per conto suo al quesito ed il sindacato ha prevenuto la risposta, ma lo scopo che si indica da tutti non potrà essere raggiunto se non colla collaborazione di tutti. È necessario far di nuovo appello alle persone colte, a quelle che per la loro funzione o l’educazione loro hanno di mira soprattutto l’elevazione morale del popolo. I sacerdoti, i maestri, i nostri accademici, i nostri giovani devono essere richiamati al lavoro, alla vigilanza, alla propaganda. O c’è forse tra noi chi dubita sulla verità esperimentata già in altri paesi che la cooperazione trattata col criterio economico va institichendo e degenerando? O c’è forse chi possa ritenere che nel riguardo morale per la cooperazione trentina s’è fatto abbastanza? Nessuno dubita, nessuno lo crede. Gli esempi sono troppo vicini. I fatti parlano troppo chiaro. Cooperative di consumo che cadono in mano dei primi speculatori che in veste di cooperatore ma coll’anima di bottegai, sorprendono una maggioranza inconscia, altri consorzi che perdono la loro popolarità per il camorrismo di pochi che vi sgovernano, altri in cui nidifica il cuculo anticlericale, dopo avervi scacciato il cattolico militante che l’ha fondati. Oh, è ora di scuotersi, di spalancare le finestre e di far aria! È ora di ripredicare in tutta la loro integrità le verità vecchie, è ora di dire alto e dappertutto che la cooperazione trentina ha da essere impastata di fratellanza e di democrazia cristiana, o non sarà. Molte altre preoccupazioni hanno pesato in questi anni sul nostro capo e la nostra vita politica si è quasi sovrapposta alla nostra vita sociale, assorbendo le energie di iniziativa e di propaganda che prima erano dedicate a quella. Forse, con tutto il benvolere, non potevamo trascinare più lesti lo smisurato bagaglio di cure pubbliche che la rapidità del nostro sviluppo ci ha imposto. Sia; ma oggi sentiamo tutti che bisogna rifarsi un po’ sui nostri passi per riprendere qualche cosa che quasi dimenticavamo per strada: e questa cosa è il carattere della nostra cooperazione. D’esso è indispensabile che si parli ad ogni occasione, che ricompaia come argomento di conferenze, come tema di discussione, come oggetto di provvedimenti. A predicarlo, ad imprimerlo sono chiamati anzitutto quegli organi delle nostre centrali che della cooperazione si occupano espressamente. Non va che si convochino certe adunanze generali semplicemente per addormentarsi o bisticciarsi sulle cifre del bilancio, e che tali assemblee assomiglino piuttosto ad accolte di azionisti che ad adunanze di cooperatori del popolo. Qui troppo spesso la lettera uccide lo spirito. In secondo luogo devono interessare tutti i propagandisti, conferenzieri deputati, come di cosa propria che tocca anche la propria sfera d’azione. Senza dubbio che avanti questi e quelli, sono chiamati alla vigilanza ed alla direzione morale degli amici della causa cristiana che presiedono alle sue sorti nelle sedi stesse delle associazioni economiche. Per questo appunto l’autorità ecclesiastica, mentre provvide ad impedire l’aggravio di cure puramente commerciali, finanziarie e tecniche, limitandole a necessità di certi luoghi e certi momenti, con altrettanta energia insistette perché il clero dovunque e senza eccezioni prodigasse anche alle società economiche la forza morale ed il lume intellettuale che gli devono venire dalla sua missione modernamente compresa ed integralmente compiuta. 