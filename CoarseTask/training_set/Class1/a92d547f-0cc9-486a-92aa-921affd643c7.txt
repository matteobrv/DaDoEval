Dunque ci siamo: l’edificio eretto faticosamente con sottili accorgimenti, con ipocrisie e con intenzioni oneste dalla diplomazia europea per scongiurare gli orrori della guerra, è sorpreso da una scintilla balenata d’improvviso, sgretola e s’inabissa, nell’incendio divoratore. Le dottrine pacifiste che in questi ultimi anni hanno raccolto milioni di proseliti e ritenevano come vanto di aver stretto tra le diverse razze i vincoli di una fratellanza resistente a qualunque prova: la larga corrente di simpatie che strinse e affratellò nella collaborazione vicendevole per il comune ideale del progresso umano, uomini di diversa nazionalità: tutta insomma la civiltà moderna, caratterizzata dall’ansia di abbattere le vecchie e ingombranti barriere per rendere possibile ad ogni uomo di respirare del gran respiro dell’intera umanità, devono cedere le loro ragioni supreme davanti al fato austero della guerra, che ha preso il sopravvento, che suona da tutte le torri, ritte lungo tutte le grandi vie del mondo, l’antico ritmo lugubre della raccolta, che persuade le stirpi della santità degli odi vicendevoli sopiti da anni nel fondo della loro psiche, per scagliarle una contro dell’altra con accanimento cieco e implacabile. Un fato inesorabile è la guerra contro del quale gli uomini sono impotenti quando la sua ora tragica scocca. Provate a rendervi conto delle ragioni che determinano le nazioni europee, ieri appena vincolate da legami se non di amicizia, certo di benevola simpatia intrattenuta dalla rete immensa dei mutui scambi e dei servigi incalcolabili che questi recano, ed oggi invece tutti in arme, con la spada in pugno, con la bocca del cannone pronta ad incrociare la fiamma orrenda, devastatrice. Vi si affacciano gli episodi più volgari della politica internazionale, ma evidentemente ad essi non è possibile attribuire le responsabilità tremende della guerra; mettete pure quegli episodi in rapporto con alcune tradizioni storiche dei singoli popoli belligeranti, con le note rivalità delle stirpi, forse che il conto torna? No, sarebbe enorme che per così poco si debba venire al disastro immenso della guerra, che le ragioni profonde della guerra non sono visibili attraverso il diaframma della storia contemporanea; occorre risalire più alto, a Dio che conduce i destini dei popoli secondo un disegno inaspettato e ineffabile. È questa l’ora sua, gli uomini non contano più. Nel nome suo ogni uomo si affretta a raggiungere i ranghi, le madri danno alla patria la loro balda prole e i vecchi monarchi snudano la spada. È l’ora di Dio; egli nasconde nel mistero del suo alto consiglio, le ragioni del flagello e le sorti prossime e future degli uomini. È un castigo ai peccati del mondo la presente guerra? è una sapiente epurazione della storia da ogni scorie di mali, per una età migliore? Mistero! Qual popolo sarà annientato nel tremendo cozzo; quale uscirà trionfatore? Ciò che rimane agli uomini nell’ora in cui il Dio degli eserciti passa per rivelare sensibilmente il suo dominio nella storia, è quello di chinare riverenti e umili la fronte, adorando il mistero della sua sapienza austera e pregarlo sommessamente perché sia mite nel castigo. 