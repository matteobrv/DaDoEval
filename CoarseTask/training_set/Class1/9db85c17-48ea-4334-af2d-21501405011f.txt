Quando il treno dei profughi entrava lentamente nella stazione di Braunau, non erano che le 5 di sera, ma già la nebbia vischiosa che nelle giornate di dicembre si leva dalla corrente dell’Inn si era congiunta ed addensata colle umide emanazioni di quella vasta «savane» che si stende dalle ultime Alpi fino alla frontiera bavarese e i rumori e la fioca luce del giorno cedevano l’impero al silenzio della lunga notte invernale. Scarsi fanali rischiaravano tratto tratto la via fangosa che dalla stazione si abbassa verso l’accampamento, quando la turba dei nostri emigrati vi s’incamminava verso le nuove dimore. Venivano prima le nostre popolane, avvolte le spalle ed il capo chi in uno scialle, chi in un cencio qualunque e portavano le loro creature, trascinandosi dietro i più grandicelli, che avvinghiati alle vesti delle loro madri, allungando il passo nelle pozzanghere facevano schizzare il fango e l’acqua sporca nella faccia e negli occhi di chi seguiva. Erano costoro i fanciulli ed i ragazzi più grandi, che curvati sotto un baule o il sacco dei cenci e delle masserizie famigliari non potevano proteggere il viso dalle ingiurie della fanghiglia e se ne rifacevano, mandando fuori tratto tratto qualche imprecazione che interrompeva l’affaticato silenzio di quel convoglio. In coda seguivano più stentatamente i vecchi, aiutandosi con un bastone o con un ombrello centenario, mentre col braccio destro stringevano al fianco qualche cencio infagottato malamente. Chiudeva il convoglio un carrozzone, trascinato da due ronzini, in cui l’amministrazione del campo aveva ricoverato i pochi vegliardi, le cui membra non sorreggevano più oramai il peso degli anni. Fra una generazione e l’altra Camminando più lestamente sul margine della strada, arrivai in mezzo alla triste processione e mi v’intruppai, quando mi vidi a fianco un gruppo di uomini giovani che andavano avanti chi zoppicando chi con un braccio legato al collo, chi nascondendo nelle pieghe del tabarro un glorioso moncherino. Mi prese allora una stretta al cuore e vergognandomi di far parte a me stesso, offersi il braccio ad un invalido che vi si appoggiò ringraziando. I giovani del suo gruppo erano quasi i soli che rappresentavano nel mesto convoglio la nostra generazione: i Superarbitrati come lui avevano tutti visto le steppe delle Russie ed erano stati rilasciati, dopo aver compiuto fino all’invalidità la loro opera sanguinosa. Si marciava così con davanti le madri, che portavano i loro bambini ed in coda i vecchi che seguivano a stento: si camminava fra l’avvenire ed il passato, fra le speranze ed i ricordi, fra la generazione che dopo la guerra costruirà un nuovo mondo e quella che sta chiudendo oramai il suo corso nell’agonia della vecchia Europa che muore. Chi saprà descrivere lo stato d’animo di questo corteo notturno? E che gioverebbe infine fissare quest’attimo psicologico nella film vertiginosa di codesta guerra immane che in un’ora ci fa vivere cent’anni della vita ordinaria, quale s’è svolta dalla nostra infanzia? Ma un triste episodio mi ha fatto troppo pensare, perché non vi accenni almeno fuggevolmente. Ad una svolta la turba degli emigrati prese a sinistra ed abbassandosi alquanto dal livello dello stradone erariale discese nell’accampamento. Un soldato colla baionetta inastata segnava il termine iniziale, la via s’affondava poi nel fango tra baracche di cui non si scorgevano che i lumi; sulla nostra destra un chiarore più intenso ed il battito regolare di uno stantuffo indicano la centrale elettrica del campo di Braunau. Ma la via si fa sempre peggiore; lo sgelo improvviso dopo il freddo intenso dell’ultima quindicina il quale ha impedito che si provveda all’inghiaiamento delle vie ha trasformato tutto il campo in una maremma. Vi si affonda fino al ginocchio e lungo l’ultimo tratto di cammino le esclamazioni e le imprecazioni spesseggiano. Ad un tratto il carrozzone in coda al corteo si arresta nella gora melmosa. La frusta sferza le spalle dei poveri animali, il cocchiere incita e urla, ma la carcassa pare si sia adagiata nella melma con tutto il suo corpaccio. Allora un impiegato si volge ad alcuni profughi, già ospiti del campo da giorni e che stanno a guardare sulle soglie delle baracche e grida loro che vengano a dare una mano. Accadde allora questo: ai replicati incitamenti nessuno si mosse, e si svolse rapidamente il seguente dialogo: Venite, aiutateci, sono dei vostri, sono ammalati! Ammalati? Tutti siamo ammalati. Tiratevi d’impaccio voi! E dovemmo metter mano noi alle ruote e spingere con grande fatica i poveri vecchi verso la baracca del loro destino. Forse qualche impiegato che conosce meno la psicologia popolare, sarebbe in questo momento ricorso alla forza, avrebbe comminato pene severe. Il nostro si accontentò di gridare: vergogna! ed appoggiò le sue spalle nel fianco della carrozza sprofondata. Gli altri scomparvero nella penombra della baracca e nessuno si curò di sapere il loro nome. Che importa infatti il nome, quando essi sono i rappresentanti di quella psicologia generale che deprime nei primi giorni la vita dell’accampamento? È un certo ostruzionismo che invade tutti gli animi nei primi giorni, una sorda resistenza che indurisce il cuore e pare geli ogni sentimento. Ma non bisogna disperare. Questo stato d’animo è passeggero. Quando i profughi comprendono che le «baracche» non sono né un capriccio né una tortura, inventata per crudeltà od insania da una determinata pesona, che bensì potranno rappresentare un provvedimento erroneo, ma che in ogni caso, le persone che del campo sono gli ordinatori, fanno ogni sforzo per trarre dalla situazione enormemente difficile il meglio possibile, quando vedono ch’essi stessi impegnano le loro forze per rimettere in movimento il veicolo della loro ascesa sfortunata, i cuori si sgelano e la generosità innata del nostro animo popolare rimetterà in attività tutte le forze fisiche e morali di cui è capace. Così quando la turba si disperse, secondo l’avviso degli ordinatori, nelle nuove dimore, 20 o 100 per camerata, a seconda della capacità delle baracche, e le donne adagiarono sui letti le loro creature ed i ragazzi si alleggerirono dei loro pesi, disponendoli per ordine sui soppalchi tra i letti e i vecchi trovarono le stufe calde, pronte a riconfortare le loro membra, i visi di tutti i poveri profughi andavano spianandosi e rischiarandosi. Qualcuno, venendo dalle cucine, raccontò che v’erano le suore canossiane di Trento, qualche bambina corse anzi a dire alla mamma d’aver riconosciuta la suor «tale» o la suor tal’«altra»: e i ricordi ricondussero nell’animo come il conforto della patria. La minestra che venne presto scodellata parve meno la minestra dell’esilio, e i profughi si accinsero più rassegnati a coricarsi sul loro pagliericcio. Presto un mormorio leggero di voci infantili vennero allargandosi ed ingrossando per tutta la baracca e la preghiera dell’esule si levò invocatrice. Ad un tratto un bambino, inginocchiato presso una finestra grida: Mamma, la campana! E nel silenzio, invocato da quel grido, uno squillo argentino che non viene molto da lontano si fa sentire. È la piccola campana dell’accampamento che suona l’Ave Maria! Non so se ho mai compreso Schiller, Chateaubriand, Lamartine, Carducci, come in questo momento. Ogni fremito di questo pio bronzo fa trasalire il nostro animo di una commozione confortatrice, in cui tutto si fonde: il ricordo del luogo natale, le gioie ed i dolori della casa paterna, la culla, la tomba, tutto il passato, tutto l’avvenire. Dormite in pace, o profughi del mio paese. Iddio onnipotente ci ricondurrà presto nella terra dei nostri padri, a sentire ancora le campane della nostra infanzia. Chi allora vorrà più negare obbedienza alla loro voce ed al loro richiamo? Com’è fatto l’accampamento Per abbracciare collo sguardo tutto l’accampamento di Braunau bisogna attendere che i deboli raggi solari abbiano diradata la nebbia, cioè a mattino avanzato. Si vede disegnarsi allora nel morbido sfondo della prateria un quadrilatero irregolare, stretto fra due linee principali che sono, a sud, lo stradone erariale, a nord la corrente dell’Inn. L’entrata, la porta praetoria, direbbe Polibio, si apre appunto sullo stradone e da essa fino in fondo attraversa il campo quasi diagonalmente la via principalis. Ma vedano i lettori di non lasciarsi indurre dalle mie reminiscenze ginnasiali ad imaginare una specie di castra hibernia degli eserciti romani. Il campo di concentrazione attuale non ha nulla della robusta solidità dei campi romani, sulle cui basi sicure sorsero poi celebri città del Reno o del Danubio. Attorno, attorno, invece dei valli, un semplice reticolato e, dentro, delle case di legno, tutte uniformi, tutte bianchicce, le cui linee si congiungono in due soli angoli, cioè di 90° o 120°. Entrando, incomincia a destra la lunga serie di magazzini, la macelleria, la panetteria, a sinistra si protende fin quasi all’Inn la sezione degli ospitali. Sono queste otto baracche, più l’ambulatorio, più la cucina, le quattro prime ospitale ordinario, le quattro ultime riparto delle malattie infettive. L’igiene sta agli ordini del Dr. Bresciani, il quale cura specialmente la prima sezione dell’ospitale; mentre alla seconda è adibito il Dr. Pisetta. Queste baracche sono ricoperte interamente d’eternite ed in genere di una costruzione speciale. Qui non si è risparmiato né in spazio né in comodi, ed il medico in capo mi mostra con sodisfazione le ampie e lucide sale, gli stanzini da bagno ed i vari riparti, in cui gli ammalati, giacendo in nitidi lettini, esprimono nella compositura del viso la loro gratitudine. I malati per fortuna non sono tanti. In una stanza c’è un nugolo di bambini convalescenti, che quando scorgono il buon dottore col camicione bianco gli gridano in coro e a squarciagola, come hanno loro insegnato: «Buon giorno, sior dottor!»; in un’altra una tenera e leggiadra fanciulla che rifiorisce a vita novella, dopo aver superata la difterite. All’ambulatorio venne annesso provvisoriamente, il reparto delle partorienti. I figli dell’esilio verranno subito accolti da braccia amiche. Governano gli ospedali, aiutate da infermiere, le brave suore del Noviziato che finora curavano i ricoverati di Arco nella città di Braunau. Nell’ambulatorio stesso troviamo il medico condotto delle baracche, medicus baraccarum, il Dr. Largaiolli, e in un edifizio strano non molto lungi, con un certo fumaiolo di mattoni, scoviamo il quondam medico d’Albiano. – Ehi, dottore, che ci sta a fare in questo forno?, gridiamo a lui che sta manipolando non so che leve o stantuffi. Ed egli molto pulitamente ci spiega che quel forno è l’inferno dei parassiti, alle pene mortifere del quale vengono condannati tutti i pediculi capitis o vestimentorum, che i profughi hanno raccolto girando mezzo mondo e sono venuti poi a depositare in questo luogo di purgazione. In quell’inferno fa caldo fino a 120°. Ritornando sulla via principale, vediamo a destra le due grandi stalle per le mucche dell’accampamento. Bestie preziose quanto mai in questi momenti difficili! La previdenza del luogotenente di Linz le è andate a prendere […] affinché venissero a riconfortare del […] latte i figli degli emigrati. Povere bestie sono esuli anch’esse! Arrivarono bene in carne e copiose di latte, con negli occhi ancora tutto il pacifico riflesso degli sterminati piani erbosi, cui […] bagna e ravviva, ma ora ruminano con evidente disgusto la pastura continentale e riducono… la fornitura del latte. Pochi passi più innanzi, ma a sinistra, ecco un palazzotto di legno a due piani: è la baracca dell’amministrazione. Gl’impiegati però non vi risiedono ancora, perché internamente mancano molte cose. L’ufficio è aperto per intanto, poco più sotto, in una sede provvisoria. Quelle due stanzette sono nello stesso tempo il praetorium, il questorium ed il forum del campo. Mentre il direttore vi dà ordini, studia la questione dei commestibili e dei combustibili, il vicedirettore sottopone varii incriminati ad una procedura spiccia, in base ai rapporti dell’ispettore di polizia, signor Parisi. Si tratta in genere di crimini contro l’igiene pubblica. In un campo diventa cosa pubblica non solo il mangiare, ma anche il digerire. La vertenza fu ritenuta sempre di tale importanza, che Mosè vi dedicò un articolo delle sue leggi quando ordinò agli israeliti, accampati nel deserto, di uscir fuori per quella tal bisogna dalla cinta del campo, prendendo seco quel tal bastoncino, e Napoleone dettò di sua bocca uno statuto per i luoghi di decenza del campo di Boulogne. A Braunau l’unico comandamento è quello di tener pulito, cosa tuttavia non facile, quando si pensi, che se la canalizzazione è magnifica, le stazioni invece che ci vennero costruite sopra in forma di capannucce nere, più che a far il suo comodo, sembrano destinate alla tortura. Ma procediamo verso il centro dell’accampamento lasciando a sinistra l’ufficio postale, la cantina, il negozio di commestibili e le scuole, non ancora aperte, e sulla destra le officine, la macelleria e la lavanderia a vapore, in cui si stanno appena impiantando i macchinari, ed eccoci innanzi al corpo principale delle baracche. Sono un centinaio, messe tutte da est ad ovest, colle porte verso mezzodì. Ogni otto stanno come all’ordine di una baracca-cucina. Guardandole nella loro uniformità, vien fatto di pensare che la vita sarebbe ben vuota, noiosa, malinconica, se le abitazioni dell’uomo fossero stabilmente così. Appena ora sentiamo qual parte abbia assunto la pietra ruvida o levigata, la pietra massiccia, con cui i nostri vecchi innalzarono la casa paterna, creando attorno al nido famigliare quasi una fortezza, che ci difendesse dalle bufere della vita. Qui ci manca la verità della materia edile e la sua varietà. Penso che i profughi dopo il ritorno, ameranno con maggior intelletto il loro povero balcone fiorito, il ridente poggiuolo, per quanto sgangherato e quelle scale di pietra, su cui ogni generazione ha segnato il suo passaggio e la sua memoria. E penso anche che qui apprenderanno ad amare con affetto più cosciente le torri della loro città e il campanile del loro villaggio, che si eleva come un indice a mostrare il cielo. Come sarebbe infatti maggiore qui l’oppressione, come sembrerebbe insopportabile la bassa uniformità di codesta città di legno, se nel mezzo del campo non fosse sorta la chiesa col suo campanile. Essa sola può dotare l’accampamento di un centro morale e trasformare la caserma in comunità. Qui si danno convegno tutti i dolori, tutte le rassegnazioni, tutte le speranze, e, sia per un’arcana reciprocanza e per la comunione della fede durante la sommessa preghiera con cui ognuno accompagna il sacerdote nel sacrifizio divino, sia nel canto comune degli inni tradizionali, è l’anima del popolo che qui si plasma e rivive, l’ecclesia degli spiriti, che poi continuerà ad agire anche fuori di queste pareti. Sull’altar maggiore un Cristo di legno, sugli altari laterali una Vergine e un S. Giuseppe, due quadri che lo zelo dei nostri sacerdoti ha preso a prestito da chiese più ricche. Tutto è semplice, tutto è povero qui: ma quando abbiamo letto il motto di S. Paolo, che Mons. Parteli ha fatto scrivere sul pulpito, ci è parso che nella semplicità della forma risaltasse ancora più la magnifica ricchezza di una dottrina: Nos autem praedicamus Christum crocifixum! Il ventre della città di legno Ed ora dovrei dirvi del «ventre» della nuova città, parlarvi cioè dell’approvvigionamento. E qui per togliere ogni malinteso, conviene premettere che non intendiamo occuparcene con spirito critico. Partiamo semplicemente dalla premessa di fatto che il Governo ha creduto opportuno di concentrare i profughi in accampamenti, senza esaminare per conto nostro se le tendenze economiche del periodo che attraversiamo possano consigliare la concentrazione in massa dei consumatori. Il quesito che si presentò a Braunau fu questo: Come nutrire i profughi con una spesa massima di 90 cent. al giorno, calcolando anche nella spesa la regia ed un certo guadagno commerciale della società fornitrice dei viveri? Ne risultò una lista cibaria, costituita la mattina, di caffè nero, a mezzogiorno di una minestra d’orzo, di patate e fagiuoli o di paste e di un legume, a cena di una minestra, come sopra e di 290 gr. di pane; oltre a ciò due volte alla settimana 180 gr. di carne e il venerdì invece della minestra ed il legume 150 gr. di polenta e 90 gr. di formaggio. Ma già nei primi giorni l’applicazione della lista trovò grandi difficoltà. Sopravvennero anzitutto alcuni incidenti iniziali. Le patate agghiacciarono nel magazzino, cosicché nelle cucine per ottenere un sacco di patate commestibili se ne dovevano scernere 5, 8, 10 fino a 15 sacchi. Bisognava vedere la disperazione del buon direttore e delle brave suore canossiane che sovraintendono alle cucine, per comprendere quanto sia terribile la lotta contro simili incidenti, quando si abbia la coscienza della propria responsabilità e si senta fuori il mormorio della folla che chiede da mangiare. Un’altra volta parecchie infornate di pane andarono a male. Ma questi infine furono incidenti passeggeri. Peggiore invece è il fatto che la lista non poté applicarsi nella sua varietà di minestre ed appressi per la mancanza di certi generi o per una interpretazione rigorosa delle attuali disposizioni sui cereali. Il decreto-legge dei 26 marzo stabilisce infatti che ogni persona possa consumare soltanto 200 gr. di macinati (polenta e orzo compresi). Ora i 200 gr. legali sono già contenuti nei 290 gr. di pane, cosicché consumato il pane, non si può più consumare né orzo né polenta. Di modo che, per via d’eliminazione, la lista cibaria dovrebbe ridursi, in quanto a legumi, a patate e fagiuoli. Accenno a tale difficoltà per affacciare alcuni problemi, di cui si sta cercando una soluzione. Viene da sé che la loro gravità non è se non in rapporto alla situazione generale. Nessuna meraviglia se i profughi, che badano sovratutto al loro stomaco, si lagnino di codesto nutrimento uniforme. Ma d’altro canto si noti subito il grande vantaggio che ha Braunau sugli altri accampamenti nell’avere nei direttori e nelle suore persone che conoscono i gusti e le abitudini del paese. Essi proposero la suddivisione della razione di carne invece che in due giorni della settimana, in quattro, cosicché per quattro giorni i profughi ricevono il brodo e circa 90 gr. di lesso. Non è molto ma in questi tempi non è nemmeno poco. Oltre a ciò i bambini sino a 2 anni ricevono 1 litro di latte, e da 2 a 4 anni ½ litro di latte al giorno. Certo che bisogna riformare e migliorare ancora per poter raggiungere uno stato di cose permanentemente tollerabile. I profughi di Braunau contano in riguardo assai sulle paterne e benevoli disposizioni del signor luogotenente e la collaborazione del comitato. Ma ora m’avvedo che il desiderio di giovare mi trascina fuori delle linee obiettive della descrizione. Vediamo dunque come funge questo meccanismo comunista. Il campo di Braunau è costruito per 12 fino a 15 mila persone, ma il primo esperimento s’è fatto con 5327. Il magazziniere generale ha quindi l’ordine di far tenere alle cucine i viveri necessari per l’indomani, secondo le quantità previste dalla lista. Ed ecco, per esempio, quello ch’egli deve far condurre in un giorno «di magro» (secondo le disposizioni civili) dai magazzini della società d’approvvigionamento fino alle cucine. Pane 5327 porzioni (¼ di pagnotta per ciascuno). Caffè coloniale kg. 26.63, caffè Frank kg. 15.98. Zucchero kg. 85.23. Fagiuoli kg.117.94. Patate kg. 799.05. Lardo kg. 63.92. Burro kg. 42.61. Sale kg. 90.56. Pepe kg. 1.06. Cipolle kg. 15.98. Aceto kg. 53.27. Paste kg. 266.35. S’aggiunga inoltre che bisogna provvedere giornalmente al combustibile, al latte, agli ospedali e si avrà un’idea di quello che consuma un accampamento di sole 5 mila persone. Tre volte al giorno i capi di ogni sezione e i capisala si presentano alle cucine a prendere in consegna le razioni che distribuiscono nelle varie baracche. Vi lascio imaginare i discorsi, i commenti, le chiacchiere, quando in mezzo a quel formicolaio di donne, di vecchi e bambini si procede alla… dosatura! Intanto per caratterizzare questo comunismo di stato nel secolo XX, lasciandone la critica ad altri tempi, fissiamo questi tre punti, che paiono riassuntivi. Le tendenze attuali del mercato dei viveri sono contrarie alla concentrazione ed alla vendita in massa. Le difficoltà ed irregolarità dei trasporti inaspriscono ancora tali tendenze. L’approvvigionamento in comune sotto il controllo dello stato porta con sé l’applicazione severa e forse l’unico caso di applicazione integrale delle ordinanze che riducono al minimo indispensabile il consumo dei viveri. I profughi trasportati dalla diaspora, ove godevano ancora della situazione privilegiata che, nonostante le disposizioni più severe, mantiene il villaggio dei produttori, nell’ambiente artificiale di una città organizzata di soli consumatori, non sanno comprendere il nesso e le conseguenze inevitabili del fenomeno e si trovano quindi anche psicologicamente in uno stato morboso. Perciò mentre i fattori responsabili sono tenuti ad attenuare le conseguenze dei due primi fatti economici, i sacerdoti, i maestri e tutte le persone d’intelletto e di cuore che prestano la loro opera nell’accampamento sono chiamati a consigliare, ad istruire, ad ammonire, affinché i profughi in un progressivo adattamento psicologico ad uno stato di cose inevitabile trovino la forza di collaborare essi stessi al migliore ordinamento della nuova vita in comune. Nel qual proposito ci si permetta di finire qui con un appello che il delegato del comitato centrale dirigeva alla vigilia delle feste di Natale ai profughi di Braunau, costituendovi il comitato di soccorso. «Sovratutto ricordatevi che, siate di Rovereto, di Levico, di Folgaria, di Trento o di Val Lagarina, vi dovete sentire tutti fratelli e che oltre il soccorso dei buoni, altra forza non v’è, che possa giovarvi a contrastare la tristezza dei tempi e ad addolcire una vita di privazioni se non la carità fraterna. Che se, passato il tempo dell’esilio, ritornerete in patria, stretti da nuovi e più perfetti vincoli di fratellanza cristiana, riporterete nel nostro paese maggiore ricchezza di quella che vi abbiate lasciata». 