Il tentativo fatto da Benedetto XV per ottenere la tregua del Natale illumina ulteriormente lo spirito dell’ut diligamus alterutrum che informa tutta l’enciclica programma del pontefice . Che se l’effetto specifico non si è potuto raggiungere, altri effetti si sono raggiunti: e fra questi quello soprattutto di ricordare solennemente al mondo che la fratellanza umana voluta dal Cristianesimo, non è soltanto il contrapposto ai particolari eccessi con cui nei giorni presenti l’odio insanguina il mondo, ma è il fondamento essenziale dell’umana società. E invero, specialmente questo punto l’Enciclica metteva innanzi. Essa traeva dal vangelo il gran principio, sul quale si poggia tutto ciò che è stato finora civiltà, tutto ciò che tale rimane ancora in mezzo al cruento disordine incivile, tutto ciò che dà speranza alla civiltà di risorgere ancora dall’odierno ottenebramento. «Gesù Cristo – essa ricordava – disceso dal Cielo appunto per questo fine di ripristinare tra gli uomini il regno della pace, rovesciato dall’odio di Satana non altro fondamento volle porvi che quello dell’amore fraterno». La Società umana è un fatto naturale, non solo nella sua elementare qualità di accolta di un gran numero di viventi, ma anche in quella di fonte delle correlazioni tra loro. Il bisogno che ciascuno ha di tutti e tutti di ciascuno può indurre da sé gli uomini a mettere in comune, sia nella vita d’una generazione sia d’una continuità delle generazioni i loro talenti e i loro sforzi: in modo che da un semplice agglomeramento di individui si venga ad un organismo, nel quale ognuno contribuisce all’insieme e l’insieme giovi ad ognuno. Di qui lo spontaneo avviamento alla civiltà. Ma, come si vede, questa mutualità, questa solidarietà, finché restano in tali limiti, non solo possono coesistere coll’egoismo, ma essere un perfezionamento di esso. Lo stare uniti, il cooperare diventa infatti per ogni uomo un suo tornaconto. Senonché tutto ciò che l’egoismo fonda o consente produce una unione fallace: troppi sono i casi in cui esso consiglia a dividersi quelli stessi che ha consigliato ad unirsi. Oggi sarà l’uomo singolo che non contento dei beni procuratigli dagli onesti commerci, adopra per avvantaggiarsi la frode, ossia si dà un egoismo più momentaneamente fruttifero di quello che cercava di soddisfare nelle relazioni regolari coi suoi simili. Domani sarà una nazione, che pure assorbendo in sé gli egoismi dei cittadini ed esigendone le abnegazioni patriottiche, sfoga questo trasformato egoismo collettivo nelle aggressioni ad altre nazioni, ossia nell’infrangere il vincolo dell’umanità. Il Redentore vide divinamente questa fallacia e trasformò la società umana, dandole un altro elemento: volle cioè che gli uomini fossero tra loro uniti, non per il puro e defettibile interesse reciproco, ma per un immortale amore, che pur avvalorando quell’interesse, facesse in essi valere la qualità inviolabile di figli di un comun Padre ed oggetto d’una sola redenzione. Questa fu la risoluzione operata in terra dal Cristianesimo. Esso aveva trovato una società umana e ne fece una famiglia umana: poiché se nella famiglia serbarsi congiunti è per ciascuno una difesa e un vantaggio, il sentimento egoistico di questi beni è assorbito e quasi nascosto da un sentimento precedente e superiore, quello dell’affetto disinteressato e scambievole. L’Enciclica svolge mirabilmente l’insistenza con cui nei suoi insegnamenti e nei suoi atti il Redentore inculcò ed operò questa sublime trasformazione. Mai con pari efficacia mostra come gli uomini, dopo aver universalmente e progressivamente accolta nei secoli la parola evangelica di «fratellanza» e averne fatto un vanto principale dell’età nostra, l’abbiano vuotata di senso e d’efficacia. Poiché alla vanità di essersi fatti belli d’una parola, alla quale non si rinunzia mai, non ha corrisposto quello spirito onde la fratellanza diventa un fatto: lo spirito cioè di piena sudditanza al Vangelo intero, dogma e morale; di quella piena adorazione di Dio, dalla quale discende non solo la nozione precisa dell’amore fraterno, ma la disposizione effettiva degli animi a praticarlo. Gli uomini nel loro traviamento hanno voluto empirsi la bocca del lusinghiero vocabolo di «fratellanza», ma hanno voluto mandarlo d’accordo con tutto quello sfrenamento di passioni anticristiane, che anche invisibilmente coltiva il gran nemico della fratellanza, ossia l’egoismo. Che cosa ne è accaduto? Che quest’ultimo ha finito per trionfare spudoratamente anche di quest’ostentato vocabolo. L’Enciclica lo dice con eloquenza scultoria: «Ma purtroppo oggigiorno diversamente si comportano gli uomini. Mai forse più di oggi si parlò di una fratellanza: si pretende anzi, dimenticando le parole del Vangelo e l’opera di Cristo e della sua Chiesa, che questo zelo di fraternità sia uno dei parti più preziosi della moderna civiltà. La verità però è questa, che mai tanto si disconobbe la umana fratellanza quanto ai giorni che corrono. Gli odi di razza sono portati al parossismo: più che da confini, i popoli sono divisi da rancori: in seno ad una stessa nazione e fra le mura d’una città medesima ardono di mutuo livore le classi dei cittadini: e tra gli uni individui tutto si regola con egoismo, fatto legge suprema». E l’Enciclica, fatto suo il perpetuo lume evangelico, non si illude intorno ai modi di sanare le piaghe odierne. Bisogna rifare la via che fu abbandonata: riporre la società sulla base dell’amore. Se non si fa ciò non potrà giovare nessun risultato delle forze armate e nessun giuoco per quanto sapiente della diplomazia. L’iniziatore di un nuovo pontificato essenzialmente religioso, diffida d’ogni politica che sia fine a sé stessa, che egli voglia esser qualche cosa di diverso da quella prudenza con cui si debbono far valere gli stessi intenti religiosi nel mondo. Che dico? Egli diffida delle stesse industrie di pietà, che non abbiano in mira un amore più profondo e più vasto della semplice compassione. Dice infatti l’Enciclica: «Sono belle per fermo, sono commedevoli le pie istituzioni di cui abbondano i nostri tempi: ma allora solo produrranno un reale vantaggio, quando contribuiranno in qualche modo a fomentare nei cuori l’amore di Dio e del prossimo: diversamente, non hanno valore, perché qui non diligit, manet in morte». Il combattere l’egoismo in tutte le sue forme, s’ammanti pur esso di apparenti nobilitazioni collettive, o si attenui in transazioni con una pietà insufficiente: il restituire alla società il solo substrato durevole, ossia l’amarsi vicedevolmente secondo la carità di Cristo «questo – proclama l’Enciclica – sarà sempre il nostro obiettivo, questa l’impresa speciale del nostro pontificato». E la proposta della tregua natalizia ne è stata una solenne manifestazione. Si fosse almeno celebrata con una sosta dell’armi la festa in cui gli angeli congiunsero l’augurio di pace agli uomini di buona volontà coll’Osanna a Dio nell’alto dei cieli! Ma il tentativo fruttificherà: Il Papa che con questa offerta nelle mani si presentò ai potenti, ha dato di sé lo stesso spettacolo che ha descritto un giovane sacerdote e promettentissimo poeta , nel suo libro di Canti dell’Alba e dell’Aurora, uscito testè a Firenze pei tipi Seeber, ricordando Pio X che muore accorato per la guerra: Dovunque si piange e si muore or ecco! Egli passa gittando il suo grido d’amore. Indarno furenti Garriscon le avverse bandiere: dinanzi a Dio solo, s’arresta il Padre di tutte le genti! E il gran Sacerdote! Le vite infrante egli enumera: i cuori infranti per sempre; le spemi, le glorie, gli amori di stirpi, di secoli, al pari di sogni infantili dispersi ne l’alba che fosca traluce sul ciel della storia Fra gli Angeli delle Nazioni che intorno gli piangon sublimi; nel mentre implacta ancor rugge la tarda, divina vendetta, Ei leva all’eterno Il gran sacrifizio ed aspetta. 