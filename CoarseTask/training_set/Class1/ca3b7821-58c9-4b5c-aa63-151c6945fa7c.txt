La Reichspost pubblica una lunga relazione intorno all’ultimo falso dei volksbundisti. Essa constata che non solo il clero italiano ma anche clero e popolo tedeschi, in quanto è cattolico, si dichiarano per il Vescovo. «Un Vescovo – dice la Reichspost – a qualunque nazione appartenga, qualora vegga un pericolo religioso nelle mene di certi agitatori che propugnano gli interessi nazionali in un senso contrario alla morale, non può rimanere a lungo indifferente e ciò comprende ogni buon cattolico tirolese ed ogni membro del clero. La speculazione di certi mestatori di sfruttare la questione nazionale come leva per agitazioni di Kulturkampf, non attacca». Ancora più esplicitamente il Tiroler Anzeiger oppone alle Nachrichten che il principe Vescovo ha non solo il diritto, ma anche il dovere di fare un’inchiesta attorno all’attività degli agitatori che battono in terra italiana la bandiera del Volksbund. La Meraner Zeitung riporta naturalmente a sua volta il famoso articolo pubblicato già dalle Innsbrucker Nachrichten badando però di farselo venire invece che da Bolzano da Trento (!) e aggiungendovi – perché la commedia sia proprio completa – un caldo ringraziamento ai bravi preti italo-fedeli tirolesi per la loro energica protesta contro la mente del Vescovo italiano. Il giornale meranese chiude poi con appello al Governo perché intervenga a salvare gli abitanti del nostro paese «dalle trame intessute (sic!) dall’alto di un seggio episcopale!». Non agitatevi inutilmente anime di forcaioli! Non invocate con tanta forza le pastoie e la museruola, o ghibellini tirolesi. Credete voi che un Vescovo della Chiesa cattolica apostolica romana sia un Hofrat qualunque a cui si possa far mutare opinione con la minaccia del pensionamento? O fingete di credere voi che un Vescovo, perché non strillino i prepotenti, possa nella sua apostolica coscienza tacere, quando è il tempo di parlare o lavarsi le mani come Pilato, quando è il tempo di agire? A quanto pare, scambiate certi governi e governatori, malleabili sotto la pressione della vostra improntitudine col Governo e con gli uomini della Chiesa, i quali combattono non per il momentaneo «equilibrio» della situazione, non per riguardi umani, per la causa della verità e della giustizia. E codesto è il vostro più grande errore. 