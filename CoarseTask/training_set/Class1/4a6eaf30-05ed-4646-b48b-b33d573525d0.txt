Stamattina nella Commissione delle comunicazioni era all’ordine del giorno la domanda del Comitato ferroviario per la Gardena. La traccia di tale ferrovia non è ancora ben determinata, essendo il punto di partenza di tale ferrovia disputato tra quattro comuni interessati; Bressanone, Chiusa, Waidbruck e Bolzano. Il dr. Lanzerotti prese occasione per sollevare la questione della ferrovia di Val di Fiemme. Osservò che la ferrovia della Gardena è una parte della ferrovia delle Dolomiti, che dovrebbe attraversare tutta la regione delle Dolomiti tra Bolzano e Toblacco. La regione delle Dolomiti ha assunto da qualche anno un’importanza straordinaria. Le conferenze promosse dalla direzione della ferrovia Meridionale a mezzo del dr. Mündl, conferenze tenute e da tenersi nelle principali città tedesche, francesi ed inglesi, hanno fatto e faranno conoscere sempre più la bellezza di questa regione alpina. Il concorso dei forestieri è in continuo aumento; lo affermano le statistiche di quest’anno. I tedeschi hanno molti accessi a questa regione. Essi vi giungono da Toblacco, attraversando la valle di Ampezzo e il passo di Falzarego, da Bruneck attraverso la valle di Marebbe e il Passo di Colfosco, da Bressanone, dalla Chiusa, da Waidbruck attraverso la Gardena e da Bolzano attraverso la costiera di Sais e il Passo di Sella. Gli italiani non vi hanno che due strade d’accesso. Quella attraverso la Val di Fiemme e di Fassa e quella a ritroso della Valle di Cordevole (Agordo – Caprile – Livinallongo). Sta bene che da parte dei tedeschi si promuovano ferrovie dì mezzo alle Dolomiti e da Toblacco e Cortina e da Bressanone e da Bolzano. Ma non corrisponde né a giustizia né all’interesse della regione se si vuole escludere o rendere difficile agli italiani la costruzione di ferrovie d’accesso da parte del mezzogiorno. Oltre a ciò la regione delle Dolomiti appartiene nel suo complesso di più all’elemento italiano che a quello tedesco. Fra le due ferrovie dolomitiche italiane accennate di sopra, la ferrovia di accesso alle regioni dolomitiche da parte italiana, entro i confini dolomitici dell’Impero, è quell’unica che salendo a ridosso della Valle dell’Avisio mette in diretta comunicazione il centro del Trentino, la città di Trento attraverso la Val di Fiemme e di Fassa col Passo del Pordoi, nel cuore della regione. Con tale ferrovia le Dolomiti sarebbero per di più – ora che la costruzione di una ferrovia per le Giudicarie è quasi assicurata – avvicinate ad uno dei più importanti centri per l’industria dei forestieri che vanti le Alpi: il lago di Garda. I membri della Commissione devono riconoscere la buona base di tali argomentazioni e non possono ragionevolmente rifiutarsi di concedere almeno un accesso, attraverso il territorio italiano agli italiani. Non è da nascondere la difficoltà che si presenta alla giusta e naturale soluzione di tale vertenza, specialmente in seguito alle pretese della città di Bolzano, la quale aspirando, come risulta dalle esposizioni oggi fatteci dal signor relatore dr. Kofler, a divenire punto d’accesso alla regione delle Dolomiti attraverso la Valle di Gardena e lungo la costa alpina di Sais, cerca contemporaneamente d’impedire l’unica via alle Dolomiti che tocca agli italiani. Gli italiani non possono rinunciare alla loro ferrovia dolomitica, alle loro giuste aspirazioni, ai loro diritti, e quindi non possono votare in favore delle ferrovie dolomitiche proposte dai tedeschi che con la riserva in favore della ferrovia italiana e qualora i tedeschi una buona volta – avendo compensi più che sufficienti da tante altre parti – non dichiarino di togliere gli ostacoli di carattere locale e d’indole privata messi dalla città di Bolzano. Il deputato Kientpoitner (cristiano sociale) dichiara che egli riconosce agli italiani il diritto di tutelare i propri interessi e quello di avere un accesso alla regione dolomitica dal momento che i tedeschi ne hanno cinque, e vedrebbe volentieri che si venisse ad una intesa tra i deputati. Egli voterà secondo coscienza senza riguardo. Anche il deputato Unterkircher, pure cristiano-sociale, si associa alle idee del collega Kientpoitner e chiede al dr. Lanzerotti spiegazioni in riguardo alla ferrovia di Val d’Avisio, non sapendo precisamente se tale ferrovia fosse l’unica via italiana. Il dr. Lanzerotti dà spiegazioni esaurienti che provocano una dichiarazione anche da parte del dr. Kofler, il quale, non può entrare in merito della cosa, prima d’aver parlato in club, poiché la questione della ferrovia di Val di Fiemme è diventata una cosa politica. Però vede volentieri riassunte le trattative per venire ad una soluzione. Il deputato Habicher (cristiano-sociale) si associa alle idee espresse dai colleghi nel senso che voterebbe in favore di una proposta che eccitasse il Governo a cercare di eliminare gli ostacoli che si frappongono alla soluzione di questa vertenza. Dopo che ebbe parlato ancora il dr. Lanzerotti e l’on. Raile si votò una risoluzione di rimandare la sovvenzione della ferrovia della Gardena a quando le cose siano in chiaro. Quale relatore, il dr. Lanzerotti espone la domanda per la ferrovia elettrica aerea funicolare da Bressanone sul monte Plose per la quale si mettono a disposizione delle imprese corone 120.000. Il progetto è fatto dalla ditta milanese ing. Cerretti e Tanfani. È la prima volta che si dà una sovvenzione ad una ferrovia funicolare; i deputati italiani votarono pro, con la precisa riserva che si prendano in considerazione i progetti italiani che si fossero presentati. 