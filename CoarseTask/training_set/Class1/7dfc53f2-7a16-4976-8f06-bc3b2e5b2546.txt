Essendo il numero delle adesioni pervenute al Comitato promotore già considerevole, si passò alla nomina della prima Direzione che riuscì così composta: d.r Giuseppe Cappelletti avvocato, sac. Guido d.r de Gentili pubblicista, Valeriano Frizzera impiegato, Lunelli Cesare tagliapietra, Cappelletti Giuseppe tipografo, Vitti Andrea falegname, Amech Domenico contadino, Egenter Alberto sellaio e Gadotti Francesco calzolaio, e oggidì, fu prodotta all’onor. Municipio l’insinuazione per la registrazione dello statuto e delle firme della Direzione, chiedendo in pari tempo che venisse ritenuta parificata la erigenda cassa alle casse distrettuali per operai ammalati a senso del § 7 della Legge 16 luglio 1892. Il Municipio in base al § 6 dell’ordinanza ministeriale 1° dicembre 1892 N. 203 deve consegnare alla Luogotenenza la domanda entro tre giorni dalla presentazione cioè pel 3 marzo pros. E così pel 28 aprile 1901 la cassa si riterrà registrata, quando non vengano fatte eccezioni dall’autorità superiore, ciò che si ritiene inverosimile essendo stato lo Statuto accuratamente elaborato in base allo statuto modello pubblicato dal Ministero dell’interno e in base alle regole pubblicate nel manuale del sig. Riccardo Kaan del 1895. La Direzione spera quindi con sicurezza di poter mettere in attività la Cassa centrale cattolica di mutuo soccorso ancora nel maggio p.v. e raccomanda alle Società agricolo-operaie cattoliche di inviare le adesioni al più presto possibile e mano mano che vengono raccolte. 