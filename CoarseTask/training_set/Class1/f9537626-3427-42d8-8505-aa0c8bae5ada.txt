Nell’ultima seduta della Commissione parlamentare per i provvedimenti eccezionali applicati a Trieste , il deputato triestino on. Hortis , fiancheggiato dal deputato socialista dr. Ellenbogen , fece la lunga esposizione dei fatti tragici di Trieste, cominciando dallo scoppio dello sciopero dei fuochisti, fino alle presenti condizioni, esposizione che in diversi punti diversifica dalla relazione ufficiale, precisamente per quel che riguarda la causa immediata delle prime salve della truppa in piazza della Borsa. La relazione ufficiale assegna la provocazione ai dimostranti, parla di gettito di sassi contro i militari stazionati in piazza della Borsa, di diversi feriti tra i medesimi e dello stesso comandante caduto a terra, fatti che autorizzavano da parte del militare l’uso delle armi. L’Hortis invece accagiona la truppa di esser stata la prima ad assalire e nega il fatto del comandante caduto a terra in deliquio. Körber sopra un voluminoso materiale raccolto, riconferma le reazioni ufficiali e giustifica i provvedimenti presi dal Governo. Hortis si dichiara pronto a suffragare con numerose testimonianze la sua esposizione ed invita la Commissione o a chiamar a Vienna testimoni da Trieste o a mandar colà un proprio sottocomitato per praticare un’inchiesta. Da qual parte sta dunque la ragione, e qual’è la relazione vera, corrispondente in tutto e per tutto alla realtà dei fatti? Come avviene in simili avvenimenti, difficile è l’eruirlo e troppo spiegabile una diversa esposizione di fatti singoli, perché testimoni oculari non interessati in causa in simili circostanze non ce ne sono, ed è quindi facile trovare delle testimonianze contraddittorie e perciò delle relazioni diverse. La proposta dell’on. Hortis di chiamare a Vienna i testimoni ci pare alquanto ingenua; più pratica e non inutile crederemmo invece quella di praticare un’inchiesta sul luogo stesso, per mezzo di una sottocommissione. Tale proposta non è stata presa in considerazione, a quel che sembra, dalla Commissione parlamentare, ma l’Hortis vi insisterà nella seduta di domani, e ci auguriamo che la proposta venga accettata. Non nutriamo però fiducia, che la Commissione vi aderisca, perché crederà di poter avere materiale sufficiente in mano per poter adempiere al suo compito specifico, che è quello di esprimere un giudizio sulla legittimità dei provvedimenti eccezionali presi dal Governo e sull’opportunità di togliergli o meno. Eppure un po’ più di luce anche sull’inizio e sullo svolgimento dei fatti, sulle loro cause prossime e sulle relative responsabilità sarebbe pur necessaria! Fatto il primo passo e saltato il primo fosso, il... nuovo ministero Zanardelli doveva saltarne subito un secondo, accettando e facendo propria la candidatura accarezzata dall’opposizione per la presidenza della Camera. Incredibile, ma vero! a quanto raccontano i giornali italiani venutici stamane. Dopo il rifiuto, troppo necessario, di Villa , uscito così malconcio dall’urna, di accettare la rielezione a presidente della Camera, una delle prime nuove fatiche di Zanardelli era quella di cercarsi un altro candidato per la presidenza della Camera, ma tale che lo assicurasse da una seconda imbarazzante sorpresa. Ma ecco, che mentre il nuovo Diogene va in traccia dell’uomo-candidato, i giornali dell’opposizione, fanno il nome dell’on. Palberti ; vice presidente della Camera. Il tiro era birbone: una candidatura Palberti, posta dall’opposizione, era ancor più pericolosa per il Governo, che non le schede bianche. Che fare? Quando si è in guerra, pronto consiglio: Zanardelli piglia il sacco in cima e fa proclamare come proprio candidato l’on. Palberti. Se non ché nella fretta di saltare questo secondo fosso, Zanardelli non osservò la mota, che era raccolta al di là, e s’inzaccherò per bene i lindi stivaletti di Cavaliere del Serpente. L’opposizione, mettendo sul tappeto il nome di Palberti, voleva dare, si capisce all’elezione presidenziale uno spiccato colore... antidivorzista, e così precisare anche il significato delle schede bianche deposte nell’urna la prima volta. Il nome stesso di Palberti, l’uomo che con le sue dimissioni da presidente della Commissione per il divorzio aveva recato il più forte colpo al progetto Berenini , e che pur non essendo dell’opposizione veniva designato dall’opposizione a proprio candidato non lasciava dubbio sul significato antidivorzista della candidatura Palberti. E lo Zanardelli? Lo Zanardelli trangugiando l’amara pillola, per evitare una dimostrazione... disastrosa, al posto del divorzista Villa, mette Palberti! Palberti quindi riuscirà eletto con tutti i voti ad eccezione di quelli dell’Estrema; non si potrà parlare di un voto di sfiducia dato al Governo, sarà protratta anche la manifestazione contro il divorzio; ma la prima sconfitta morale del nuovo (chiamato così) ministero Zanardelli è già segnata. Ed a questa non tarderanno a seguirne delle altre. Intanto però è bene notare, che i giornali zanardelliani proclamano in cento guise e in cento toni, essere l’introduzione del divorzio volontà reale. Impegnata la parola della Corona la setta ora ne abusa per imporre l’odiato progetto alla nazione; ma sopra la volontà della setta, se Dio vuole, trionferà la volontà delle oneste posizioni. L’altro ieri nel Parlamento prussiano, discutendosi il bilancio dello Stato, venne ancor sul tappeto la questione polacca. Il dep. Glebovski al titolo «rimunerazione del ministro dell’interno» prese la parola per criticare l’azione del ministero dell’interno di fronte ai polacchi, esponendo una nuova serie di soprusi, illegalità, oppressioni, miranti a far sparire la lingua ed il carattere polacco dalle provincie orientali. Il ministro gli rispose con un discorso bilioso, insultando vigliaccamente la nazione polacca, ed agitando sempre l’accusa contro i polacchi di voler preparare il terreno per una generale insurrezione dei polacchi allo scopo di risuscitare l’antico stato polacco, morto, disse, per sempre. Ma codeste le sono bubbole. Se i polacchi van fuori della legge puniteli; se no, lasciate loro i loro diritti di cittadini. Ma sperar giustizia dalla prepotenza prussiana è impossibile. 