Sarà soltanto il 3 giugno prossimo che gli elettori di primo grado del regno di Prussia nomineranno gli elettori di secondo grado incaricati alla loro volta di nominare i membri della nuova Camera dei deputati . La campagna elettorale è tuttavia ormai nel suo pieno fervore, e tutti ne attendono ansiosamente il risultato. Poche volte infatti le elezioni prussiane hanno avuto il grande interesse. Dopo la legge antipolacca, di cui è stata grande la ripercussione dovunque; dopo l’interpellanza sulla riforma elettorale, che ha condotto il cancelliere imperiale e primo ministro di Prussia alla tribuna e l’ha obbligato ad esporre su tale questione il punto di vista governativo, c’è invero da aspettarsi che l’attività del nuovo corpo legislativo non abbia a svolgersi tranquilla come per il passato. Il cancelliere, come i lettori ricorderanno, respinse energicamente l’introduzione in Prussia del sistema presentemente in uso nell’impero per le elezioni del Reichstag; annunziò, è vero, delle riforme al sistema prussiano attuale; ora queste riforme non sarebbero conformi ai voti dei partiti di sinistra, e del resto esse sono state rinviate ad un’epoca indeterminata, e quasi alle calende greche. Per tal modo il principe di Bülow, ha scontentato gravemente i liberali e i freisinnige. Poco è mancato che questo atteggiamento preso da lui alla Dieta di Prussia, non agisse sfavorevolemente per il Governo sopra il Reichstag; il Blocco è stato sul punto di disgregarsi, in segno di protesta contro la politica del cancelliere, e se momentaneamente si è rafforzato, non può dirsi che ciò presenti un carattere definitivo. Vi è motivo di credere ad ogni modo che il malumore manifesto dei liberali avanzati, o dei radicali prussiani abbia a manifestarsi nelle elezioni del giugno prossimo. La camera attuale dei deputati in Prussia si compone di 143 conservatori e 59 del centro; mentre i partiti di sinistra dispongono di 28 seggi soltanto, e i socialisti non hanno in questa assemblea nessun rappresentante. I giornali rossi conducono molto rumorosamente e violentemente la presente campagna elettorale; ma sembra assai dubbio che i loro sforzi abbiano un brillante successo. Ora di fronte al tentativo che vogliono effettuare per le prossime elezioni i socialisti prussiani, è utile fermarsi ad osservare quale sarà il terreno della vera battaglia elettorale tra i partiti dominanti. Questa si riassume in due parole: i liberali vogliono ad ogni costo discacciare dal loro seggio dominante i conservatori o per lo meno impedire loro di disporre della maggioranza appoggiandosi in questa o quella questione ai deputati del centro. I giornali liberali non ne fanno mistero: la Freisinnige Zeitung, la Deutschtageszeitung, la Vossische Zeitung dichiarano con differenti parole «che ufficio della borghesia liberale deve essere quello di rafforzare talmente il liberalismo da fargli guadagnare un’influenza decisiva sulla legislazione». Nello stesso senso si esprimeva il proclama dei liberali divulgato a migliaia di copie circa un mese addietro. Non reca perciò meraviglia, se l’organo massimo dei conservatori, la Keutzeitung abbia veduto o riconosciuto in tutte queste manifestazioni liberali, una vera e formale dichiarazione di guerra contro i conservatori. E questo punto rende interessanti le elezioni attuali, perché in questo non si tratterà della conquista di un seggio piuttosto che dell’altro, ma di una vera manifestazione liberale diretta a mandare in frantumi, se sarà possibile, l’organismo del partito conservatore. Ma qui incominciano le dolenti note perché i liberali da soli ed anche coll’aiuto di altri partiti minori non sono in grado se non di far perdere ai conservatori se non pochissimi seggi ed allora dai condottieri del liberalismo si è montato subito il cavallo del blocco. Si è scritto su tutti i tomi, che ove in Prussia si lasci la possibilità ai conservatori di andar d’accordo in molte questioni col Centro e così determinare una maggioranza a proprio favore, non tarderà molto che questo fenomeno si ripeta anche al Reichstag; e il giorno in cui i conservatori torneranno anche in questa assemblea a far causa comune col Centro, al blocco con tanto amore costituito dal Cancelliere, verrà suonata l’ultima ora. La parola d’ordine è quindi questa: guerra ai conservatori, direttamente combattendola, guerra ancor più accanita contro di loro indirettamente creando dei punti di discordia col Centro. La Germania commentando osserva: «non può negarsi che i liberali camminino per la loro strada con la piena visione dello scopo che vogliono raggiungere, quale si è quello di mettere al muro i conservatori. Ed a tal fine, dipingere a colori vivaci i supposti pericoli del blocco nell’Impero prussiano di guadagnare a loro favore l’aiuto del cancelliere e quello del governo nella campagna elettorale. Invece presso i conservatori non si ha affatto una visione egualmente chiara dello scopo che pure devono proporsi di fronte a simile attacco dei liberali. Però si può ritenere come certo, che i conservatori non vorranno compiere su loro stessi in silenzio e senza difendersi l’arachiri che da loro pretendono i liberali». Il Centro ha pubblicato il programma elettorale, chiaro, energico, preciso. In esso non solo i principi fondamentali del partito sono fortemente accentuati, ma è anche presa posizione netta di fronte a tutte le questioni più attuali. La riforma elettorale è assolutamente necessaria – dicono quei cattolici del nord nel grido di battaglia – noi abbiamo sempre combattuto il sistema delle classi e lo combatteremo ancora con tutte le forze. Anche nella questione polacca non hanno cambiato d’un sol punto. «Noi riteniamo i mezzi usati dal governo non solo ingiusti, ma non pratici, ma atti a peggiorare la situazione, ognuno ha diritto al suo pezzo di terra, la proprietà individuale è inviolabile». Il manifesto si occupa poi della questione scolastica, che come noto, è stata nell’ultima legislatura provvisoriamente sciolta con una legge speciale, reclama l’abolizione degli ultimi rimasugli di leggi provenienti dall’infausto periodo del Kulturkampf, e chiude fortemente affermando che i cattolici non si riposeranno fino a raggiunto quello che è il loro ideale, la libertà della chiesa, e la pace ed eguaglianza tra le varie confessioni. 