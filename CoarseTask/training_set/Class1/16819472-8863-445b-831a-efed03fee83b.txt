[...] Il d.r Degasperi, dimostrata brevemente la necessità che il giovane si prepari e si educhi alla vita pubblica, studiava nella sua relazione i diversi atteggiamenti della vita pubblica nostra di fronte 1) al problema della libertà individuale, e civile 2) al nazionalismo e 3) all’organizzazione economica del paese. Nella prima parte veniva illustrando in concreto l’influsso del principio liberale nel Trentino e i due indirizzi dei cattolici nella vita pubblica a seconda che indulgevano a un individualismo che in pratica favoriva la laicizzazione della politica o ricavavano invece dal vangelo i principi sociali che la devono ispirare. Implicitamente venivano qui toccate anche le ragioni del cattolicismo sociale. Nella seconda parte veniva sottoposto ad un esame critico il nazionalismo delle varie tendenze e se ne stabilivano le scaturigini storiche e filosofiche. Il relatore coglieva qui l’occasione per dimostrare che il vero nazionalismo dev’essere in armonia coi principi cattolici e, se vuol riuscire efficace, tener conto del nesso in cui si trova col problema economico. L’ultima parte della relazione notava quali applicazioni od effetti dei vari principi d’economia politica si trovano nel nostro paese e raccomandava ai giovani di non ritirarsi in un estetismo od intellettualismo vacuo ed infecondo; ma di studiare l’economia sociale e l’economia politica per poter contribuire al risorgimento economico del paese. Potente mezzo di educazione sociale è anche il contatto degli studenti coi produttori (industriali o contadini) e cogli operai. Ed ecco le risoluzioni: «1. Premesso che la gioventù studiosa deve prepararsi alla vita pubblica per sapere in essa adempiere i suoi doveri civici e politici ed esercitare degnamente le proprie funzioni sociali, il congresso raccomanda ai giovani di studiare le teorie e lo sviluppo dei principi che dominano attualmente la nostra vita pubblica, raffrontandoli coi principi e colle tendenze di carattere sociale che la Chiesa deriva dall’Evangelo. 2. Il Congresso eccita i giovani a promuovere l’educazione nazionale del popolo trentino, avvertendo di non perdere di vista in quest’opera il nesso organico che vincola il nazionalismo al cattolicismo né i contatti che esistono nella realtà della vita tra la questione nazionale e la questione economica. 3. Nella convinzione che una maggiore coltura politico-economica delle classi dirigenti è premessa indispensabile perché nel paese fioriscano e si sviluppino le opere della solidarietà sociale e sorgano iniziative industriali, il congresso raccomanda ai giovani di rivolgere il proprio studio ai problemi economici e di mantenere contatto colle classi che s’occupano direttamente della produzione». 