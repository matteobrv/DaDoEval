Siamo costretti a termini di legge a pubblicare la seguente Rettifica Non è vero che il sig. Adone Tomaselli, quando l’associazione nazionale liberale lo proclamò candidato, abbia mandato all’Alto Adige una lettera [sic], nella quale avrebbe dichiarato di accettare sì l’adesione e l’appoggio dei liberali ma di non essere del programma del partito liberale. Non è vero che l’Alto Adige non abbia pubblicata la lettera e ne abbia domandata la modificazione. Vero è invece che l’unica lettera che l’Alto Adige ebbe dal sig. Tomaselli è quella che è stata pubblicata nell’Alto Adige dei 5 aprile 1907 N. 77 . Vero, che quella lettera non contiene e non conteneva nemmeno il più lontano accenno alla dichiarazione, della quale è detto nell’articolo del Trentino. Vero, che nell’Alto Adige pubblicò la lettera del Tomaselli in giornata tale e quale essa gli pervenne, senza chiedere alcuna modificazione e senza modificarla. Dott. Giuseppe Stefenelli Direttore dell’Alto Adige Ora vediamo un po’ come sta la faccenda e quanta ragione abbia l’Alto Adige di pubblicare a caratteri di scatola: «Le menzogne della V.C.» . Noi abbiamo fatto un’inchiesta sulla storia della candidatura, inchiesta che ci ha dato frutti bastanti per sostenere le nostre affermazioni e che, all’occorrenza sapremo continuare per dimostrare fino all’evidenza le arti di contrabbandare il liberalismo e il partito liberale laddove per le sue dottrine e per i suoi demeriti non passerebbe assolutamente sotto la genuina marca di fabbrica. La candidatura strignata In data 16 marzo il signor Luigi Tiso, capocomune o podestà di Strigno, dirigeva ai comuni di tutto il collegio della Valsugana un rescritto in cui «allo scopo di intendersi sull’elezione del deputato al parlamento per la Valsugana» si invitavano tutti i podestà ed i capicomune del collegio ad un’adunanza per le ore 10 antim. del giorno 23 marzo. Appena fu nota la circolare, il Trentino rilevò che probabilmente si tenderebbe di opporre al candidato del partito popolare trentino sac. d.r Guido de Gentili, accettato ad unanimità ancora in febbraio dai fiduciari di 23 paesi radunati a Borgo, un candidato che fosse liberale sotto l’apparenza d’incolore. Di ciò l’organone liberale, l’Alto Adige, non rivelò gran che agli elettori, forse ricordando che il signor proponente L. Tiso era il medesimo che aveva proposto di adornare una colonna col busto di Andreas Hofer, meritandosi allora le sfuriate e i dileggi di tutti i nazionali-liberali. Si buccinava anche che il candidato in pectore del proponente sarebbe il sig. Adone Tomaselli. Ma tutte le ciambelle non riescono col buco. Il convegno di Strigno finì in un solennissimo fiasco. I comuni della Valsugana si rifiutarono di andare a Strigno a prendere l’imbeccata. La candidatura equivoca Intanto l’opinione pubblica si esprimeva favorevole per il candidato del partito popolare sac. d.r Guido de Gentili. Un riuscito comizio a Scurelle, tenuto ai 25 marzo, gli guadagnava le simpatie di una buona parte della bassa Valsugana. L’Alto Adige diventa nervoso e nel giorno seguente pubblica: Il candidato della Valsugana (Alto Adige, 26-27 marzo) «Un telegramma da Strigno ci annunzia che il sig. Adone Tomaselli, dirigente scolastico a Strigno, ha accettata la candidatura offertagli dall’Associazione nazionale-liberale per il collegio di Levico, Borgo e Strigno. Ci consta pure che anche un partito di carattere locale aveva offerta al sig. Tomaselli la candidatura. È certo a ogni modo che il nome del sig. Tomaselli, persona intelligente ed amante del suo paese gode in Valsugana le simpatie generali». Dunque non si trattava più di una candidatura strignata, o dei girovaghi, ma di una candidatura offerta ed accettata dall’Associazione nazionaleliberale. Tomaselli era dunque candidato liberale! Questo gli seccava e alle persone amiche punto liberali che ne facevano le più alte meraviglie Tomaselli non solo smentiva d’essere candidato, ma ebbe a fare delle dichiarazioni compromettenti. Non ci smentisca l’Alto Adige, sarebbe proprio inutile. Ci abbiamo testimonianze sicure. Il giorno di venerdì santo, ai 29 marzo, vale a dire il giorno dopo che la sua proclamazione per parte dell’Associazione liberale era giunta a Strigno coll’Alto Adige il Tomaselli dichiara a persona che gli faceva rimprovero d’essere candidato del partito liberale non essere ciò esatto in quanto ché egli accettava l’adesione e l’appoggio del partito liberale ma non il suo programma, esser lui un candidato di Valsugana e basta. E a chi gli obiettava che l’Alto Adige aveva pubblicato oramai la sua candidatura come del partito liberale, egli rispose d’aver mandato all’Alto Adige una rettifica nel senso suesposto. Ad un’altra persona, all’indomani della pubblicazione della candidatura sulle colonne dell’Alto Adige dichiarava di non garbargli il modo della proclamazione fatta dall’Alto Adige e di averne chiesta rettifica. Ma l’Alto Adige ci smentisce. Chi è il bugiardo? Forse nessuno, perché l’Alto Adige si serve di un tric spesso in uso nelle rettifiche. Ci può smentire nella forma ma non nella sostanza. Può essere che la dichiarazione del Tomaselli non sia stata indirizzata direttamente alla redazione dell’Alto Adige ma indirettamente. Infatti sappiamo che un maestro di Trento diresse in proposito al Tomaselli una cartolina in cui era detto che la dichiarazione Tomaselli verrebbe l’indomani pubblicata dall’Alto Adige e la dichiarazione doveva, a detta del Tomaselli stesso, suonare sempre nel senso su espresso. Vedendo poi che la dichiarazione in realtà non compariva, si chiese al Tomaselli. E la dichiarazione? Al che egli rispose che gli erano state chieste delle modificazioni ed aver scritto che modificassero pure, ma che lasciassero intatta la sostanza. Pertanto l’organo del partito liberale pubblicava ai 2-3 aprile la proclamazione ufficiale del Tomaselli per parte dell’associazione liberale nazionale. Ecco come suona (Alto Adige, 2-3 aprile): Il candidato per il collegio Levico Strigno-Borgo La sottoscritta Direzione, in base all’autorizzazione impartitale dall’assemblea sociale tenuta in Rovereto il 24 marzo p. p. sopra unanime proposta dei fiduciari, del collegio, per il collegio elettorale di Levico proclama come candidato per la deputazione al parlamento il sig. Tomaselli maestro e dirigente a Strigno e raccomanda vivamente a tutti i consenzienti del collegio di cooperare per la sua elezione. Trento, 1 aprile 1907 La Direzione dell’Associazione politica nazionale liberale. Fu notato che questa proclamazione ufficiale evita tanto nel titolo come nel contesto l’epiteto di candidato liberale e che si parla semplicemente del candidato della Valsugana mentre invece la proclamazione degli altri candidati si fece con tanto di marca Partito nazionale-liberale e anche dei due candidati venuti dopo Vanzetta e d.r Baroni si stampò tanto di I candidati liberali nazionali di... e il testo suonava con evidente differenza da quello della Valsugana: «In base ecc. ecc. la sottoscritta direzione, proclama come candidato del partito nazionale liberale per la deputazione al Parlamento i signori ecc.». In tal modo si sparse per la bassa Valsugana l’equivoco che Tomaselli fosse non il candidato del partito liberale ma un candidato omnibus, per tutti i gusti e per tutte le tendenze, così gli strignati poterono dichiarare di averlo fatto loro il proprio candidato ed attizzare lo spirito del campanile contro il candidato del partito popolare. Intanto il Trentino dava l’allarme circa l’equivoco. Ai 5 finalmente l’Alto Adige pubblicava una dichiarazione del Tomaselli in cui questi polemizzando col Trentino ed evitando di rispondere alle questioni principali ch’egli chiama «insinuazioni», vuol provare che i liberali scegliendo come loro candidato un maestro ed appoggiando un’idea già diffusa nel distretto non hanno fatto cosa da meritare la commiserazione del Trentino. La dichiarazione molto evasiva dice poco. L’Alto Adige sostiene che è l’unica dichiarazione mandatagli dal Tomaselli. Si sbaglia. Avendo il Trentino ai 5 di aprile reso di pubblica ragione che gli avvisi per le conferenze Tomaselli in Tesino non portavano la qualifica di candidato liberale, il Tomaselli mandò all’Alto Adige una seconda dichiarazione in data Strigno 5 nella quale dichiara che l’omissione nei manifesti dipendeva da un errore del proto. La candidatura liberale Così fra polemiche e dichiarazioni Tomaselli ebbe finalmente la sua etichetta e la mantiene tutt’ora. Ma solo l’etichetta, che il suo discorso programma nella Bassa Valsugana, non toccò il nome di liberale che per rinnegarlo subito dopo con altre dichiarazioni più sostanziali. Forse nella Valsugana alta riterrà inutili simili riserve e l’evoluzione si compirà anche nella sostanza. Il caso è però caratteristico per il contrabbando del partito liberale che cerca voti non in nome del suo programma ma per punti di vista locale e da gente che d’altronde del liberalismo non ne vogliono sapere. Il caso è anche notevole per un secondo motivo. Il Tomaselli che da principio sembrava nutrire tanto orrore per il nome di liberale ha finito con una piena capitolazione. E che cosa avverrebbe se lui, coll’appoggio dei liberali e intruppato coi loro uomini, dovesse un dì trovarsi al punto di decidersi non solo riguardo al nome ma riguardo alla sostanza delle cose? Non è forse vero che la prima capitolazione è un sinistro ma eloquente indizio di un’altra ancor più triste ed esiziale? 