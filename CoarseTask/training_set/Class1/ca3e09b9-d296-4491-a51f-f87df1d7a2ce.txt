Il Popolo critica di nuovo il regolamento della Dieta. Sta bene, non ne siamo entusiasti nemmanco noi. Si sa, esso è il frutto di un compromesso e, una volta abbandonato il terreno dei principi, n’è venuto fuori quello che n’è venuto fuori. Ma chi l’ha abbandonato? Noi eravamo disposti ad introdurre il suffragio eguale, o almeno a dimidiare le curie privilegiate aumentando invece i mandati delle curie popolari. Ma i possessori dei privilegi stettero duri. Chi sono da noi? Sono i signori liberali. Il Popolo l’ha dimenticato. Il «grande possesso nobile trentino» elegge 4 deputati. Sono 100 circa questi nobili e la maggioranza sono liberali; noi non c’entriamo. Metta insieme i 4 col rappresentante della camera di commercio (venti persone, come dite voi) ed abbiamo 5 privilegiati liberali. Noi eravamo disposti a sopprimere l’unico privilegio che abbiamo, il mandato dei prelati; ma se gli altri vogliono i loro cinque, noi avremo dovuto cedere l’unico che abbiamo? Il Popolo parla anche dei privilegi del censo! Sta bene, ma perché non fa i debiti confronti? Nei collegi rurali per avere il diritto di voto basta pagare 2 corone d’imposta diretta, a Trento e a Rovereto invece 10. Così nei collegi rurali, per volontà dei «clericali» potranno votare quasi tutti gli elettori, perché pochi sono coloro che non pagano due corone. In città invece il diritto elettorale per la curia del censo dietale è ancora molto più ristretto del vecchio diritto elettorale per il III corpo comunale! Chi ha voluto questo? I liberali. E perché voi, socialisti, che lo sapevate non vi siete mossi a protestare? Quanti comizi avete fatto? Non trascinavate invece il proletariato nei comizi per Fiemme, mentre i liberali lo escludevano dal voto? Deplorate anche nel Popolo d’oggi la spartizione del collegio delle borgate settentrionali e l’avreste desiderato mantenere come quello della Valsugana. Volete dunque voi, socialisti, un peggioramento del voto. Vorreste che ad esempio i cittadini di Mezzolombardo, a mo’ d’esempio potessero votare solo se pagano 5 o 10 corone come avviene nei collegi privilegiati delle borgate o città, invece che solo 2 cor., come stabilito per i collegi rurali? Ma perché, chiedete voi, manteneste allora il collegio delle borgate valsuganesi? Perché? Perché ce l’hanno imposto i liberali come condizione sine qua non per lasciar passare la riforma. Ma che cosa facevate voi, mentre i liberali in Dieta sostenevano i loro privilegi? Avete taciuto o protestato contro... i preti. I socialisti tirolesi nella Volkszeitung di Innsbruck hanno attaccato i loro borghesi e li hanno costretti a recedere dalle loro pretese; ma voi, che avete fatto? Ov’eravate voi, propugnatori dell’uguaglianza e della giustizia? Ed oggi, anche oggi, forse che avete il fegato di combattere i privilegi più grandi che sono in mano dei liberali cittadini? Staremo a vedere. Ma già continuerete sulla rotta, sempre seguita fino a qui e protesterete contro... i preti. Poiché voi anzitutto e sovrattutto non siete né egalitari, né democratici, né socialisti, ma anticlericali. 