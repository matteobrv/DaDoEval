Eccelsa Camera! Quando in gennaio il commissario governativo di Trento, dr. Bertolini, fu arrestato assieme a un gran numero di italiani, il nostro collega dr. Conci protestò contro questo nuovo atto di persecuzione. In risposta alla sua protesta apparve un comunicato nel quale, contro ogni norma di legalità, si affermava che le autorità militari erano riuscite a scoprire una vasta organizzazione spionistica. Dopo questo annuncio sono passati quasi dieci mesi. Dei trentasette imputati, già quindici dovettero venire messi in libertà e finora contro nessuno degli imputati è stata ancora formulata l’accusa. [Senti! Senti!]. È già un segreto noto che il giudice istruttore non è riuscito a trovare le prove per una accusa [Senti! Senti!]. e che dobbiamo solo agli sforzi crudeli di coloro che hanno intentato il processo e che si sono compromessi con autorità superiori se tante persone innocenti languono in carcere. Durante questo periodo di martirio sono purtroppo deceduti due degli imputati in seguito alle sofferenze subite e cinque giacciono ora nell’ospedale degli inquisiti. L’inchiesta aveva fin dall’inizio assunto un andamento terribilmente lento. Solo dopo diverse settimane gli imputati furono sottoposti al primo interrogatorio formale e solo dopo quattro mesi di arresto uno di loro fu messo in libertà provvisoria e fu subito chiaro che era stato scambiato per uno dei suoi fratelli. [Interruzioni]. Noi deputati abbiamo aspettato lungo tempo la completa sospensione del processo e abbiamo evitato una presa di posizione pubblica per un riguardo della sorte personale degli arrestati. Ma ora è venuto il momento di appellarsi all’opinione pubblica e soprattutto a questa sede, affinché il governo ponga fine a questo nuovo scandalo della giustizia militare. Noi chiediamo che ci venga pubblicamente detto che cosa c’è contro gli arrestati, affinché il pubblico possa farsi un’idea di come vengono istruiti tali processi e affinché il governo sia costretto, sotto la pressione dell’opinione pubblica, a compiere un atto di riparazione e di giustizia. E ora ancora un breve chiarimento: sul mio ultimo discorso, tenuto prima che fosse resa nota la proposta di pace a Wilson, un giornale viennese scrisse che era stato un leggero congedo dall’Austria, ma comunque solamente l’atto di una singola coscienza volubile e non la voce del Trentino e dei suoi deputati. Il capitano provinciale del Tirolo Schraffl , dopo un suo colloquio col barone Burian , ha fatto dichiarare ai giornali del Tirolo che egli adesso è perfettamente tranquillo, poiché la decisione definitiva dipende dalla presa di posizione della popolazione italiana e che, se fosse possibile un plebiscito, si potrebbe essere sicuri che la maggior parte degli italiani del Sudtirolo si pronuncerebbero a favore di una permanenza con l’Austria. Di fronte a queste affermazioni e al tentativo che si fa nel Tirolo di sfruttare isolate manifestazioni irrilevanti e poco significative, frutto dell’opera di costrizione delle autorità e del potere armato, si constata qui solennemente e francamente − anche per eliminare ogni dubbio riguardo alle aspettative e alle opinioni della popolazione italiana in questo momento, come forse si potrebbe dedurre dai discorsi del deputato Bugatto; e per reagire inoltre alle ultime affermazioni del signor deputato Kraft − che la popolazione trentina si attende dalla conclusione della pace il riconoscimento del principio nazionale e la sua effettiva applicazione per gli italiani viventi attualmente in Austria. È inoltre convinta che il governo austro-ungarico, in quanto ha aderito ai 14 Punti di Wilson, abbia già da parte sua riconosciuto questo punto di vista. Nel caso però si decidesse per un plebiscito, stiano pure tranquilli il capitano provinciale del Tirolo e con lui il signor deputato Kraft, che la stragrande maggioranza della popolazione italiana, se la dichiarazione della propria volontà potesse avvenire in modo veramente libero da misure coercitive, approverebbe senz’altro questo punto di vista e lo confermerebbe con piena convinzione. [Applausi] 