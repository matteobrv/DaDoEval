Dunque l’Alto Adige ha sentenziato che la deputazione popolare in tre anni di lavoro non ha ottenuto nulla o se ottenne qualche cosa, questo non fu un successo della deputazione, bensì del militare. Se ciò fosse vero, se fosse vero che il nostro paese nel 1910 è al medesimo punto o peggio che nel 1907, nessuno dovrebbe rallegrarsene maggiormente dell’Alto Adige. Giacché questo fu sempre l’ideale di quei signori: il nulla, la rovina, la catastrofe, da cui doveva poi balzare come per miracolo il paese nuovo, da loro sognato e decantato inutilmente per tanti anni. Diverso nella finalità, il partito liberale conviene in ciò mirabilmente col partito socialista, o per essere più esatti, coi marxisti più puri e più ortodossi. Il lavoro paziente e faticoso di graduale riforma è per questi una pazzia. La società non deve migliorare sulle presenti basi, ma peggiorare di giorno in giorno, finché giunta la miseria e la disperazione agli estremi, gli oppressi si ribellano, spogliano violentemente gli spogliatori e inaugurano il felicissimo stato comunista. Così per i liberali classici che tennero o tengono il potere in via Dordi , doveva avvenire del Trentino. I contadini chiedono strade? Oh, gli ingenui che non sanno assurgere agli ideali dell’alta politica. Bisogna fermare l’attività dei corpi legislativi e lo sviluppo delle comunicazioni per essere un giorno forti e indipendenti. Chiedono riparo alle acque devastatrici? Eh, via! si possono ben lasciare i campi in balia dei torrenti, per poi amministrare in proprio la miseria comune. I medici vogliono la pensione? Pare impossibile che non comprendano come la sorte riservata a loro stessi, ai loro figli, alle loro famiglie, è una quisquilia in confronto alle sorti della patria. I maestri strepitano per fame? Ah, gli audaci che osano insorgere in nome della scuola, della gioventù, dei suoi educatori con richieste che intralciano e fermano il glorioso corso dei fati, infallibilmente segnato e previsto dai profeti di via Dordi! Bisogna convincersi che la negazione è il germe fecondo dell’affermazione, la miseria è la radice della prosperità, la rovina di un paese è l’auspicata aurora di uno splendido avvenire. E intanto la miseria cresceva, l’emigrazione e la pellagra dilagavano, il popolo stremato era facile preda di chi voleva rapirgli la lingua e magari la fede; dalle aspirazioni di progresso e conquista, il paese era ricacciato nella decadenza e nella difesa. Se non fosse stata l’opera intelligente, assidua e piena di sacrificio del clero trentino e di pochi secolari che con slancio generoso gli prestarono aiuto, oggi il Trentino sarebbe una terra di avvilimento ed abiezione. In mezzo a mille difficoltà e contraddizioni si formò una vasta rete di società cooperative che facilitarono al popolo il credito, gli assicurarono condizioni molto migliori nelle compere e nello smercio e lo liberarono dall’usura e dallo strozzinaggio. Chi, ricordando i tempi andati, non vede il notevole progresso in tutta la nostra vita? Oggi il popolano trentino è in ben altre condizioni che quindici o vent’anni fa, e se vi è ancora da lavorare e combattere, egli è sostenuto in questa lotta dalle conquiste recenti che gli accrebbero forze e vigore. Dicemmo che quest’opera fu irta di difficoltà e di contrasti. Non occorre ricordare da chi vennero. Vennero di là, donde oggi, non avendo potuto fermare la marcia del popolo trentino, si tenta di rodere, di tarlare, di abbattere l’edificio innalzato e tornare ai bei tempi antichi, quando sopra una massa impoverita, tenuta nell’ignoranza e nel servaggio, regnavano i semidei del nullismo e delle catastrofi. Il risveglio economico, la diffusione della coltura, la rivendicata libertà del popolo, l’estensione del suffragio, tolsero ai semidei l’aureola, il piedistallo ed il seggio. Un profondo rammarico ne corrode l’anima; essi agognano pur sempre alla dominazione tramontata e ogni arte è buona per tornare ad arraffarla. Così adesso l’Alto Adige trova che i deputati popolari in tre anni non ottennero nulla. O non vi pare che siano un bel nulla i 2.800.000 corone ottenuti dallo Stato e le 800.000 corone ottenute dalla Provincia per lo sviluppo della rete stradale? E posto che invece di nulla siano qualche cosa, che i signori dell’Alto Adige colle loro chiacchiere e il loro programma non sarebbero stati in caso di largire al nostro popolo e al nostro paese, credete voi che le strade giovino a qualche cosa? Credete voi che ai valligiani interessi di essere congiunti coi centri e di avere uno scambio più comodo e meno costoso dei prodotti? Ma che! Le vie piane e lastricate sono buone per chi va al caffè a salvare la patria due o tre volte al giorno: le scarpe grosse possono ben contentarsi di sassi e dirupi. Ma le strade sono «un successo dell’autorità militare». A questo punto è arrivato l’Alto Adige pur di negare la luce del sole. Come se non si sapesse che anzi dalla parte del militare vi furono ed in parte persistono non piccole difficoltà, e che costò non poco lavoro ai deputati superarle. Del resto, se il militare, in singoli casi, abbandonò la politica dello sbarrare i passi e ne favorì finalmente l’apertura, niente di meglio; i denari però non li sborsa, e se non ci fosse chi incessantemente si adopera per ottenere i fondi necessari e spingere innanzi le cose, il Trentino avrebbe un bell’aspettare. Un nulla sono pure i lavori di regolazione delle acque avviati già l’anno scorso per un valore complessivo di Corone 2.686.685, – ai quali lo Stato contribuisce in generale col 50%; la Provincia col 30% e i fattori locali col 20%; un nulla le sovvenzioni per le scuole, nelle quali, per opera felicemente riuscita dei deputati, il Trentino fu pareggiato alla parte tedesca della Provincia; un nulla l’avere sollevato un bel numero dei comuni più bisognosi del completamento della congrua; un nulla l’avere portato a mezzo milione il fondo per la lotta contro la pellagra (per chi non lo sapesse i forni del pane non servono per il popolo ma per il militare); un nulla l’aver richiamato in vita la Dieta dove oggi gli italiani formano parte della maggioranza, un nulla l’aver per tal modo assicurate le pensioni – per quanto modiche – ai medici; un nulla l’aver regolata, con equo riguardo alle forze limitate del Trentino, la legge scolastica; un nulla l’aver ottenuta l’assicurazione di 4 milioni per la ferrovia giudicariese, milioni che se non sono ancora approvati dal Parlamento, non è certo colpa degli italiani, ma dell’ostruzione che arrestando l’attività della Camera, impedisce la costruzione di tutte le nuove ferrovie locali in tutte le province, senza distinzione; un nulla è pure il compromesso per la ferrovia avisiana; un nulla l’aver avvicinata alla sua soluzione la questione universitaria che oggi domina la situazione politica mercé l’abile e assennato contegno dei popolari che ottennero al loro gruppo una posizione non mai goduta dagli italiani al Parlamento. Tutte queste opere e molte altre che si potrebbero aggiungere; tutto questo lavoro che in parte rappresenta dei successi già ottenuti, in parte un buon avviamento in questioni trascinate da altri per le lunghe e ridotte a pessimo partito: tutto ciò è un nulla! Lo dice l’Alto Adige e basta! Due righe dell’on. Lanzerotti erette a sentenza sommaria e contornate dai ben parchi commenti hanno compiuto il prodigio! Infatti l’on. Lanzerotti, in un recente articolo con forti parole mosse rampogna che le strade, i forni e qualche altra sovvenzione ottenuta a gran fatica sono «tutte cose buone ed accettabili»; ma non stanno in proporzione col notevole danno che il Governo cagiona coll’impedire l’esportazione di forza elettrica e coll’intralciare o ritardare lo sviluppo e l’esercizio delle comunicazioni. Questo era quello che voleva l’Alto Adige. Abbiamo il reo confesso! egli grida; il partito popolare ammette di non avere raggiunto nulla, dichiara il fallimento, dà ragione a noi, e non gli resta che consegnare le armi. Per sì grande avvenimento, il giornale di via Dordi mena uno schiamazzo, e solleva un putiferio come la gallina che ha fatto l’uovo. Ma bravo, ma bene, padre Zappata! E dire che proprio nel torto principale che l’on. Lanzerotti rinfaccia al Governo, quello di non consentire l’esportazione di forza elettrica e di soffocare con ciò parecchi impianti che porterebbero grande vantaggio al paese, in questo torto il Governo ha trovato il più valido patrocinio, la più efficace difesa dell’Alto Adige. O non ricordate gli articoli che pubblicò questo giornale contro l’esportazione di forza elettrica dalle Giudicarie nel vicino territorio di Brescia? O crede l’Alto Adige che i lettori ed il pubblico siano di memoria sì corta dall’averli messi in oblio? E dopo ciò si ha il coraggio di dedurre da due righe, l’insuccesso, il fallimento del nuovo indirizzo e ricantarci i bei tempi andati? Naturalmente, il popolo nostro – che del resto non legge l’Alto Adige, riservato a esclusivo conforto e sollievo degli antichi signori – naturalmente, il popolo nostro riderebbe di questi desideri e respingerebbe con ironico ringraziamento della cortese profferta. L’Alto Adige che si sente commuovere le viscere sopra le turbe, è una macchietta comica. Che volete? Quando parla del rincaro della carne, senza andare tanto lontano nel cercare le cause e i rimedi, non potrebbe suggerire ai suoi amici del Comune di Trento, di moderare l’imposta da loro votata e riscossa? Lo stesso dire, quando parla del pane, e peggio quando parla del vino, mentre pur di recente annunziava che ogni peso di dazio o di noli verrebbe inesorabilmente riversato sui produttori, giacché il commerciante non deve pensare affatto a ridurre il suo guadagno. Ma quando piange sul poco sviluppo industriale del paese, e mostra di congiungere la sua voce con quella dell’on. Lanzerotti per deplorarne le funeste conseguenze, la vis comica raggiunge il colmo. Basta guardare a Trento, per avere un esempio luminoso che irradia tutto il Trentino e insegna a chi vuole e a chi non vuole, come non si debbano fare gli impianti elettrici. Sorpassi enormi, tariffe contro cui protestarono tutti quelli che sentono sulla loro pelle quanto costi a questi lumi di luna condurre e sostenere un’officina; imposte comunali che danno il più triste primato alla nostra città su quelle di tutto l’Impero; e come se l’industria e il commercio non fossero abbastanza caricati e inceppati, la tassa sul valore locativo che sembra avere sostituita quella sul vino, vagheggiata un tempo a sostegno delle finanze comunali, mentre l’Alto Adige piangeva lacrime di vitello perché altri pezzi più grossi ammiccavano a quel boccone e gridava al disastro se mai altri su più vasto suolo avesse rapiti e attuati i reconditi pensieri dei suoi amici. Davvero che la «ben guidata» mette i brividi nelle ossa. E si ha il coraggio di offrirsi di nuovo a riprendere la politica delle catastrofi? Grazie; ne abbiamo abbastanza. Si ha il coraggio di rivolgersi al popolo trentino e invitarlo a mettersi altra volta sotto tutela? Par di assistere alla favola della volpe che chiede graziosamente ingresso nel pollaio, ben s’intende, per custodirlo dagli assalti nemici. No, no signori; se siete tanto innamorati della vostra politica, fatela pure, ma per conto vostro. Di negazione in negazione, di precipizio in precipizio nell’illusa fantasia andrete avvicinandovi alla cima, e se a qualche coccolo o a qualche lancia spezzata sembrerà che tardi troppo l’avvento, c’è ormai l’esempio che con un «prestito forzoso» si può risarcire la patria dei ritardi e degli sbagli della tattica. 