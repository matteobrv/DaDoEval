Veramente, tante e tante sono le leggi necessarie, ma, per carità, andiamo piano che chi troppo vuole niente ha, dice il proverbio. Dunque, Momolo mio, una alla volta! La scorsa settimana vedemmo come si impone la legge pel servizio militare di due, demmo pure un colpo di piccone a certi privilegi secolari e... intanto aspettiamo che la pera si maturi. Una delle leggi riconosciute urgentemente necessarie si è quella sulle assicurazioni contro gli incidenti. Da lungo tempo si fa dura l’esperienza sulla mancanza della stessa e si grida, venga, venga una buona volta! Non occorre andar lontano per prendere gli esempi: restiamo in paese, che altrimenti bisogna mettersi le mani nei capelli per lo spavento. Innumerevoli sono gli incendi nel Trentino, disastrosi generalmente: dopo l’incendio è una vera desolazione: i danni sono enormi, l’importo assicurato minimo. Dappertutto lo stesso. Per conseguenza, non si è finito di raccogliere offerte per un paese, che bisogna incominciare la colletta per un altro. La sottoscrizione per poveri incendiati è si può dire permanente nel nostro paese. Ciò porta pregiudizio a tante altre opere buone, che mancando di mezzi non possono svilupparsi: poiché da noi Rothschild non ve ne sono e quindi chi offre per un verso non può offrire tanto dall’altro. Ai nostri popolani fu spiegata più volte l’utilità di una buona assicurazione contro gli incendi: delle buone società non mancano; ma, ahimè! è come parlare al deserto: solo pochi, e da qualche anno appena anche questi, l’hanno capita e si sono assicurati. Di fronte a questo stato di cose – che non si ripete solo nel Trentino, ma in tutto l’Impero – i benpensanti escogitarono un rimedio per riparare alla cosa. Il mezzo migliore parve quello di una legge che obbligasse tutti all’assicurazione. In vista dell’affluire, con questo mezzo, delle quote alle società, queste fiorirebbero e potrebbero fare buoni patti, in modo che con poco ognuno potrebbe assicurarsi. Già nel dicembre 1902 l’on. d.r Conci e colleghi presentarono al Governo una proposta per tale legge provvidenziale. Il Governo rispondeva allora che tale questione era già oggetto di seri studi. Che sia poi stato in omaggio al Faremo, Studieremo, Procureremo a caso mai... il fatto sta che passarono 2 anni e nessuno si fece vivo. Allora si tornò alla carica, e anche questa volta silenzio sepolcrale. La scorsa settimana l’on. Conci inoltrò un’altra interpellanza al bar. Gautsch , nella quale, ricordata la necessità di tale legge e le promesse del Governo in proposito, si domanda in quale stadio si trovano gli studi in riguardo e se il Governo è disposto a presentarla ancora nella presente sessione parlamentare. Il bar. Gautsch non ha ancora risposto in proposito: sì sì, poveretto, ha tanto da fare con la riforma elettorale! In ogni modo, giova sperare che la stessa non si farà attendere a lungo! fs. 