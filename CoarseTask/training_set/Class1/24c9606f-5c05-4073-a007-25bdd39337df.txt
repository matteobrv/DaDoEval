L’articolo potrebbe essere il testo di un comizio che De Gasperi aveva tenuto a Cavalese il 4 febbraio; il tema della relazione erano stati gli sforzi fatti dalla deputazione italiana a Vienna e in particolare la situazione che si stava verificando alla Dieta di Innsbruck . Fra i tedeschi e gli italiani si è rivelata durante la Dieta questa differenza essenziale: gli italiani fecero ogni sforzo per assicurare almeno parzialmente l’esecuzione della ferrovia fiemmese; i tedeschi invece si occuparono del problema della ferrovia, cercando di forzare una soluzione dietale che infliggesse agli italiani una sconfitta politica. Agli italiani stava a cuore la ferrovia; ai conservatori e ai tedeschi liberali la politica dietale. Ma non solo durante la dieta, anche nel periodo che ne precedette la convocazione le due finalità furono essenzialmente diverse. Gli italiani assieme ai cristiano sociali e ultimamente ad alcuni rappresentanti di Bolzano premono a Vienna sul governo, perché assicuri il suo contributo o una parte almeno di esso. Tutti i loro sforzi sono concentrati nello strappare al governo una dichiarazione, uno scritto che assicuri l’esecuzione della ferrovia fiemmese o almeno di parte di essa. In Tirolo frattanto i conservatori e parte dei liberali rinnovano l’agitazione contro il compromesso di Bolzano non solo, ma nell’adunanza di Egna e nelle proteste che seguirono pretendono che la ferrovia fiemmese, da qualunque parte venga progettata, venga costruita solo dopo che lo stato avrà costruito interamente la ferrovia della Val Venosta coi suoi allacciamenti. Essi mandano le loro proteste al governo centrale, scongiurandolo di non cedere e di non assicurare un soldo per la ferrovia fiemmese. Si riapre poi la dieta. Già agli 8 gennaio il ministero manda una risposta negativa, almeno interinalmente, per il compromesso. Allora gli italiani incominciano a domandare di meno. Se non avete danaro di costruirla tutta, costruitene almeno un pezzo, proposero gli italiani. E quando anche a questa proposta venne un diniego, gli italiani ridussero ancora le loro pretese. Che cosa facevano invece i tedeschi dell’opposizione? Tutto l’opposto. Essi non volevano che gli italiani guadagnassero tempo, ma lanciarono alla dieta la mozione d’urgenza per la ferrovia venostana, col manifesto proposito d’impedire che le trattative fiemmesi conducessero ad un pratico risultato. Le Innsbrucker Nachrichten di ieri lo confessano senza ambagi. Bisognava impedire che il governo accontentasse anche in parte i postulati dei rappresentanti nostri. Questo è il nocciolo della questione. Tutto il resto è polvere negli occhi. La proposta di Forcher-Mayr di incaricare di studiare, di riferire in una commissione sulla linea Egna-Fino non sanno nemmeno loro dove, era pensata come contentino per i fiemmesi, come se questi non sapessero distinguere fra gli studi ed i soldi. I tedeschi impediscono prima che si ricevano i soldi per la costruzione, ed invece vogliono studiare, ed intanto adoperano i soldi per le loro ferrovie! Anche le proposte ulteriori della minoranza non avevano valore pratico e immediato. Erano semplici formule politiche per costringere gli italiani a ribellarsi o a passare sotto le forche caudine della sopraffazione. Essi stessi aggiunsero che non si trattava che di una soluzione del problema in dieta. In quanto all’esecuzione, aspetta caval... Ne volete ancora una prova evidentissima? Giovedì convenne a Bolzano all’Hotel Steigl un’adunanza dei rappresentanti i comuni dell’Alto Adige (distretto politico di Bolzano, Merano e Schlanders). Oratori principi furono l’ex deputato conservativo Schrott e l’ex candidato conservativo Dissertori e il signor Quinz di Egna, convocatore del famoso comizio dei 3 gennaio. Erano presenti anche Perathoner di Bolzano e il segretario e il presidente di quella camera di commercio. A questi ultimi vennero fatti dei rimproveri perché la città e la camera di Bolzano non avevano aderito alle deliberazioni del comizio di Egna, secondo le quali la ferrovia fiemmese si rimandava... alle calende greche. Che cosa rispose il presidente della camera di commercio Kerschbaumer? Leggete la relazione dell’adunanza che reca l’odierno Tiroler Volksblatt, relazione naturalmente monca e piena di sottintesi, ma tuttavia abbastanza chiara perché si possa comprendere: che il Kerschbaumer si dichiarò in sostanza d’accordo colle deliberazioni di Egna, ma che la camera di commercio non vi aderì, perché i fiemmesi non avvertissero il giuoco e, per l’avvernire, non prestassero più fede alle premure dei bolzanini. («wenn sie [die Handelskammer] sich dermalen dem Proteste der meisten deutschtirolischen Gemeinden nicht anschloss, so geschah dies aus Klugheitsrücksichten. In erster Linie müssen auch die Fleimser für unser Projekt sein, denn ohne Zustimmung der Fleimser wird keine Bahn gebaut»). Dopo queste dichiarazioni che si possono ben supporre ancora più esplicite, anche i rappresentanti di Bolzano capitolarono. Gli stessi che in dicembre a Vienna assieme agli italiani dichiararono urgente la ferrovia di Fiemme e ne chiesero l’assunzione nel prossimo programma delle ferrovie locali, a Bolzano nell’adunanza di ier l’altro finirono coll’aderire pienamente alle deliberazioni di Egna dei 3 gennaio. «Es gelang eine vollständige Einigung zu erziehen», constata con gioia il giornale conservativo. Quest’unità è la deliberazione di rimettere la costruzione della ferrovia fiemmese alla... prossima generazione. Ed ora i bolzanini attenderanno che i fiemmesi si fidino ancora delle loro proteste d’amicizia! Ma i fiemmesi non sono così citrulli da non comprendere che la ferrovia di Fiemme, da qualunque parte essa debba venire fatta, verrà solo se avranno dalla loro parte l’unanime appoggio e l’unanime pressione politica della deputazione trentina. Gli ultimi avvenimenti l’hanno dimostrato in modo irrefutabile. 