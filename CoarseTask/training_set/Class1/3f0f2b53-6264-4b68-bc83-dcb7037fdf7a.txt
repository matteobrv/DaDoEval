Come è di prammatica i giornali tedeschi scrivono i loro articoli di commento dopo il congresso . La Reichspost di Vienna chiude il suo «Rückblick», augurando che il convegno di Innsbruck segni ai partiti cattolici tirolesi la via «verso quella pace che da tutti è desiderata, da anni desiderata ma finora giammai raggiunta». La lotta che si combatte fra conservatoti e cristiano-sociali è come una di quelle liti, nelle quali le spese sono dieci volte maggiori del valore dell’oggetto contestato. Questi accenni nella stampa, che vengono dopo i molti e più espliciti degli oratori del congresso, si comprendono meglio quando si sappia che corrono già da giorni trattative per la pacificazione. Noi non ci siamo mai immischiati nelle questioni interne dei cattolici tirolesi, ma non ci sembra illecito il constatare che la pertinace divisione delle forze buone ha avuto un esito disastroso, e ormai si è giunti a tal punto che una soluzione qualunque del problema si impone. Così almeno la pensano persone che per la loro posizione e per l’imparzialità in cui si mantengono di fronte agli uni e agli altri sono in grado di giudicare, con sguardo sereno, delle cose. Domenica al cardinal Katschthaler e ai principi vescovi della provincia fu consegnato a Innsbruck un memoriale firmato da oltre 4000 operai cattolici, nel quale sono esposte le spiacevoli conseguenze, che derivano all’azione sociale dalla lotta. Gli avversari, specialmente i socialisti, hanno buon gioco e nelle adunanze pubbliche, nei contraddittori, nei discorsi essi trovano materiale sufficiente per mettere in ridicolo gli operai cristiani, per gettare il discredito su tutta l’azione cattolica, per tartassare i deputati e per combattere la religione nelle stesse colonne dei giornali cattolici tirolesi. Gli operai hanno forti parole contro queste logomachie infruttuose e chiedono energicamente che si ponga un termine al bizantinismo che per loro è dannosissimo, pregando i vescovi a intervenire. Il documento è caratteristico e dimostra una volta di più a chi non ne fosse ancora persuaso che i cattolici – mentre la battaglia del socialismo e dell’irreligione è accanita su tutti i fronti – non possono prendersi il lusso di piantare beghe domestiche per questioni secondarie di metodo e di tendenza, meno ancora per ambizioni o ripicchi personali. Dimostra anche che il popolo, che è a contatto quotidiano colle necessità della vita ed ha il buon senso di distinguere tra quello che è sostanziale e che veramente gli necessita e quello che è accidentale o peggio individualistico, il popolo non intende di seguire gli intellettuali che amano perdere il loro tempo, vuole azione e non parole, e protesta contro coloro che gli rovinano quella e gli danno soltanto queste. Vedremo l’effetto. Sarebbe curioso che questi tedeschi, che hanno predicato a Innsbruck per tre giorni, la necessità della concordia e dell’unione di tutte le nazioni della Monarchia in nome del cattolicismo, non fossero poi capaci di intendersi nemmeno in famiglia mentre la casa brucia. Un altro frutto di questo amore cristiano per tutte le nazioni noi ci attendiamo da parte dei cattolici tirolesi, che hanno sentito e fatto in argomento dei così bei discorsi. V’è nel Tirolo una società, della quale gli ideali e l’azione (almeno come viene attualmente esplicata) hanno un carattere essenzialmente anticristiano. È il Volksbund. Esso viene in paesi nostri, in paesi prettamente italiani a portare la discordia, a eccitare le passioni, a tentare la conquista nazionale. Orbene, oltre che il seminare odio e dissensioni è opera del maligno, il concetto stesso di conquista nazionale come lo propugnano Rohmeder, Meyer e compagni, è un concetto pagano, perché calpestando la giustizia, la libertà, il diritto, si vuole in nome di una pretesa divinità nuova, la nazione, imporsi in paesi altrui. Il nazionalismo in questo senso, è altamente condannabile, e non potrà mai essere accettato o approvato da un cattolico, tanto più che implica errori dottrinali molteplici, che sono già stati riprovati dalla Chiesa. Lasciamo poi stare che il Volksbund, di regola, nei paesi nostri diviene un pioniere del protestantesimo; i gravissimi pericoli che da questo punto di vista sono stati da noi più volte segnalati, rimangono, per quanto certi tirolesi si affannino a smentirci, e nessuna persona equanime ci vedrà chiaro nel cattolicismo del Volksbund fino che esso mantiene nella sua presidenza dei protestanti germanici e coltiva relazioni amichevoli con società «Los von Rom» come la Südmark e altre. Ognuno sa del resto che i medesimi agitatori ultranazionalisti e pangermanisti sono lo spiritus movens di tutte queste società. Ora noi chiediamo se gli italiani avessero portato al Congresso generale austriaco la questione del Volksbund, una questione che innegabilmente merita di essere giudicata nell’interesse del cattolicismo e della pace tra le nazioni, che cosa avrebbero potuto rispondere i tirolesi alle nostre documentazioni? Probabilmente delle gratuite negative per giustificare la loro condotta, fin qui tenuta, la quale è dettata dal nazionalismo a tutto danno del cattolicismo. Ma se a Innsbruck del Volksbund non è stato parlato, non per questo noi meno ci aspettiamo che i cattolici tirolesi riconoscano finalmente di avere preso una posizione sbagliata e ne tirino le opportune conseguenze. Dei sintomi consolanti meritano di essere notati a titolo di onore. Sappiamo precisamente che parecchi sacerdoti, e quasi tutti dei giovani, hanno parlato in adunanze del Volksbund dicendo chiaramente il loro pensiero e ottenendo anche dei buoni risultati. Gli agitatori non possono più girare sicuri per i paesi del Tirolo, a spacciare le loro chiacchiere senza timore di controllo e di opposizione. Anche di recente un gruppo della Lega tirolese non fu potuto formare in un villaggio vicino al confine linguistico perché il curato dissuase i contadini. Che questi saggi trovino molti imitatori! Se il congresso di Innsbruck non bada essere stato una parata, se esso deve portare – come dicono i giornali di là fuori – i suoi frutti specialmente nella provincia ove fu tenuto, dia esso lume ai tirolesi per comprendere che soltanto facendo pace tra loro, rispettando gli altri, mettendo in pratica tutti i principii del cristianesimo, renderanno proficua la loro azione, e avranno diritto di far appello alla solidarietà cattolica delle nazioni. Colle belle parole si fanno i congressi, ma colle rette azioni si vive la vita! 