L’ideale della grande Croazia ridotto a parole vuote per il popolo, a fanatismo senza freni per l’intellettualità ignorante ha potuto trascinare finora a compromessi e a sotto missioni tanta parte del clero che ha appoggiato coi denari della Chiesa un giornale come l’Obzor, il quale attacca gesuiti e preti d’altri paesi sempre impunemente quando v’aggiunga come epilogo l’assicurazione che il clero croato, grazie alla buona costellazione slava è ben lungi dall’assomigliare agli esotici fanatici. Il Hrvatsko combatte vigorosamente la battaglia buona in nome della sincerità, della purezza del programma cattolico e delle idealità del popolo. I cristiano-sociali austriaci seguono con attenzione le fasi della campagna. Abbiamo segnalato altra volta il sorgere di un partito autonomo cattolico in Croazia e abbiamo scritto che la fondazione del giornale quotidiano Hrvatsko con programma cattolico-sociale significava la rottura della coalizione croata-nazionale la quale, sotto una neutralità apparente, favoriva il liberalismo e la reazione alla democrazia. Notizie recenti da Essegg confermano ora la nostra previsione. La lotta è ingaggiata apertamente fra l’Obzor, organo della consorteria, e il nuovo valoroso giornale. Altri tempi ci ritornano alla mente seguendo la polemica dei due organi. Quietismo per norma d’azione e servilismo nella forma nascondono un’altra volta la mancanza di un programma vivo, e l’assenza di carattere e d’idee sincere. Solo quando il clero croato, seguendo l’esempio dei sloveni, ritroverà la coscienza del suo primo dovere nella vita pubblica, ritornerà la pace nazionale, o sarà ricacciato indietro almeno dagli altari e dai pulpiti l’odio di razza, il quale funestò spesso i templi consacrati alla pace. Appena allora sarà udita la voce del popolo che chiede pace e lavoro. I nostri voti non si compiranno fra breve non abbiamo visto noi nella Boemia, nella Moravia, e nella Slesia processioni armate contro processioni malgrado marciassero dietro il medesimo Cristo morto per tutti? E non abbiamo assistito noi che sedevamo in un congresso internazionale d’operai cristiani, dal quale erano stati lontani gli operai czechi malgrado la comunanza degli interessi e delle aspirazioni, perché trattenuti alla greppia nazionale dal clero boemo? I congressi socialisti rappresentano a Vienna benché imperfettamente la fratellanza dei popoli, i congressi cristiano-sociali l’impotenza di un ideale superiore di tutte le idealità socialiste, un’impotenza dovuta non alla virtù intrinseca del pensiero cattolico, ma ad uomini infedeli alla realtà e refrattari alla democrazia. fortis 