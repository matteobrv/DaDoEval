II. Preventivo comunale per il 1912 [...] D.r Degasperi: Ho bisogno d’una spiegazione. Mi pare che il sig. Podestà ci ha messo in mano l’antica massima del male minore: cioè di scegliere fra l’aumento del 120 o del 130% del casatico. [...] D.r Degasperi continuando: [...] mettendo come condizione che la Giunta sarebbe disposta ad accettare il 120%, quando si trovasse innanzi a un voto unanime del Consiglio. Questa condizione riguarda naturalmente tutte e due le minoranze; abbiamo sentito la relazione della minoranza popolare, la quale ha presentato la sua proposta, che i signori – ritengo – troveranno molto concreta, e poi la dichiarazione di principio della minoranza socialista, la quale ha dichiarato di essere contraria al bilancio per ragioni di principio e quindi per ragioni di principio deve votar contro. Ma se fosse necessaria l’unanimità nel senso detto dal signor Podestà, la minoranza socialista si asterrebbe dal voto per render possibile quest’unanimità nel Consiglio. Ora se l’unanimità del Consiglio si intende in questo senso, ritengo che riuscirà facile anche alla minoranza popolare di astenersi dal voto, sì che la maggioranza può votare con tutta tranquillità e ottenere un conchiuso a perfetta unanimità. Vorrei soltanto vedere – e qui lo faccio per una questione pregiudiziale per non entrare minimamente nella discussione articolata – vorrei vedere come intende la sua formola il signor Podestà di fronte alla dichiarazione della minoranza socialista; perché, se ci dice che gli basta l’applicazione che ne fa la minoranza socialista, ritengo che l’accordo non dovrebbe essere difficile. In ogni caso, se si ritiene possibile ancora un accordo, io credo che vorremo intenderci. Perché sta il fatto che la minoranza, malgrado che non abbia voluto prender parte alla Commissione per le ragioni esposte all’ultima seduta e dalla maggioranza non accettate, è venuta però incontro con due proposte concrete. La prima volta, volendo eliminare del tutto l’aumento del casatico, la seconda volta invece concedendolo fino al 100%, credendo con ciò di essere venuta incontro alla maggioranza e di aver tenuto conto delle obiezioni opposte. Noi non abbiamo fatto dichiarazioni di principio, ma ci siamo messi sul terreno pratico dei momentanei bisogni. Ora la Giunta municipale, aderendo alla relazione della Commissione della maggioranza, ha fatto senza dubbio un passo d’avvicinamento accettando alcune proposte della minoranza. Su questa strada si crede possibile di andare innanzi, sarà questione da trattarsi subito, specialmente di fronte all’applicazione o meno della massima del male minore. Se questo non è il caso, per conto nostro rinunciamo volentieri alla discussione di ogni singola posta, perché tutto il pernio della controversia sta lì in questa benedetta imposta casatico. Vorrei osservare in fine che, se nella prima seduta abbiamo domandato un tempo maggiore per esaminare il bilancio, non l’abbiamo fatto per puntiglio. I fatti hanno dimostrato che c’è voluto un tempo ancor maggiore di quello prima previsto e stabilito poi nell’antecedente seduta. Se il dott. Battisti diceva ch’eran manovre di demagogia le nostre, quando domandavamo di lasciarci un maggior tempo a studiare, i fatti gli hanno dato torto, perché nel tempo maggiore un avvicinamento è avvenuto, e se questo tempo ha impedito l’aumento del 20 o del 30% sul casatico, ritengo che questi 15 giorni non siano stati male spesi, e che la nostra proposta, nei suoi risultati finali si può dire tutt’altro che demagogica. 