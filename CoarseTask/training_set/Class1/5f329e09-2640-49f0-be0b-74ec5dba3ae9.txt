Le elezioni dietali sono alle porte . Il partito popolare ha già pubblicate le sue candidature per i collegi rurali e vi ha aggiunto l’aperta, ferma confessione di un programma di lavoro per il popolo e degno delle migliori tradizioni che abbia la faticosa storia della minoranza trentina ad Innsbruck. Gli uomini proposti alla votazione sono tali che garantiscono al programma logica compagnia di fatti. Anche gli avversari non hanno mosso critica alle persone; qualche foglio liberale ha anzi dovuto confessare che chi, pochi mesi fa, veniva schernito come un carneade, ora può già richiamarsi ad un’attività lodevole. Nessuno degli avversari equanimi nega più ai nostri rappresentanti in Parlamento quella vivacità di lavoro, quella tenacia di intenti, quella serietà e quell’efficacia di opera, che sono anche d’altronde la caratteristica del partito popolare o più esattamente del movimento cristiano-sociale, come si manifestò fuori della politica. Il programma è pubblico né l’abbiamo esposto per mostra; e taluno che in casa ci combatte ad oltranza come il nemico peggiore, dovrà esser lieto, se per lo stesso programma potrà lottare accanto a noi là fuori. Certo che ogni parallelismo, anche là fuori, diventa difficile, forse impossibile, quando in casa, per certuni, noi rappresentiamo non un partito avversario che onestamente si affronta, ma il nemico peggiore di tutti, quello che bisogna battere ad ogni costo, anche portando la vittoria al socialismo, senza Dio e senza patria. Noi siamo fermamente convinti che quel complesso di dottrine radicali che si vanno predicando nel paese e che passano sotto il nome di socialismo trentino, sono da combattersi ad oltranza, senza tregua. Il socialismo – assuma pure le fattezze dell’ambiente rimane negazione del cristianesimo nella società civile ed internazionalismo nel senso che intende le lotte nazionali superfetazioni delle classi borghesi nazionaliste. Così insegnarono ed insegnano i propagandisti rossi, da Costanzi a Gasparini, da Todeschini a Medici, da Flor alla Balabanoff , da Pittoni a Merz, così predicano nei loro giornali, in ispecie nell’Avvenire del Lavoratore organo ufficiale. E se qualche altro capo, perché figlio di questa terra o profugo della borghesia, meglio intese le condizioni del Trentino, il fece malgrado il socialismo del suo partito, né, comunque, valse a modificarne di un ette le tendenze. Ma non basta. Ogni uomo che intende deve combattere il socialismo anche per le sue dottrine e le sue mire economiche, in quanto esse si oppongono alle leggi della giustizia cristiana e dell’ordine civile. Con questo socialismo e col partito che lo incarna noi non conosciamo né tregue né transazioni. Ma non ne conosciamo nemmeno con chi, in atto, volesse appoggiarlo. Anche con costoro noi dovremo in caso trarre le dovute conseguenze logiche, le quali corrispondono alla volontà e agli stessi interessi del Trentino nella sua grande maggioranza. Agli amici di partito rivolgiamo nell’ultima ora l’appello, che amiamo credere superfluo, di dimostrare anche in queste elezioni quello zelo e quella disciplina che ammirarono in noi gli avversari ai 14 maggio . Soprattutto raccomandiamo vigilanza. Pare che, per intesa, si voglia ricorrere al vecchio sistema delle gherminelle. Il partito liberale ha lasciato libero ai fiduciari dei singoli collegi di porre candidature o meno. Questi aspettano l’esito delle elezioni di primo grado, per uscire dall’ombra. Solo in Fiemme all’ultima ora si è proclamata la candidatura del dr. Giovanni Morandini, e si proclamerà presto la seconda. Avanti, amici, si tratta di finirla con tali sistemi di sorpresa. Avanti, si tratta della riforma elettorale e della caduta di barriere che a certi signori sembrano ancora tanto comode! 