Vienna, 3, sera Si rivive l’ansia di un mese fa . Le notizie ufficiali intorno alle spese militari già fatte e l’annunzio che s’intende mantenerle fino che i serbi avranno sgombrata l’Albania ha cagionato nei circoli finanziari una nuova depressione. Domani si raccoglie il ministero comune, e si avverte ufficialmente che siccome le misure militari ai confini dovranno durare fino in primavera, saranno necessari altri 500 milioni. Lo stilista ufficioso aggiunge però che non saranno per il momento necessari nuovi crediti presso le delegazioni . Una formalità di meno che non diminuisce la gravità della spesa. Nello stesso tempo si rivela un certo scoramento, una certa sfiducia nell’avvenire. Il prestigio, data la dichiarazione degli ambasciatori per l’Albania è salvo. È anche allontanato il pericolo massimo del grande stato slavo adriatico. Ma i «legittimi interessi economici» sono tutt’altro che assicurati. La Serbia non ha ancora formalmente deciso se sceglierà il porto sulla costa dalmata o sulla costa albanese, ma tutti sanno che si deciderà per il «male minore», come lo definì il Pasie, cioè per il porto albanese. E in questo caso, come assicurare i «legittimi interessi», cioè almeno lo status quo nel commercio d’esportazione? E qui incomincia a risorgere un po’ di gelosia anche verso l’Italia, paese che colla ferrovia adriatico-danubiana succederà fatalmente all’Austria ed alla Germania nei rapporti commerciali con gli stati balcanici. E pensare che, viceversa in Italia gli oppositori di S. Giuliano , avrebbero voluto favorita la costituzione dello stato slavo sulla costa! D’altro canto ogni persona serena deve ammettere che la Serbia, la quale non sa ancora se la guerra è finita o quali territori saranno suoi non può trattare sul serio intorno ad accordi d’indole commerciale e ferroviaria coll’Austria-Ungheria. Tuttavia vi posso però assicurare che i preliminari sono già avviati e che la scacchiera diplomatica fra la Monarchia e la Serbia si può definire così: Io t’annetto tanto maggior territorio, quanto maggiori sono le concessioni commerciali che mi fai. La Serbia non vuole lasciarsi prendere da questa mossa, e ricorre al concerto europeo dove la Russia suona il trombone. Cosicché la diplomazia ha dovuto rifare tutto il lungo cammino, intendersela prima coll’Italia, poi con l’entente . Per l’Italia, potete smentire la notizia di disaccordi gravi. Nel trattato di Abazia il concetto geografico di «Albania» è precisato. Siccome però i mutamenti furono tali da non potersi prevedere, entrambe le potenze concedono che abbisogni d’un’interpretazione larga. È qui che si fa la discussione che ha manifestate però divergenze di poco conto. La notizia del peggioramento della crisi di Londra ha reso ancora più fosca l’ora di Vienna. Molti credono alla ripresa della guerra, ma i più temono che l’invocato intervento delle potenze porti un grave conflitto europeo. Nuove matasse da dipanare. Oggi i ruteni ed i polacchi si radunano per la stilizzazione del famoso rescritto imperiale sull’università rutena. Ho parlato coi ruteni. Sono pessimisti e pensano che i polacchi tentino di trascinare in lungo e menarli a naso. Ma questa volta – dicono – non se la lasceranno fare. 