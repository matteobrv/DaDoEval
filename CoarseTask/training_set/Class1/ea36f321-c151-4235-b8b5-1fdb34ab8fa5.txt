Ciò che può metter in pericolo la nostra vittoria non sono né le candidature socialiste, né quelle liberali, né quelle leghiste, ma due cose sole: la certezza di vincere e il confusionismo fatto nascere all’ultimo momento. In molti paesi si è apatici. La campagna elettorale è stata troppo soave, le nostre forze di propaganda sono troppo limitate. Non siamo quindi arrivati in certi paesi, e perché forse si è fatto troppo assegnamento sulla centrale, si è rimasti apatici, cullandosi anche nell’illusione che dopo tutto la vittoria è sicura. Qui esiste il pericolo che non si vada a votare. Bisogna scongiurare questo pericolo con tutte le forze 1) perché è doveroso e necessario che i nostri candidati ottengano non la semplice maggioranza numerica ma un’affermazione vigorosa la quale dia nuovo slancio al partito e riesca d’incoraggiamento per la faticosa azione da svolgere nell’avvenire 2) perché le astensioni, dato il sistema della maggioranza relativa, e le possibili sorprese dell’ultima ora, mettono sul serio in pericolo la riuscita dei nostri. Poiché qui interviene a nostro danno l’insidia del confusionismo. Se avessimo di fronte, come nelle ultime elezioni parlamentari, liberali, socialisti e leghisti, tutti gli anticlericali insomma, schierati sotto le loro bandiere, la battaglia sarebbe più facile, la vittoria sicura. Ma invece questa volta accanto alla candidatura socialista, leghista e liberale, ci sono sorti ai fianchi dei mettizizzania, dei confusionisti e i regionalisti. Ora conveniamo anzitutto in questo: è dovere sacrosanto di quanti aderiscono al partito popolare di andare a votare e di votare la lista proposta dall’Unione politica. Le candidature sono state poste dopo laboriose trattative e dopo aver chiamato a deliberare, nella forma più democratica possibile 1237 fiduciari. Pubblicata la lista del partito, subentra la legge ferrea della solidarietà democratica, che è la disciplina. Chi non intende questa legge e vi si sottrae, è uomo il quale non è ancora maturo per le necessità della vita politica moderna. Inoltre si badi ad un’altra circostanza. Le candidature confusioniste sono appoggiate dalla stampa avversaria, se addirittura non sono state promosse direttamente da anticlericali. E perché sono appoggiate dai nostri nemici politici? È chiaro. In odio a noi, in odio al nostro partito, per indebolire le nostre forze. E ci può essere qualcuno degli aderenti al nostro programma che astenendosi o votando addirittura per un confusionista, pianterà il coltello nella schiena al suo partito! No; proclamiamolo chiaro e senza tergiversazioni. Chiunque vuol venir meno alla parola data, chi vuol mancare all’impegno preso da galantuomo entrando nelle nostre associazioni ed accogliendo con ciò il nostro regolamento, è indegno di chiamarsi popolare ed è meglio si metta bello e netto fra gli avversari, che così sapremo almeno con chi abbiamo da fare. Richiamiamo sovrattutto l’attenzione degli amici sulla IV curia . Nella curia generale gli uomini si trovano di fronte uomini conosciuti e benemeriti. Se ci sarà concorso, la nostra vittoria sarà splendida. Nella IV, in qualche collegio, le condizioni elettorali sono meno buone. Anzitutto il censo di 2 corone è già a nostro sfavore (tanto è vero che ci torna a conto sostenere privilegi!) e poi in questa curia parecchi candidati sono uomini nuovi, che non possono presentarsi dappertutto. Gli avversari si sono buttati addosso a questa curia, dividendosi le parti, favorendo qui le candidature regionali, lì le candidature indipendenti, le agrarie ecc. Sono tutti diversi nomi del medesimo concetto: il confusionismo. Vergognosi sono in modo particolare quei liberali che soffiano nel basso istinto del campanile. Il Trentino per costoro è divenuto un continente che si può prendersi il lusso di dividere suddividere in... regioni! E alla Dieta si potrà così ottenere non una deputazione del Trentino allineata secondo il proprio programma, ma un sacco di noci, dove l’on. Cembrano, Pinaitro, Fiemmese, Primierotto, Rendenese, Canalino ecc. ecc. senza programmi e senza club, rappresenteranno ciascuno magari l’uno contro l’altro gli interessi di un campanile contro le ambiziose aspirazioni di un altro campanile. Bel Trentino innanzi al Tirolo sarebbe codesto, bello e fiero paese in veste d’arlecchino! Di fronte a questi tentativi non v’è che un’opera da fare nell’interesse del paese e della nostra causa: eccitare, riscuotere tutti i nostri dall’apatia e risollevarli dalla miseria delle beghe locali, attizzate dagli anticlericali e dai confusionisti, nell’atmosfera della dignità e dei sommi interessi del paese. In politica bisogna avere un programma, un’organizzazione e lo spirito di solidarietà. È urgente che i nostri fiduciari ed amici – anche nei paesi più piccoli – ove non arrivano i nostri propagandisti, convochino una riunione degli elettori, spieghino la situazione elettorale e li eccitino a votare. Questa istanza è rivolta a tutti indistintamente. Diremo ora qualche cosa in particolare su qualche collegio. [...] Collegio di Fiemme, Fassa, Primiero, Civezzano Un giro di propaganda fatto domenica in Piné dal candidato della V curia dott. Degasperi, ha smascherato una losca manovra degli avversari. Il dott. Degasperi tenne tre comizi, uno la mattina a Montagnaga, che ebbe ottimo esito per il nostro partito, un secondo la sera tardi al Central per Piazzo, Bedollo, Regnano e Brusago, ove gli elettori accorsero numerosi e applaudirono senza eccezione al dott. Degasperi. Nella terza adunanza invece a Baselga intervenne il cosiddetto gruppo della Lega Nazionale di Miola, con a capo il noto Giovanni Sighele , casellaro e aiutato da un drappello di Baselga. Si venne ad una discussione sulla nomina della presidenza, che il Degasperi stesso troncò, accettando il proposto dal Sighele, quantunque la maggioranza non fosse accertata. Poi il Sighele con altri incominciarono a gridare che il Degasperi parlasse della questione stradale, che si scolpasse perché la strada non venne finanziata dalla Dieta, ecc. Il Degasperi espose colle cifre alla mano per quali ragioni non si siano potute costruire nuove strade, perché siano avvenuti i sorpassi nelle vecchie e così via. Quando gli avversari s’accorsero che l’esposizione del Degasperi impressionava l’assemblea, incominciarono a gridare, a interrompere. Qualche screanzato si mise anche a fischiare. Una parte gridava: viva Cadrobbi! un’altra: viva Degasperi! Il Sighele, interrompendo, gridava che i popolari avevano tradito Fiemme, al che il Degasperi fra gli applausi della maggioranza rispondeva che su Fiemme erano chiamati a giudicare i fiammazzi... Quando però il Degasperi, rispondendo a tono sulla questione stradale, dimostrò che gli avversari approfittavano di una questione locale, per far opera di partito, senza avere il coraggio di dirlo, la maggioranza si dimostrò a noi favorevole. Qualche civile se ne andò schiamazzando e fischiando. L’Alto Adige si compiace che il dott. Degasperi sia stato «fischiato». I pinetani ci pensarono il 27 ad esprimere il loro parere colla scheda. Lo scontro ha però servito a strappare la maschera agli avversari. In Piné alcuni astuti ed alcuni illusi tentavano da giorni di lanciare la candidatura di un signor Cadrobbi, consigliere in pensione, persona rispettabile, ci hanno detto, ma che non sapppiamo in quanto c’entri con simili mene. Si diceva che per la strada bisognava avere un candidato di Piné. Questi emissari però si guardarono bene dall’avvicinare le nostre persone di fiducia, lavoravano invece nell’ombra e scrissero, come oggi sappiamo, in Primiero assicurando che tutti partiti, compresi i popolari, si erano accordati per il Cadrobbi. In Fiemme poi si sono recati in persona a parlare con quei liberali. Tentavano quindi una sorpresa, contando sulle astensioni eventuali dei nostri. Il comizio di Baselga ha strappato la maschera ai confusionisti. L’Alto Adige di ieri sera pubblicò come «candidatura indipendente» nella quinta curia quella del cons. Cadrobbi, in pensione a Rovereto, presentandolo come candidato dei «comuni di Baselga, Miola e Bedollo». (Chi avrà autorizzati i comuni a candidare?) e aggiungendo come confidino che sul suo nome si affermeranno tutti gli elettori del collegio non vincolati da pregiudiziali di partito. Naturalmente le pregiudiziali devono essere solo del partito... popolare. Il Popolo se la gode un mondo della «ribellione anticlericale» di Piné . Gli amici sono avvisati. 