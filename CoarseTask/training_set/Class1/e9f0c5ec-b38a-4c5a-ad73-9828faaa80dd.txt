Lo scioglimento della Camera ha colto i partiti all’improvviso. Per il Trentino poi esso doveva recare grandi amarezze, perché troncava speranze che parevano vicine al compimento. Nessuna meraviglia quindi, se il nostro partito entrò nella campagna elettorale di malavoglia e con una certa stanchezza. Vennero prima le difficoltà per le candidature in seguito al ritiro di tre deputati ; poi quando si doveva battere la campagna, ci trovammo ridotti ad un gruppo esiguo, non più fresco nemmeno questo, ma stanco per le lotte elettorali combattute nell’inverno. Tuttavia l’entusiasmo sopperì al numero ed alle forze. Adunanze private, comizi pubblici, contraddittori si susseguirono fino all’ultimo momento, fino ieri sera. Poiché non conveniva nasconderci che l’entusiasmo ed il concorso del 1907 si erano ottenuti con una campagna di 5 mesi, e che questa volta invece il tempo breve e la precocità dello scioglimento erano in tal riguardo circostanze negative. Si aggiungano l’emigrazione ed i lavori per i bachi da seta. In certe vallate, come in Fiemme, Primiero, Folgaria, Vallarsa, Alta Val di Sole, mancano dove un terzo, dove più di un terzo di elettori. Per l’allevamento del bestiame molte famiglie sono già a mezza montagna; per i bachi da seta, nei paesi di collina, in Valsugana ecc. proprio in questi giorni si lavora a furia, cosicché bisogna attendersi che il corso alle urne sia molto minore di quello raggiunto nella prima metà del maggio 1907. Non occorre aggiungere che la grande maggioranza dei nuovi votanti, per le loro convinzioni e per i loro interessi aderiscono al programma popolare e che quindi lo scarso concorso è tutto a nostro danno. Il nostro partito ha avuto questa volta una posizione difficile nel collegio rurale di Rovereto. I candidati oltre il nostro sono quattro: Postingher , liberale; Flor, socialista; Adami della Lega d’Isera. Ma il peggio è che si è tentato con tutti i mezzi di portare la discordia anche nel nostro campo. In tutta la valle sono affissi i manifesti che invitano gli «elettori cattolici» a votare per don Panizza. Ed è ormai certo che parte dei voti andranno così perduti . I leghisti ricorrono poi al terrorismo più aperto. Va notato che in certi paesi fra aderenti della Lega, socialisti ed olimpostingheriani non si sa più distinguere. È tutta una massa eterogenea che si muove all’assalto delle nostre posizioni. I liberali hanno concentrato i loro sforzi nel collegio dell’on. Tonelli ed in quello anaune-solandro. Naturalmente non fanno la propaganda in base al loro programma ma cercano di trarre partito da circostanze locali. In Giudicarie hanno spedito a tutti i comuni un bilioso articolo sulla ferrovia giudicariese, contro la Banca Industriale, cui si accusa perfino di mancato patriottismo perché la Banca Industriale usa anche ingegneri tedeschi: come se i progettanti dell’ex comitato tramviario o i fornitori della centrale sul Sarca fossero stati italiani! L’attacco contro la Banca Industriale era ributtante. Avremmo avuto in mano del buono da rispondere. Ma abbiamo voluto dimostrare che preferiamo piuttosto perdere eventualmente dei voti che sfruttare in una campagna elettorale una questione economicamente complessa. Se «L’Alto Adige» per la sua opera grettamente piccina di difficoltare la finanziazione e per i suoi articoli patriottici, dove si mettono in contrasto gli interessati, guadagnerà dei voti, buon pro gli faccia! Sono le vittorie del patriottismo liberale. Per il collegio anaune-solandro i liberali nutrono grandi speranze. Ieri tutti gli avvocati di Cles ed il dr. Menestrina di Trento si sono gettati sui paesi del collegio. Propaganda liberale? Nemmeno per sogno. Ma propaganda per l’allevamento del bestiame. I voti per il cav. Stanchina saranno voti di aderenze personali e sono in piccola parte voti di programma liberale. In specie nei paesi attorno a Livo si ritiene che avrà una votazione buona. Da notarsi che mentre in campagna fanno gli ultra-agrari, a Trento l’on. Bertolini combatte il candidato popolare perché aderente a un partito il quale propugna sovratutto gli interessi rurali. In Fiemme GR (l’ex commissario Rizzoli?) ha diffuso un appello ai vicini per il candidato liberale. All’ultimo momento è sorta di nuovo la candidatura volksbundista del P. Chiocchetti. I socialisti sperano in un aumento del numero totale dei voti in tutto il Trentino, perché molti liberali, dove non hanno una candidatura propria, voteranno per i socialisti. Nelle città il ballottaggio è probabilissimo. Dubbio è solo chi entrerà in ballottaggio. Nel collegio meridionale influiscono contro di noi le stesse circostanze che ci stanno di contro nei collegi rurali, senza dire della abolita sede elettorale di Ala. Nonostante tutte queste difficoltà il partito popolare può guardare con soddisfazione a questa campagna. Essa venne combattuta a bandiera spiegata in nome del proprio programma e dei propri meriti, senza ricorrere alle losche manovre, agli infingimenti, ai localismi, alle pressioni degli avversari. Questa sera l’edizione straordinaria del Trentino uscirà coi risultati che ci saranno pervenuti. 