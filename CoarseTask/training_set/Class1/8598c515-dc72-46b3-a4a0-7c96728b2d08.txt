«Questa rappresentanza delle minoranze è senza dubbio alcuno giusta e corrispondente ad equità, ma se tale appare per le elezioni comunali, ben più equa ed opportuna si manifesta nelle elezioni politiche, perché appunto nei corpi legislativi, ove si discutono questioni di vitale importanza per tutti, ove si votano le imposte dirette ed indirette che formano la base delle addizionali comunali, dovrebbero poter esprimere la loro opinione tutti i partiti politici. Ecco perché appare evidente che la rappresentanza delle minoranze dovrebbe anzitutto essere introdotta nei corpi legislativi e solo conseguentemente estesa ai consigli comunali». Così Il Messaggero, il quale evidentemente in tal modo ci vorrebbe rinviare alle calende greche. Se la rappresentanza proporzionale del comune può venir introdotta solo dopo una nuova riforma elettorale parlamentare stiamo freschi! Possiamo aspettare mezzo secolo almeno, prima che il Parlamento austriaco si metta d’accordo per un’innovazione simile. E perché, dite un po’, è proprio necessario che s’incominci colle elezioni parlamentari? Noi vi potremmo opporre a centinaia le obiezioni della teoria e della pratica contro la proporzionale politica, ma non sarebbero che obiezioni platoniche, nelle quali noi potremmo dichiararci per la proporzionale anche nelle rappresentanze politiche, malgrado l’esempio della Svizzera, dove succede proprio il contrario. Ma lasciamo stare i principi e parliamo franco sulle ragioni di opportunità locale. I liberali e i socialisti potrebbero negare che venga resa giustizia a noi nei municipi, quando di fatto nelle elezioni parlamentati essi non fossero rappresentati secondo la loro forza. Ora questo non è il caso. Nel 1907 i popolari ebbero complessivamente 41 mila voti, i liberali circa 6 mila, i socialisti press’a poco lo stesso numero. Il che vuol dire che anche proporzionalmente spetterebbero circa 7 deputati ai popolari, 1 ai liberali ed un altro ai socialisti. La distrettuazione, che noi abbiamo combattuta per le ragioni esposte altra volta ed ieri, funse dunque artificiosamente da quoziente elettorale. I liberali non hanno quindi da lagnarsi ed è ingiusto che essi ci rimandino all’anno duemila. Nutriamo fiducia che i loro uomini più avveduti, come diceva ieri Il Popolo , comprenderanno che né noi né le nostre istituzioni possiamo rimanere a lungo esposti ad un ostracismo, al quale finalmente ci ribelliamo. Col semplice principio di maggioranza e coi 4 corpi si riuscirà in forza dell’anticlericalismo in fiore di escluderci, per quanto noi a Trento siamo un partito politico più numeroso del liberale e per quanto paghiamo più imposte e tasse dei socialisti. 