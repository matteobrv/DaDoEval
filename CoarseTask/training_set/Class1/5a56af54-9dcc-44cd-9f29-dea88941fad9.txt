[...] La modalità del suffragio universale Quando il progetto del suffragio universale entrò nello stadio, come si dice, d’incubazione, si manifestarono subito due tendenze che miravano a distruggere in concreto il suffragio universale eguale, ammesso in teoria, e questo per mezzo di una distribuzione dei mandati tutta artificiale ed arbitraria. Mentre il concetto integrale del suffragio universale presuppone di per sé la formazione di collegi elettorali eguali per il numero degli abitanti, si tentò ora di creare delle distinzioni e delle eccezioni in favore del censo e della cultura. Il principio del suffragio per grado cacciato dalla porta entrava per la finestra, la disuguaglianza del singolo di fronte al diritto del voto veniva sostituita dalla disuguaglianza delle collettività, aventi diritto a voto, cioè dei collegi elettorali. Da una parte sono i tedeschi, i quali possedendo ora alla Camera il 48,23% dei mandati e prevedendo a ragione di perdere, con la caduta delle curie, questa proporzione che a loro non spetta in base al numero degli elettori, pretendono che nella distrettuazione si abbia riguardo alla cultura e al censo, creando per la città e i centri collegi elettorali più piccoli. E questo nel presupposto che i centri sono prevalentemente tedeschi, la campagna invece non tedesca. L’altra tendenza è propria dei liberali di tutte le nazionalità e vuole col medesimo mezzo della distrettuazione favoriti i centri industriali e le città, come quelle che albergano la borghesia liberale. È noto che queste due tendenze, la liberale e la tedesca, si manifestarono anche nella provincia nostra. D’un canto l’on. de Grabmayr pretese che ai 201.262 abitanti delle città della provincia si assegnassero otto mandati e ai 673.362 abitanti dei comuni rurali, soltanto 13 mandati, dall’altro l’Alto Adige , aderendo a questo principio che faceva valere 25.000 urbani quanto 50.000 rurali, manifestava la tendenza di voler creare privilegi per il partito liberale e gli uomini che lo dirigono. La polemica che ne nacque è nota. Difatti quale è il punto di vista del partito popolare trentino di fronte alle modalità della riforma? Nessuno, se non quello della coerenza, null’altro se non quello della giustizia. Posto una volta il principio dell’eguaglianza del suffragio, non è logico reclamare delle eccezioni a proprio vantaggio, proclamato una volta il suffragio uguale come postulato di giustizia, è ingiusto il fabbricare ad arte disparità ed ineguaglianze. Era nostro dovere di protestare contro codesti artifici anzitutto come italiani, i quali al pari degli czechi, dei croati, degli sloveni e dei ruteni devono richiedere che il suffragio uguale venga applicato rigorosamente e non in modo da mantenere e perpetuare l’egemonia tedesca nello Stato. Era nostro dovere di protestare anche in nome della maggioranza del popolo nostro, il quale non per burla doveva venir proclamato «popolo sovrano». L’oratore passa poi a parlare delle probabili conseguenze del suffragio universale. Le conseguenze del suffragio universale in Austria. Il suffragio universale in Austria, sia pure anche con indebite eccezioni a favore dei tedeschi, aumenterà i mandati degli slavi. Più rilevante però sarà lo spostamento dei partiti in linea religiosa. È certo che avremo un aumento dei radicali e in quantità e in qualità, ma anzitutto in questa. Il gruppo socialista che non oltrepassa oggidì gli undici deputati, salirà probabilmente già al primo assalto a 50 deputati circa. Ciò vuoi dire, per chi conosce le tendenze dei socialisti austriaci, che avremo anche nella Camera a Vienna un forte nucleo eminentemente anticlericale e anticattolico attorno al quale si raccoglieranno le altre frazioni radicali, divenute più omogenee e più pugnaci, per il cessare delle tendenze moderate. Questo accentramento delle forze antireligiose non rappresenta per noi cattolici, un pericolo prossimo? S’è detto, e si ripete volentieri nel nostro paese, che le questioni religiose per la vita pubblica non sono più d’attualità, e che non imperniano più il diventare e l’essere dei partiti. Questa affermazione risale a coscienze amanti dell’equivoco e rifuggenti a penetrare sotto la corteccia esteriore delle cose. Non basterebbe l’esempio della Francia modernissima per provare il contrario di quanto si afferma? Ma v’è delle prove che ci toccano ancora più da vicino. Lo Stato stesso in cui viviamo, benché ossessionato dalle passioni nazionali, superata appena nella sua crudezza la tendenza anticattolica, «Los von Rom» , deve occuparsi ora di questioni che toccano direttamente il cattolicismo, del divorzio cioè e della scuola laica. L’agitazione in favore del divorzio specialmente ha ripreso negli ultimi tempi vigore, ha preso forme consistenti ed è arrivato già nelle commissioni parlamentari. Il movimento tende ad ingaggiare la Camera per la cosiddetta riforma matrimoniale. Una questione dunque eminentemente religiosa è divenuta attuale, s’imporrà alla rappresentanza parlamentare. Il nostro dovere Di fronte a questo incrudire della lotta anticattolica, che coincide con l’attuarsi delle conseguenze del suffragio universale, qual è il dovere di un partito, il programma del quale poggia come base sui principii immutabili della società cristiana? Creare anzitutto posizioni chiare, nette, ecco il compito nostro. Noi dobbiamo rifuggire dalle mezze misure, dalle mezze coscienze. Nelle prossime elezioni ogni candidato dovrà assumere colore anche di fronte alle questioni religiose, poiché interessa al popolo trentino di sapere se i suoi rappresentanti alla Camera, aumenteranno i voti dell’invadente anticlericalismo o meno. Non è lecito appagarsi di vaporose idealità, di viete formule dottrinarie, conviene che si sappia quanto importi il liberalismo o l’anticlericalismo di certi onorevoli. Il secondo nostro dovere è quello dell’organizzazione. Il suffragio universale trapianterà la lotta elettorale in tutte le vallate, in tutti i paesi, anche i più piccoli, e noi dovremo difenderci o assalire su tutti i punti. Solo l’organizzazione può essere pegno della vittoria. Questa organizzazione noi abbiamo già preparata da tempo ed è l’Unione politica popolare trentina. Essa ha il proprio programma che fu spiegato nelle adunanze e diffuso a larga mano tra il popolo; anche il numero dei soci è rilevante. Siamo ben lungi tuttavia dall’essere pronti alla lotta, d’aver raggiunto l’ideale prefissoci. Incoscienza colpevole o deplorevole trascuratezza di molti dei nostri ha ostacolato i progressi voluti, e ancora oggi, mentre gli avversari si organizzano e l’ora decisiva sta per scoccare, dobbiamo rinnovare l’appello a quanti condividono le idee nostre, a quanti desiderano la vittoria legata alle bandiere cristiane. Il programma del partito popolare è programma d’oggi, il quale, poggiando sulle granitiche basi della storia cristiana del popolo nostro, ne vuole l’elevamento morale, nazionale ed economico. In esso rivivono le idee della democrazia cristiana, per la quale sono sorte e fiorite tante nostre organizzazioni, in esso è segnata la via dell’elevamento nazionale di questa terra, stretta da potenti avversari. Il nostro programma infine è programma di rivendicazioni popolari, di difesa e di progresso sociale per le classi che si presentano ora appena alla ribalta della vita pubblica. E Dio voglia che i nuovi atteggiamenti della politica e i rivolgimenti che prepara l’indomani ci trovino pronti e fiduciosi, come un esercito ordinato, con la magnifica parola d’ordine che racchiude le idealità e le speranze di tutti: cattolici, italiani, democratici! 