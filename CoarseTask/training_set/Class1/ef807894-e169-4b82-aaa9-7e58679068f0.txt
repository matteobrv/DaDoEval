Il nostro supplemento di sabato notte deve aver colpito nel segno, almeno a giudicare dallo strepito che fanno gli avversari. L’Alto Adige è uscito stamane con un contro-numero, nel quale smentisce che vi sia un patto formale fra liberali e socialisti. Esso scrive, ingenuamente: «Se i socialisti non fanno un mistero di preferire, scegliendo fra due partiti avversari, i liberali ai clericali, è chiaro che in ciò non vi è niente di scorretto né da parte loro, né da parte nostra. Tutt’al più da ciò si può arguire, che il nostro partito riesce loro più simpatico, o – o se meglio vi piace – meno antipatico del vostro. E dovremmo piangerne?» . Che cosa vogliano dire tali parole, si può indovinare, quando si veda l’analogo contegno usato dal «L’Alto Adige» nel ballottaggio del 1907, quando i liberali, anche senza parte ufficiale, votarono per l’Avancini . E come si spiega altrimenti l’accanimento col quale i socialisti votano e raccomandano la lista liberale? Il Popolo di stamane fa fuoco da tutte le bocche per spingere gli elettori a votare contro gli odiati clericali. Il giornale rosso-borghese dice che bisogna tener lontano dal Comune di Trento tanto laidume , ciò che siamo naturalmente noi. E conclude che «alle sfuriate» nostre esso è anzi riconoscente: «Perché esse certamente gioveranno a spinger tutti i cittadini di parte non clericale a compiere il loro dovere impedendo che Trento, che non è clericale né nella massa operaia, né nel suo terzo corpo comunale abbia una rappresentanza nera carpita con metodi di corruzione e di intimidazione». «Ai cittadini che hanno fierezza e sentimenti democratici nell’interesse non solo della città nostra ma di quanti nel Trentino tutto anelano a scuotere il giogo clericale» . Il linguaggio non potrebbe essere più chiaro. E che queste anime candide prendano la scalmana in favore dei liberali, solo perché essi sono più simpatici di noi? La verità è che, mentre scriviamo, si appalesa già il vero carattere della votazione del III corpo. È l’odio anticlericale che mette in moto gli agitatori di tutti i partiti avversari. Le ragioni, gli argomenti non valgono più, l’anticlericalite diventa epidemica. Il Popolo, trionfante, annunzia che «siamo invasi dalla tremarella d’esser sconfitti». È un po’ presto; a dir lo vero. Ma un altro sentimento nutriamo già ora: quello di un giustificato orgoglio. L’orgoglio che i nostri avversari per sbarrarci il cammino abbiano dovuto stringersi in combinazioni ripugnanti alla logica, al buonsenso, al loro stesso pensare. L’orgoglio che per accanire i propri contro di noi abbiano dovuto ricorrere al fantasma del clericalismo e ai trucchi politici, mentre noi vinti o vincitori, sappiamo di chiedere ed ottenere i voti solo per il nostro programma di riforme comunali. Forse il suffragio ristretto e la viltà dei capi socialisti impedirà che il voto sia l’espressione sincera della cittadinanza. Non importa! Tutti gli amici nostri facciano il loro dovere. Nessuno manchi. Si tratta di affermare sul nostro programma e sulla rappresentanza proporzionale il massimo numero dei voti. 