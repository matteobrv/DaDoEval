Dobbiamo dare oggi una notizia molto grave e molto triste. La Banca Industriale nelle trattative cogli organi dello Stato per la finanziazione della tramvia giudicariese si trova imprevedutamente di fronte ad ostacoli nuovi che minacciano non solo di mutare essenzialmente la situazione della costruenda ferrovia Trento-Tione-Lago di Garda, ma anche di compromettere tutto un programma di risorgimento economico con carattere indigeno e nazionale. Da Vienna cioè si è fatto sapere ai rappresentanti della Banca Industriale che il Governo intende di avocare a sé l’esercizio della ferrovia giudicariese, non concedendo agli enti trentini che ... la fatica e la spesa di costruirla. La notizia non è ancora ufficiale né formalmente confermata. Abbiamo però tutte le ragioni di temere che essa sia tutt’altro che campata in aria, poiché il fattore che qui ha messo la spada sulla bilancia è l’amministrazione militare. Pare accertato che al ministero delle ferrovie sia giunto il monito da parte del ministero della guerra che, in vista dell’importanza strategica della ferrovia in parola e delle condizioni speciali del Trentino, la linea Trento- Tione-Lago di Garda debba essere assolutamente in mano dello stato, escludendo una direzione ed un’amministrazione autonoma trentina 1). È dunque la solita politica di diffidenza e di sospetto che si rivolge contro di noi, è lo stato poliziesco e militare che grava sulle iniziative e sulle imprese trentine la sua mano di ferro. Ma al monito militare sembra si sia aggiunto anche l’eccitamento del ministero degli interni. Che cosa vuole questo? Non lo sappiamo, bensì intendiamo quello che non vuole. Non vuole che nel Trentino sorga una amministrazione ferroviaria autonoma ed indigena e che si costituisca una cellula della nostra indipendenza economica negataci con pertinacia secolare. Non vuole che le nostre linee di comunicazione siano dirette da Trento, invece che da Vienna, che i loro impiegati siano trentini, che nella lingua d’ufficio e nelle scritte s’insinui quel carattere indipendente e nazionale che s’è visto tanto mal volentieri – anche questo si seppe dire – sulla Dermulo-Mendola. È il nostro sviluppo autonomo in poche parole che deve essere impedito, soffocato, poiché il regime poliziesco non si fida di noi. Come negli uffici pubblici gli italiani sono buoni a sbrigare gli affari, ma a dirigere debbono essere chiamati tedeschi o slavi, così è delle ferrovie, arterie della nostra vita economica. Ben può contribuire alla loro effettuazione il Trentino coi suoi danari e i suoi ingegni, ma ad esercitarle, a dirigerle vengono mandati gli Oberinspectoren e gli Hofräte coll’incarico di vegliare, affinché sulle scritte o nei registri appaia manifesta ed intatta l’egemonia tedesca e negli impiegati, negli addetti, nell’amministrazione non passi neppur l’alito di quello spirito nazionale cui le leggi dello Stato concedono pure libero campo. Ma v’ha di peggio; tali misure imprimono una profonda traccia nella nostra vita economica. Il nostro capitale fu finora inoperoso e non seguì che in piccola parte ed a grande stento la via delle industrie. E benchè ora l’opinione pubblica, per il sano ardire di pochi, incominci a riprendere coraggio, ci sono ancora troppi (bastava leggere ultimamente la corrispondenza di un anaune su di un giornale cittadino) che lodano l’immobilità dei bei tempi antichi. In così fatta situazione sarebbe dovere dello Stato di incoraggiare la speculazione del capitale; e tale suo compito si impone specialmente nelle imprese ferroviarie, ove lo Stato sovvenzionandole coi suoi contributi in azioni di fondazione facilita ai fattori locali e privati la partecipazione loro in azioni di priorità. Ma dove si troveranno le banche o i privati che daranno da amministrare allo stato che è notoriamente l’amministratore meno parsimonioso che esista? Come potrà venir invitato il capitale trentino a costituire delle imprese su cui distende le sue fredde ali la burocrazia, così poco amica delle nostre sorti, così poco curante del nostro carattere, così ignara dei nostri bisogni? E con tali prospettive che cosa avverrà delle altre ferrovie progettate, che cosa avverrà della ferrovia di Fiemme? Non bastava dunque corteggiarci in una misura addirittura vergognosa nel progetto di legge delle ferrovie locali, fucinando nel segreto del ministero una sproporzione inaudita fra italiani e tedeschi della provincia, non bastava trattare la Ferrovia Dermulo-Mendola col bisturi della vivisezione, loro così esatti, così scrupolosi col tempo e coi denari nelle imprese in propria regia (vedi i Tauri e Trento-Malè), bisognava ancora versare sull’energia delle nostre forze vive l’acido corrosivo della suspicione statale e del veto militare! Disgraziato paese il nostro, che quando ha trovato un uomo, come il Beck, che ne riconosce i bisogni e il buon diritto a un trattamento migliore, minaccia di precipitare di nuovo in fondo per tutti i gradini saliti faticosamente. Ma noi – ci piace qui ripetere l’assicurazione fatta ier l’altro dall’on. deputato della Valsugana, non verremo meno, non abbandoneremo il campo della lotta. Chi spera col diniego e colle ostilità di ricacciarci nella scoraggiata inerzia dei tempi passati, non conosce la nostra tempra. Gli uomini della nostra scuola in tempi tristissimi hanno concentrato tutte loro energie nella creazione di istituti autonomi che rappresentano una forza organizzata che non morrà. Queste creazioni sono monumenti di quello che abbiamo fatto per il popolo a garanzie di quello che sapremmo fare, se anche gli enti pubblici compissero il dover loro. Imperturbati, continueremo l’opera nostra, fino che ci brilla la speranza di sollevare il nostro povero popolo dimenticato, fino che ci rimane la fiducia nelle energie del popolo trentino, ancor non dome. E tale spirito di faticosa costanza dominerà anche la politica del partito popolare. Non noi cadremo in braccio ad una politica che sotto il rumore di frasi roboanti nasconde la comodità e la viltà dell’inerzia; noi terremo testa agli avversari e vincitori e indietreggianti, cercheremo di strappare colla diuturna fatica anche una minima parte del tutto che è nostro buon diritto, una briciola di quel pane che ad altri viene largamente concesso. Sappiamo che tale contegno non piace né agli uni né agli altri: né a coloro cioè che propugnano senz’altro l’opposizione per l’opposizione, noncuranti della sua sterilità e delle urgenze popolari, né a coloro che ci vorrebbero più pieghevoli inanzi al feticcio delle cosiddette «ragioni di stato». Ci rincresce, ma il partito popolare non intende di mutar metodo: gli interessi morali e materiali del popolo e del Trentino inanzi a tutto. Chi li appoggia e quando li appoggia è nostro amico, viceversa, è nostro avversario. No, tale politica non ha fatto bancarotta o tribuni del Popolo; sarà la politica meno facile, non sarà politica da ciarlatani, ma è l’unica politica reale possibile nel nostro paese ed è quella che finora ci ha recato vantaggi maggiori. In quanto allo Stato, pensino i suoi reggitori se la sua sullodata condotta sia atta a cattivargli o a mantenergli gli animi. Può accadere, lo concediamo, che il nostro partito in mezzo agli opposti flutti – non oggi, che non ne ha voglia davvero, ma domani, in un avvenire lontano, soggiaccia e faccia naufragio. Nel qual caso si ricordino i governanti: aprè, nous le de luge! 1) L’«Armeezeitung», giunta ieri, accenna anche alla straordinaria importanza strategica della ferrovia e ricorda in proposito come per suo mezzo le splendide operazioni del gen. Kuhn del 1866 riuscirebbero ora di gran lunga più semplificate. 