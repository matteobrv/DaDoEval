Le Innsbrucker Nachrichten hanno un altro eccesso di furore. La Dieta non si apre, e il governo ha ceduto di fronte agli italiani. Per quanto tempo ancora, chiedono le Innsbrucker Nachrichten, i tirolesi dovranno lasciarsi comandare in casa loro da invasori? Per quanto tempo? Fino che voi costringerete i presunti invasori a dimorare nella vostra casa e a starvi non come comproprietari, ma come appigionali che pagano il prezzo del servaggio. Fino allora noi non comanderemo, come dite voi, lupi assetati alla fonte, ma resisteremo alla vostra prepotenza. Si cambi sistema, consigliano le Innsbrucker Nachrichten al governo. Si convochi la Dieta, senza previe trattative, si prendano gli italiani per fame, si adoperi la forza, si condannino quelli impiegati e quei parroci che danno aiuto ai nemici della provincia e dello Stato, si comandi al principe Vescovo di Trento di richiamare all’ordine il suo giornale ch’è divenuto sfacciato, si diano scuole tedesche la’ dove si chiedono... Cambiare sistema? È un sistema che conosciamo. Bismarck e Bülow lo hanno messo in opera in Posnania . Ci sono riusciti? Giudicatelo voi. Ora si vuol ricorrere lassù ad una legge di espropriazione, colla quale si costringono i polacchi a vendere i loro possessi solo ai tedeschi. Questa proposta ha scossa la coscienza di molti tedeschi ed è certo che non sarà solo il Centro che vi voterà contro. La legge non passerà nemmeno in Prussia: in Austria ancora meno. Eppure voi, aperti consiglieri della prepotenza e dell’oppressione, dovreste sapere che senza ledere il nostro diritto di proprietà non vi riuscirà di scacciarci dai nostri possessi. Fino a quando? Sempre, vi gridiamo, sempre fino che voi non vi sarete ricordati che siete in Austria, stato plurinazionale e non pantedesco; sempre! Fino che non avrete imparato che nella provincia del Tirolo, volere o non volere, vivono due nazioni, la cui natura e costituzione hanno concessi i pari diritti. Prenderci per fame, perseguitare impiegati e preti, metterci il bavaglio a noi... ma via siete degli ingenui! Credete voi che la causa della giustizia dipenda da un uomo, da alcuni uomini? Abbiate pazienza, e la generazione ventura vi darà una risposta ancora più aspra. Essa viene su, educata alla lotta rude, alla ribellione contro la prepotenza e ai colti viene avvicinandosi il popolo, il popolo che incomincia a capire quai lupi in vesta d’agnello siete voi. Questa è la via alla quale ci conducete, questo l’avvenire che voi preparate colla vostra politica della mano forte. Eppure al di qua e al di là di Salorno sono anche uomini che non vogliono la lotta a tutti i costi, che odono la parola della ragione, la voce della coscienza anziché quella del sangue. Ragione e coscienza ci dicono che la conciliazione almeno sul terreno dei fatti è possibile. Perché questi uomini non leveranno alta la voce? Il partito popolare, venuto il suo tempo, saprà fare il suo dovere, ma, lo si noti bene, tratterà coi tedeschi a pari a pari. Né elemosina né suppliche. Noi sappiamo la nostra debolezza economica, che le Innsbrucker Nachrichten ci rinfacciano, ma siamo anche sulla via giusta del risorgimento. Abbiamo riconosciuto che l’unica politica nazionale possibile nel Trentino è quella del suo risorgimento economico, e per questa via camminiamo innanzi e sul campo economico concentriamo tutti gli sforzi. Se il Governo centrale corrispondendo alle solenni promesse date, appoggerà il nostro programma, il Trentino avrà giorni migliori. Allora forse ai prepotenti scemerà l’audacia dell’offesa e gli equanimi vedranno nel Trentino un paese che non sogna avventure politiche, ma vuole svilupparsi liberamente ad una vita propria senza toccare i diritti dello stato e delle altre nazioni. Queste ultime parole siano dirette alle Tiroler Stimmen che in un articolo assennato criticano i consigli delle Innsbrucker Nachrichten. Ai prepotenti, agli snazionalizzatori rispondiamo al loro quoque tandem: sempre!; agli equamini o almeno ai positivi, diciamo: noi siamo per una pace onesta. 