Presso la Società privata della Ferrovia meridionale si è instaurata, negli ultimi tempi, la prassi di usare costantemente e in modo conseguente, nel traffico di beni e di merci per la stazione di Trento la denominazione, in precedenza solo occasionalmente usata, di Trient. Tale mutamento di nome ha spesso comportato confusioni con la stazione di Triest, tanto che i circoli commerciali e d’affari trentini da ciò danneggiati hanno dovuto ripetutamente e di comune accordo protestare contro la nuova prassi. La stessa tendenza si è manifestata in altre stazioni, come ad esempio a Neumarkt, dove il secondo nome «Egna» è scomparso, nonostante la circostanza che Egna sia la stazione di collegamento per la strada principale della Val di Fiemme e di Fassa e, più in generale, per l’intero territorio italiano delle Dolomiti. Al mutamento delle indicazioni sui cartelli ferroviari corrisponde naturalmente anche la segnalazione orale dei capotreni, i quali nell’annunciare le località bilingui citano solo il nome tedesco e, nelle stazioni italiane, annunciano il nome italiano solo in seconda istanza. Poiché questa prassi da una parte lede il sentimento nazionale degli Italiani e il loro diritto innato, ma d’altra parte porta anche inconvenienti nel traffico di persone e di beni, i sottoscritti rivolgono a Sua Eccellenza il signor ministro delle Ferrovie e a Sua Eccellenza il ministro del Commercio la domanda: «Sono i signori ministri delle Ferrovie e del Commercio disposti ad intervenire presso la Società privata della Ferrovia meridionale, affinché non vengano violati i diritti linguistici ed economici degli italiani ?» 