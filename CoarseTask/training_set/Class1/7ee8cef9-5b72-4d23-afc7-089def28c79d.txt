Che bella cosa la franchezza! È così facile intendersi... e anche combattersi quando si sa con chi si ha da fare, mentre certe sinuosità e certe copertele d’occasione sono sempre poco piacevoli, per quanto possano essere utili a chi le adopera. Gli è perciò che, a parte la sostanza, ci è riuscito sempre più simpatico il giornale di Rovereto quando era il giornale della scopa che non quando, per opportunità di momento elettorale, parve divenire il giornale dell’aspersorio. È ben vero che era questione di apparenza, e noi abbiamo sempre pensato che il manico fosse ancor quello. Ma pure. La cosa però non poteva durare. E il giorno liberale ritorna... simpatico. L’occasione era troppo bella per lasciarsela sfuggire, il «momento triste» di anticlericalismo che delizia oggi l’Italia, era così pieno di seduzioni per le anime «liberali», così opportuno per dare un’apparenza di legittimità a quelli ideali che talvolta possono nascondere ma a cui non sanno rinunciare: l’elezioni, d’altronde, sono così lontane che si poteva benissimo tornare... alla scopa. Ed ecco che ieri sera il Messaggero pubblica un articolo di fondo del suo noto corrispondente G.F., un signore che ha fatto altra volta le sue, quando fu nel Trentino, e che ha lasciato delle prose di sapore molto radicale nell Alto Adige di quei tempi, un articolo che merita di essere rilevato. Non per nulla il signor direttore gli ha ceduto il posto d’onore! È questione programmatica. Il signore dunque, «anticlericale convinto, intransigente, tenace» comincia dal constatare tutti i turpi fatti che in questi giorni sono stati attribuiti a preti, frati e suore in Italia. È ben vero, lo diciamo così per incidenza, che i giornali seri, perfino di parte liberale, dicono apertamente che c’è perlomeno molto ma molto da dubitare sulla serietà di quelle accuse, ma al signor corrispondente, nonché articolista in fondo conviene supporli indiscutibilmente veri, per i suoi scopi, anzi per accrescere il numero gli fa comodo porre tra gli istituti religiosi anche quello della Fumagalli e della Capozzi, di cui i lettori sanno cosa devono pensare. Ma naturalmente, se non avesse fatto così, gli sarebbe mancato un elemento «al legittimo senso di gioia per l’affrettata liberazione della scuola dalla piovra clericalesca». Poiché è questo il gran desiderio dei nostri amici liberali, desiderio del resto che noi troviamo molto giustificato, e che anzi più di una volta abbiamo loro dovuto rammentare, quando se ne erano stranamente dimenticati: «Si applichi la legge che sopprime le congregazioni religiose, si applichi quella che sopprime la mano morta, si applichi quella che disciplina la sorveglianza del Provveditore degli studi sugli asili e le scuole private, si applichi la legge di pubblica sicurezza ed il regolamento d’igiene: solo così noi rientreremo nell’ordine legale e morale. Non pretendiamo molto, noi!». Oh no, immaginatevi; poco su poco giù, che si faccia ora in Italia (e appena si può anche in Austria, nevvero colleghi? già si ha da esser logici) quello che si è fatto in Francia. Si vuole scopar via questi benedetti (eufemisticamente parlando) preti, che non sono buoni a nulla, anzi, come dimostrarono luminosamente i giornali socialisti, radicali e radicaloidi in questi giorni, una congrega di malfattori, alleati alle monache per rovinare la gioventù. Anzi, l’idea non è nuova, non sarebbe meglio, a risparmio di tempo e di brighe... di scopatura, addirittura accopparli come pare abbiano cominciato a fare gli anticlericali in Italia? Così si sarebbe sicuri di arrivare alla scuola laica. Con quanta gioia del Messaggero, non c’è che dire. «È dalla scuola laica che sorgeranno le nuove generazioni agguerrite contro i pericoli della vita, contro le seduzioni del misticismo, tendenti le braccia libere e forti incontro all’avvenire che è luce e gioia, lavoro e speranza». Non pretendono molto i signori! Ma nemmeno noi, vedete, pretendiamo molto. Vedete, ci accontentiamo che siate sempre così sinceri; diamine, già li avete gli ideali, dunque avanti con coraggio a bandiera spiegata. E vi batteremo le mani. Al resto, naturalmente, penseremo noi. 