Ci rivolgiamo oggi con un breve appello ai nostri amici. S.A. Rev.ma il P. Vescovo scriveva nella pastorale di quest’anno: «Ma è pur giusto, dilettissimi, che resti una perenne armonia del Giubileo sacerdotale del Papa anche nella diocesi; e questo si otterrà col consolidare opere cattoliche già esistenti, specialmente se destinate ad educare e salvare la nostra gioventù... Noi richiamiamo l’attenzione dei fedeli sull’opera diocesana del Convitto magistrale di Sacco, destinato ad agevolare alle famiglie povere l’educazione dei loro figli che si dedicano all’importante missione del maestro di scuola. Date aiuto a quest’istituto e farete opera di religione e di patria carità. Il Convitto magistrale di Sacco si chiamerà Piano, sarà ricordo diocesano del giubileo sacerdotale di Pio X a sollievo delle presenti e future generazioni, ed a grande vantaggio dell’educazione della gioventù». Non è necessario che all’appello del Vescovo seguano altre raccomandazioni. Tuttavia ci siamo permessi di ricordarlo poichè si tratta di cosa gravissima ed importantissima. Diciamo con la nostra solita franchezza: il convitto di Sacco , opera provvidenziale quant’altra mai, finanziariamente è posto sulle stampelle. O che i cattolici trentini in uno slancio di solidarietà trovano modo d’assicurare l’esistenza e il progresso dell’istituto, o che il convitto in brevi anni non sarà. Immaginiamo le obiezioni, le recriminazioni. Si dirà che si fanno troppe collette per usi meno urgenti, che si fa appello alla generosità dei credenti per opere che, pur divenendo lustro e decoro, non hanno valore essenziale, per l’avvenire della diocesi. Pienamente d’accordo. L’abbiamo scritto ancora. Un po’ di Francia l’abbiamo dentro nelle ossa anche noi, cattolici trentini. Quella certa organizzazione della carità e del piccolo obolo, a scopi ben determinati e sentiti da tutti come necessari a raggiungersi, quella certa economia sapiente e calcolatrice che contraddistingue i tedeschi, manca a noi, latini anche in questo, come nelle virtù. Sarebbe ora di correggersi. Le stesse cause che hanno rincarata la vita, rendono difficile la carità e le stesse ragioni che impongono la parsimonia nella vita privata, consigliano con insistenza crescente criteri più sani e più realistici nel chiedere o nel fare la carità, nell’esercitare la beneficenza. In un piccolo paese come il nostro dovrebbero evitarsi il continuo incrociarsi d’appelli e d’insistenze e il contraddittorio preannunzio di opere future, che non possono essere tutte «le più grandiose», «le più convenienti», «le più meritevoli d’appoggio». E più realisti converrebbe si divenisse. Sta bene erigere monumenti sacri o profani ma quanti vogliono che la terra trentina rimanga cattolica non solo per i suoi campanili, per le sue chiese, per i suoi segnacoli di fede, ma prima di tutto per le generazioni future che l’abiteranno, devono provvedere acché l’obolo dei buoni concorra a creare efficacemente tali garanzie, che noi vorremmo tramandare ai nipoti. Uno di questi è il convitto di Sacco, collegio d’educazione per i maestri, per i futuri educatori delle generazioni nuove. I cattolici trentini concentrino i loro sforzi ad assicurare l’esistenza di quest’opera, come s’è fatto un tempo per il collegio vescovile. Sarà il migliore monumento che potranno erigere a ricordo del giubileo sacerdotale di Pio X. 