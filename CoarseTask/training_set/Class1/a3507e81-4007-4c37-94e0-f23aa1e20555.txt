Tesero, 22 Malgrado il tempo pessimo, si raccolsero nella sala del Ricreatorio un buon numero di soci dell’Unione segantini. Lodevole lo spirito di sacrificio di quelli di Predazzo che intervennero in buon numero. Era invece scarsamente rappresentato il raggio di Castello Molina. Il cassiere Angelo Delladio accenna al lagno manifestato contro alcuni soci i quali si aggiungono un apprendista lasciandolo senza lavoro dei segantini soci della società. Si spera che il caso non si ripeta. Constatato che il presidente Luigi Delugan ritira le sue dimissioni, si conferma la direzione eletta ai 3 gennaio. Il d.r Degasperi tiene quindi una relazione che viene a concludere nei seguenti punti: I soci sono obbligati ad annunziare alla società i nuovi apprendisti, i quali in base al paragrafo 19 dello statuto sociale, nel primo anno non pagano tasse ma vengono calcolati come soci. Nell’anno seguente hanno tutti gli obblighi dei soci ordinari. La direzione ed i fiduciari devono attendere che gli apprendisti vengano annunziati. I fiduciari riceveranno dalla direzione un estratto dal libro «Mastro soci» di quei membri dell’unione che appartengono al loro raggio. Vi saranno segnati in parte a sé quelli che non hanno ancora pagata la tassa sociale del 1908. I fiduciari devono eccitarli ad adempiere i loro doveri sociali. L’adunanza decide che chi non avrà pagata la tassa prima della prossima adunanza generale (probabilmente pentecoste) verrà espulso dal nesso sociale. Ogni socio deve avere lo statuto e il cassiere o il fiduciario deve segnare il pagamento della tassa. S’incarica la direzione a studiare quali effetti avrebbe per la classe dei segantini e per la società stessa l’applicazione della nuova legge industriale. Tale questione va messa all’ordine del giorno della prossima adunanza. Si nominano a firmatari del protocollo Zen e E. Ventura. Sia apre quindi una grande discussione sulla istituenda cassa di mutuo soccorso. Si constata che molti sono gli argomenti pro e contro e grandi le difficoltà di fare qualche cosa di buono; infine a titolo di prova si decide di limitarsi per quest’anno a poco, lasciando ad un altr’anno il compito d’introdurre migliorie. Dopo la relazione del d.r Degasperi si conchiude con l’accettare per quest’anno il seguente regolamento colle rispettive disposizioni particolari per il 1909. 