Continuazione della seduta 26 gennaio 1912 I. Discussione ed approvazione del preventivo comunale per l’anno 1912 Entrate effettive. Rubrica II. Proventi e concorsi diversi [...] Il Cons. D.r. Alcide Degasperi osserva che siccome le proposte della minoranza popolare circa l’uscita non sono state accolte, e il bilancio perciò posa su criteri fondamentali, diversi da quelli proposti dalla minoranza, essa, per non fare dimostrazioni ormai inutili, si asterrà dal presentare emendamenti sull’entrata, riservandosi di manifestare il suo parere nella votazione della cifra complessiva. [...] Rubrica III. Sovrimposte e tasse [...] Il Cons. D.r Alcide Degasperi osserva in proposito avere il sig. Podestà rilevato anche a nome della Giunta che secondo i suoi criteri di bilancio avrebbe dovuto insistere per l’imposizione dell’addizionale sul casatico del 130%, che però se il Consiglio unanimemente accederà alla proposta della Commissione di fissare la sovrimposta casatico col 120%, si accontenterà di tale aumento. Il Cons. D.r Battisti ha dichiarato allora che i socialisti per i loro principi non possono dare il voto alle imposte, ma che per rendere possibile una votazione unanime del Consiglio e impedire così l’aumento fino al 130%, i socialisti si asterrebbero dal voto. Io chiedo adesso se l’unanimità richiesta dalla Giunta per non aumentare fino al 130% l’addizionale pel casatico, può intendersi anche in senso negativo, se basti cioè che anche la minoranza popolare si astenga dal voto. [...] Il Cons. D.r Alcide Degasperi osserva come l’appello rivolto dal Podestà ai rappresentanti del partito popolare abbia preso le mosse da una elegante disquisizione intorno alle concezioni economico sociali dei partiti, che in seno al Consiglio comunale non è stata forse mai fatta . Gli è però forza di dissentire dal modo di vedere del sig. Podestà, quando egli tende a suddividere dal punto di vista economico, i partiti rappresentati in seno al Consiglio comunale, semplicemente in partiti borghesi e partito socialista. Per molte ragioni egli non può accogliere tale concetto, che accomunerebbe il partito popolare con quello liberale e lo metterebbe con esso nella stessa posizione antitetica coi socialisti. Esiste invece una differenza non piccola anche tra la concezione economica del liberalismo e quella cristiano-democratica, concezione che potrebbe benissimo estrinsecarsi ed esprimersi anche nei criteri del sistema tributario. Ma i popolari piuttosto nel caso concreto si differenziano dai socialisti perché, data l’attuale situazione di cose, creata da altri fattori, non si sono richiamati semplicemente ai loro principi, ma hanno fatto delle proposte concrete, collo scopo prossimo d’impedire almeno più che fosse possibile l’aggravio del casatico. Essi hanno quindi anzitutto presentata una proposta di bilancio, la quale, se accettata, avrebbe evitato tutto l’aumento proposto del casatico. La Commissione accolse solo in parte questa riduzione e la Giunta dichiarò di non poter applicare gli appalti di certi pubblici servizi a cui miravano i popolari. Fu fatta allora dai popolari una seconda proposta di transazione, di abbandonare cioè gli appalti, e concedere alle entrate un aumento del casatico fino al 100%. Anche questa proposta non venne accolta nella Commissione, ma i rappresentanti del partito popolare la sostennero però in seno al Consiglio comunale nella seduta dei 26 gennaio 1912. I loro emendamenti non vennero nella uscita accolti dalla maggioranza, per cui sarebbe logico che ora, nell’entrata, la maggioranza si assumesse anche l’intiera responsabilità. La questione però si affacciava diversamente quando il sig. Podestà pose senz’altro il dilemma: O la minoranza popolare dichiara di votar contro ed allora la maggioranza imporrà co’ suoi voti l’aumento del casatico fino al 130%, oppure dichiara di accedere alla proposta della Commissione, e la Giunta si accontenta del 120%. Di fronte al grave dilemma il partito deve fare i propri calcoli. Chiede che la seduta venga sospesa per 5 minuti dopo di che i rappresentanti del partito popolare potranno dare la loro risposta. Il podestà accorda la chiesta sospensione. Riapertasi la seduta il Cons. D.r Alcide Degasperi fa la seguente dichiarazione: «La minoranza popolare ritiene che, accettando le proposte presentate da essa prima e durante la discussione, si sarebbe potuto chiudere il bilancio a pareggio secondo le esigenze di legge e, trattandosi di un provvisorio, secondo i criteri d’una prudente amministrazione, evitare il proposto aumento sul casatico. Di fronte però alla precisa dichiarazione della Giunta che, qualora la minoranza popolare non desse il suo voto per la proposta della Commissione, la Giunta chiederebbe alla maggioranza un aumento del casatico fino al 130%, la minoranza, pur mantenendo e riconfermando il suo punto di vista, allo scopo d’impedire un aggravio ancora maggiore dei cittadini, si adatterà alla proposta della Commissione». 