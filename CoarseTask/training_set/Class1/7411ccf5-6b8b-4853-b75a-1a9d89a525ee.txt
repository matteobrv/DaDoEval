Molti dei sui discepoli, leggendo in patria, al campo o nella diaspora, la notizia della sua morte, penseranno a quel don Segata aitante e sorridente che compariva nella scuola, nelle aule, nel teatrino, nei giardini, nella cappella del collegio vescovile, portando ovunque un’impressione di vitalità ed un’espressione d’ottimismo modesto e laborioso . Ma non è qui il luogo di parlare della sua opera in patria e della sua attività come docente né di raffigurarlo nel nostro Duomo a presiedere a cerimonie solenni della basilica. Ho chiesto invece al «Bollettino» un po’ di ospitalità per interpretare il pensiero dei profughi, i quali m’hanno pregato di attestare su questo loro foglietto il bene che fece loro il professore come «curato degli emigrati» e l’amore e la riconoscenza che sentono e sanno d’essergli debitori. Ma quale testimonianza migliore potrei io rendere di quella che rendeva questa povera gente durante la sua lunga malattia? Tutti i giorni venivano, singolarmente o a gruppi, sotto la finestra della stanza a pianoterra, ove giaceva l’infermo, e domandavano a chi lo assisteva se migliorasse, se non ci fosse un filo di speranza e, quando la risposta data a voce sommessa era necessariamente triste, alzavano gli occhi al cielo e dicevano: «oh, poveretti noi! Cosa faremo senza di lui? Era proprio nostro padre!» Alcuni entravano anche nella stanza e portavano fiori e palme di piante resinose che l’ammalato voleva si collocassero sul letto, quasi pegno consolatore degli affetti che lo circondavano. Nelle ultime settimane egli dovette limitarsi a contraccambiare i loro saluti così disadorni ma così pieni d’affetto, accennando semplicemente colla stanca mano o abbozzando ancora sul volto orribilmente dimagrito, il dolce sorriso di simpatia che gli era naturale; ma dianzi, fino ch’ebbe fiato, chiamava i visitatori al capezzale, voleva che cessassero di chiedere di lui, per rispondere attorno agl’interessi propri: come stessero in famiglia di salute, se avessero ricevuto regolarmente il sussidio, se il figliuolo avesse scritto dal fronte, se trovassero da comperare patate o polenta, se avessero ricevuta la biancheria o le scarpe di cui abbisognavano, se la supplica, scritta da lui un mese fa, fosse stata accolta o se avesse lontana notizia dei parenti, rimasti laggiù nella patria lontana. Soprattutto insisteva nel chiedere se abbisognassero delle consolazioni spirituali che poteva dare il sacerdote e, già moribondo, col corpo così debole da non poterlo sostenere, seduto nemmeno con un grande sforzo di volontà, ascoltò la confessione di qualche povera donna o di qualche ragazzo, a cui impartì l’assoluzione e diede ammonimenti, che parevano venire oramai da una visione ultraterrena. Ma quale ammonimento migliore della sua stessa preparazione alla morte? Quando i medici gli dissero che non potrebbe prolungare la sua vita se non coll’operazione la quale gli avrebbe impedito di leggere la S. Messa e di ricevere l’Eucarestia, egli non esitò un minuto. Disse subito e ripeté a chi scrive: «A che vivere più a lungo, quando non posso vivere come prete? » E si preparò a morire colla calma, colla rassegnazione eroica che dà la filosofia cristiana. Vide così dall’alto del santuario il Svtay Kopecek, che domina la vastissima pianura di Olmütz, staccarsi dal lontano orizzonte la morte e muoversi lentissimamente verso di lui. Ogni sera, per quattro mesi, quando il globo rossastro del sole in tramonto provocava laggiù nelle ultime nebbie un fantastico incendio, egli la vedeva comparire come più vicina, ma i suoi passi erano lenti. Per tre mesi si nutrì di liquidi soltanto, ma più il corpo veniva meno, e più aumentava lo zelo dell’anima. Finch’ebbe un filo di voce comparve sull’altare a predicare il vangelo ai suoi profughi e a dare comunicazioni e istruzioni intorno ai loro interessi; quando non poté più uscire di casa, lesse la Messa nella cappella delle Norbertine (le monache bianche che lo circondarono di tante cure), finché un giorno se non lo si sosteneva, sarebbe caduto per esaurimento. Messosi a letto, lesse il breviario, fino a che gli occhi e la mente si rifiutarono assolutamente il loro servizio. Allora attese con desiderio la morte liberatrice. Ma essa saliva su per il sacro monte (Svtay Kopecek, Heiligberg, Monte santo), lentissimamente. Un intiero mese giacque ancora senza lamento, e non amando che si parlasse a lui stesso che di cose dell’anima, ma compiacendosi che, se due trentini si fossero trovati ai piedi del letto, parlassero della città patria e del paese in cui non doveva più ritornare. Di laggiù non aveva ancora che due desideri: di rivedere alcuno dei suoi e di ricevere la benedizione del suo Vescovo a cui era tanto devoto. Quando s’era già rassegnato a rinunziare al soddisfacimento di questi desideri, Dio prolungò la sua vita per concederli entrambe le consolazioni. Ci apprestammo così all’ultimo giorno, in cui la morte comparve finalmente sulla soglia di casa. L’infermo, che la mattina aveva ricevuto come tutti gli altri giorni, la Comunione, sentendo ormai che anche l’ultimo rimasuglio di vita se n’andava, chiese della carta e vi scrisse per il prevosto: «Prego, il colore violetto!» all’amico che gli era accanto poi consegnò il piccolo rituale dei moribondi, aperto alla pagina delle ultime preghiere dell’agonia e, quando l’agonia era imminente, fece segno che leggesse. Era il sacerdote che celebrava il proprio sacrificio, il cerimoniere di sé stesso e dei funebri suoi... Dietro la bara si raccolsero quasi tutti i «curati dei profughi» dispersi nella Moravia e piansero tutti i nostri emigrati, sparsi nell’altopiano di Hannak. Anche gli slavi dimostrarono la loro ammirazione, accompagnando alla tomba quel «Pane Professore» che ultimamente, per poter soccorrere ancora meglio i suoi, s’affaticava ad apprendere la lingua del paese, ed una signora volle accordargli ospitalità anche oltre la morte, dando asilo provvisorio alla salma nella tomba di famiglia, finché la voce della patria, non lo richiami di là – nella sua pace. Altri parlerà forse allora del professore, del maestro, dell’uomo colto; io qui non v’ho detto che del «Flüchtlingsseelensorger», nome ufficiale livellatore, nella cui veste modesta e povera girano tra i profughi, resi quasi tutti eguali in dignità e giurisdizione, coloro che in patria erano monsignori, arcipreti o cappellani, uomini di lettere o curati di campagna. Onde è che ponendo questo fiore sulla sua tomba, vengo a dare al mio atto di omaggio un senso estensivo diretto a codesto clero della diocesi tridentina, che disperso in tante province suscita per lo spirito apostolico che lo anima e la carità di Cristo che lo spinge, l’ammirazione delle genti d’altra lingua o d’altra fede. Amico. 