L’Alto Adige grida alla vittoria clerico-governativa. Chi ha vinto, sono i veterani e le guardie di pubblica sicurezza che votarono per i «clericali» . E il giornale di via Dordi non ha visto il popolo di Trento che si è ribellato alle prepotenze dell’oligarchia radicale e, stanco dello sgoverno della stessa, ne ha fatto giustizia. Non ricorda nemmeno che il comitato liberale invocò l’aiuto delle guardie e dei veterani, inviando loro la preziosa lista di uomini non scelti dal popolo e che al popolo si volevano imporre, come nei bei tempi andati; l’inaspettato ripudio dato dalla cittadinanza agli amministratori della Democratica gli ha fatto perdere il cervello e così egli va febbricitando in vane fantasie. Pure, ha anche qualche lucido intervallo, e scrive: «Ma noi crediamo che sarebbe un grave errore il tentare di sminuire l’importanza della odierna affermazione dei nostri avversari». Ecco con ciò giudicate dallo stesso Alto Adige le bubbole di cui iersera infiorò le sue colonne. Egli lamenta poi la mancanza di organizzazione fra i liberali. Ma non ricorda che fu proprio esso a scindere il proprio campo colle sue intemperanze? Del resto non è che il comitato liberale non abbia lavorato a tutt’uomo. Ma anche i nostri – è doveroso il dirlo – superarono se stessi nella propaganda e con occhio vigile scopersero e impedirono molte gherminelle degli avversari. Però il massimo aiuto venne dai democratici stessi che, incocciandosi a ritardare ed eludere la riforma elettorale, caricando i cittadini di debiti e d’imposte, mostrando d’infischiarsene di tutto e di tutti, finirono collo stancare anche i più pazienti, che si scossero, si rivoltarono e fecero giustizia. L’Alto Adige si consola che la sconfitta di ieri «non dà l’amministrazione cittadina nelle mani dei clericali». Magra consolazione! L’essenziale è che essa ha tolto la base della maggioranza ai signori radicali che siedono in Comune, i quali di qui innanzi, per quanto – preferendo il sistema austriaco all’italiano – rimangono nei loro seggi, non possono più parlate in nome della cittadinanza che ha dato loro la lezione meritata, proprio nel momento in cui, con iniqua riforma elettorale, volevano perpetuare il sopravvento dell’oligarchia, ridendosi della rappresentanza proporzionale. Ma la loro sete di dominio li ha traditi e vedremo se oggi, ridotti a minoranza, miglioreranno i loro propositi! L’Alto Adige rivela ancora la «penosa impressione» che la sconfitta toccata ieri dal suo partito a Trento farà sui suoi consenzienti di tutto il Trentino. Alla «penosa impressione» – può stare sicuro l’Alto Adige – si aggiungeranno anche i commenti all’indirizzo di chi con un radicalismo piazzaiolo, colle alleanze socialiste, colla intolleranza e colla prepotenza preparò tale giornata. E produrrà invece un senso di sollievo nella immensa maggioranza di tutto il paese l’apprendere che finalmente anche nel centro del Trentino prevalse chi la pensa e la sente all’unisono col nostro popolo, che ebbe – purtroppo – intenti audaci ed occasione di vedere quali fossero le accoglienze che il Municipio e i liberali accordavano alla stragrande maggioranza dei figli della terra, rei di non abbassare il collo e accettare il giogo di un cenacolo di qualche caffè o dei signorotti della Lega democratica. Oggi il Trentino si rallegra, gioisce e plaude che anche in Trento, nel cuore del paese, si fa breccia una nuova vita! Il Popolo – da fedele servitore dei radicali, che difese la tassa sui quartieri, che predicò l’astensione, così ben mantenuta e che insegnò ai radicali come potevano eludere la rappresentanza proporzionale – e il Popolo commenta da par suo l’esito delle elezioni. Trova anche lui che fra i liberali prevalse «lo spirito di cricca»; ma la colpa maggiore la vede in ciò che i liberali commisero «balordaggini sopra balordaggini», chiamando fra il resto «la minoranza a fare la revisione dei preventivi» e accettandone qualche proposta . Ecco l’amico del popolo, il fautore del controllo! Bisogna escludere la minoranza dall’esame dei preventivi! Avete capito? Nella pignatta non ci devono vedere e rimestare che lor signori! Se questa non è una prostituzione al partito radicale, quale sarà mai? E poi venga ancora Il Popolo a parlarci di difesa delle minoranze, e si atteggi – se ne ha ancora la fronte – a difensore degli interessi popolari! Il Messaggero di iersera parla di «arti clericali» usate all’ultimo momento per conquistare voti, di «ampie giustificazioni» e proteste sdegnose di guardie municipali accusate di fare i galoppini liberali; nota l’intervento di socialisti e prevede le dimissioni in massa dei consiglieri liberali, il commissario governativo e nuove elezioni. Non vale la pena di occuparci dei mezzi meschini con cui si tenta di sminuire l’esito delle elezioni, e quanto alle dimissioni, al commissario ecc., l’Alto Adige ha già fatto capire che i «signori» restano al posto anche senza maggioranza nei corpi elettorali. Adesso probabilmente si richiameranno alla proporzionale con benefici maggiori di quelli onde volevano ornarla il compagno Briand in Francia e Il Popolo a Trento. 