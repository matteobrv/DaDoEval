L’Alto Adige trova che in merito alla polemica elettorale del Trentino c’è poco da dire. Sicuro, perché i signori non vogliono parlare degli enormi sorpassi nelle industrie e nelle opere municipali, non vogliono sentire dei bilanci tiramolla degli impianti elettrici, non vogliono che i cittadini sappiano che cosa costano loro l’acqua, la luce, ed il calore, non fiatano sulla tassa sui quartieri ed amano meglio che in silenzio i cittadini si lascino sfondare le tasche. Il fatto rimane che l’Alto Adige sfugge la discussione dei fatti amministrativi del comune ed invece di parlare dei debiti del bilancio, delle vecchie e nuove tasse, delle recenti e prossime opere municipali, insomma degli affari di amministrazione, dei quali anzitutto si tratta e si tratterà in Municipio, parla di idealità politiche e di programma politico cercando di sfruttare il solito trucco di spacciarci noi per «governativi» contro cui tutti i nazionali convinti devono marciare. Attenti al trucco. L’altro giorno l’Alto Adige spacciava per antipatriotta il dr. Degasperi perché in momenti difficili affrontava il volksbundismo in un comizio di Roverè della Luna . Quel comizio ebbe non solo un successo locale, ma provocò la discussione e le lotte intestine fra i tirolesi stessi, riversando la nota campagna giornalistica di un giornale cristiano-sociale, e di un conservatore contro i germanizzatori. Il dr. Degasperi venne invitato a Roverè della Luna dai nazionali di tutti i partiti e l’ordine del giorno votato venne proposto non da lui, ma concertato nelle sue linee essenziali dai nazionali di Roverè; compresi i nazionali liberali, senza dire che tutto il movimento ebbe l’appoggio della Lega nazionale. Non importa, per l’Alto Adige: il dr. Degasperi è un austriacante, un tirolese, un antipatriotta ed a lui che lotta contro la germanizzazione e per l’esistenza nazionale del paese si caccia vigliaccamente il coltello nella schiena. Ah! sì, vero è, noi siamo antinazionali e antipatriotti, ma gli avvocati ed i commissionati vostri che se ne stanno a Trento e consacrano tutte le loro attività alle alte idealità della bottega slava, italiana o tedesca, vattelapesca, costoro sono nazionali, questi solo nel loro immacolato candore sono degni di ascendere all’aula municipale. Il dr. Degasperi è antinazionale ed ammorba l’aria patriottica del Consiglio. L’on. Bertolini invece che fa l’avvocato dei volksbundisti, è patriotta, è una vergine vestale delle più pure idealità, presiede la Lega democratica, dirige il Municipio e lo difende dagli assalti antinazionali. Noi siamo antipatriotti e governativi ed i patriotti, i nazionali, appena un gruppo non numeroso di persone protesterà contro una tassa spogliatrice, chiameranno in soccorso l’i.r. polizia, protettrice e vindice del nazionalismo più puro contro cittadini di Trento. Avete dunque ragione: solo ci meravigliamo che il dr. Degasperi per la sua andata a Roverè della Luna non sia stato insignito della corona ferrea, che fregia il petto di qualche corifeo radicale. Attenti al trucco! I democratici non si smentiscono mai. Oggi, alla vigilia delle elezioni comunali distendono il bandierone del nazionalismo su tutta l’amministrazione municipale perché i cittadini non vedano che il colore del partito invece della bontà o meno dell’amministrazione e degli affari. Domani, ad elezioni finite, per loro non vi saranno che affari, ed il Municipio continuerà il grato spettacolo di favorire nelle forniture e nei lavori l’industria tedesca invece che l’industria nazionale. Ma il trucco ha almeno il vantaggio di confermare sempre più che, per i radicali del Municipio di Trento, si tratta non di amministrare bene la città, ma di possedere intiero uno strumento di predominio politico. Per questo essi che possiedono già 26 mandati contrastano alla minoranza fino un mandato solo, essi non vogliono collaborazione, non vogliono controlli, ma forti d’iniqui privilegi che concede loro una legge del 1888 ci lanciano in viso lo scherno: clericali, governativi, e basta! Così il partito che possiede in città il minor numero di elettori politici, deve dominare su tutti e detterà il prezzo della luce, del calore, dell’acqua, alla maggioranza che deve pagare e tacere, perché appartiene ad un partito politico diverso. E noi saremo padroni di versare la nostra non lieve parte di circa 1 milione di tasse alle casse di codesta razza di patriotti, perché ne facciano l’uso che credono. Ma benone, questo sì che è un metodo magnifico d’inoculare il nazionalismo! Si verifica anche questa volta quello che abbiamo tante volte affermato: per costoro viene in prima linea il dominio politico del liberalismo, e poi subordinati ad esso gli interessi della città e del paese. E, potrà accadere che anche questa volta il privilegio del voto, ed i trucchi politici diano ragione all’ingiustizia distributiva. Non importa! I cittadini indipendenti e che pensano col proprio cervello vadano alle urne ad affermare in nome loro e di molti altri i quali devono fremere e rimanere al di qua delle barriere elettorali, che le cose a questo modo non possono continuare, che la misura è colma! Cittadini, se volete una riforma elettorale che chiami all’amministrazione cittadina rappresentanti di tutti i legittimi interessi, se siete convinti che gli attuali criteri amministrativi ci addossino pesi insopportabili, se volete che in Municipio entri la libera critica, il controllo e la cooperazione di forze nuove, se siete convinti che è iniquo escludere dall’amministrazione delle cose pubbliche la maggioranza dei cittadini che ne sostengono i pesi, se volete che Trento oltre che mantenere la sua veste nazionale esteriore, diventi il vero centro delle energie sane del paese che lavorano per il suo nazionale risorgimento, se volete tutto ciò, ricordatevi che la vostra scheda di lunedì è lo strumento col quale potrete dare efficacia alle vostre idee e alla vostra volontà. 