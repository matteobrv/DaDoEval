Nella fissazione del preventivo comunale e quindi dell’aumento delle sovrimposte i consiglieri di parte popolare fecero la politica del raggiungibile. Impedirono anzitutto a suo tempo che il commissario governativo applicasse il bilancio, com’era stato da lui compilato, dopo aver sentito il parere del podestà e della Giunta. È quasi certo che senza l’efficace intervento della minoranza il bilancio che comprendeva il 145% di sovrimposta casatico, sarebbe passato in giudicato. S’oppose poi, come a suo tempo riferimmo, all’intenzione della Giunta di far approvare il preventivo tale e quale nella prima seduta del Consiglio. Chiese invece uno studio serio e di precauzione in un apposito comitato. Tale proposta venne giudicata demagogica da quanti s’erano oramai creati un facile preconcetto. Ma i fatti s’incaricarono di dimostrare che tale giudizio era troppo affrettato. La commissione venne eletta e trovò subito da proporre emendamenti, fra gli altri quello importantissimo per i cittadini, di ridurre cioè l’aumento del casatico dal 145 al 120 per cento. Con tutto ciò le discussioni consiliari di venerdì e sabato dimostrarono che uno studio ulteriore non sarebbe stato superfluo neppure per la commisisone. La minoranza popolare, pur non entrando nella commissione per una ragione di coerenza e di dignità, le fece pervenire per iscritto le sue proposte, le quali avrebbero reso possibile il pareggio, anche eliminando completamente l’aumento del casatico. Queste proposte furono accolte solo in parte dalla commissione che non ridusse il casatico al di là del 120%. Per venire incontro ad obiezioni venutele dalla Giunta (questione degli appalti) la minoranza presentò allora un altro bilancio a pareggio che prevedeva il casatico al 100%. Tale bilancio venne sostenuto dall’on. Cappelletti punto per punto, ma le sue proposte di economia nell’uscita furono respinte. Risultava quindi oramai inutile proporre emendamenti alle rubriche dell’entrata, ed era logico che la maggioranza fissasse da sola l’ammontare dell’entrate e quindi anche il gradino delle sovrimposte. Alla minoranza, coerentemente, non rimaneva che votar contro o astenersi. Ma qui intervenne la Giunta che pose i consiglieri di parte popolare innanzi ad un’alternativa curiosa: o con voi il 120 o senza voi il 130. I popolari avrebbero potuto ribellarsi a questa alternativa e lasciare alla maggioranza la responsabilità che sarebbe derivata dalla sua posizione, ma che cosa avrebbe giovato? Così perché essi essendo contrari all’aumento del 120% erano ancor più contrari al 130, costretti a scegliere, scelsero il male minore, risparmiando un ulteriore aggravio ai cittadini del 10%. L’aumento del casatico votato, secondo un calcolo minuto, tenuto conto di tutte le imposte erariali, provinciali, fluviali, fersinali che il padrone di casa vi deve aggiungere importò l’aumento del 4,50 per cento sugli affitti. Il padrone cioè per avere lo stesso utile del 1911 dovrà invece di 100 corone di pigione chiederne 104,50. Sempre un aumento notevole ma molto diverso da quello che sarebbe capitato colla sovrimposta del 145. Così finisce il primo periodo di... raccoglimento e ne incomincia un altro che dovrà consolidare il bilancio in via stabile. Le conseguenze delle amministrazioni passate si fanno sentire. I popolari non ne hanno responsabilità alcuna come non hanno alcuna responsabilità del peggioramento della situazione, avvenuto durante il lungo interregno, provocato nonostante i loro moniti e le loro proteste. Essi non hanno nemmeno quella corresponsabilità che si sono assunta anche parecchi degli uomini entrati nella presente amministrazione, uomini nuovi, ma incaricati di mantenere in Municipio la continuità del partito liberale; e nemmanco quelle obbligazioni, che per avventura potrebbero sentire i socialisti entrati nel comune coll’aiuto dei liberali. A buon diritto quindi avrebbero potuto limitarsi all’ufficio di critica e di controllo. Più pratici, più positivi, più transigenti, non vollero fare e non faranno nemmeno nel prossimo periodo, purchè nel sollecito disbrigo di una riforma elettorale secondo le esigenze dei tempi si possa vedere una garanzia che anche la maggioranza riconosce nella cooperazione di tutti i partiti la via migliore per assicurare l’avvenire economico-sociale della città capitale del Trentino. 