Alcuni giorni fa il deputato del Reichsrat dr. Conci fu destituito dalla sua carica di primo vice-capitano provinciale del Tirolo. Questo provvedimento del tutto unico rappresenta una violazione della legge sia riguardo all’autonomia dell’amministrazione provinciale sia riguardo alla persona del dr. Conci, che era stato nominato primo vice-capitano provinciale del Tirolo per l’intero periodo della Dieta, e giacché l’ordinamento regionale stabilisce che la funzione di tutti i deputati della Dieta, quindi anche quella del capitano provinciale e dei sostituti dello stesso, duri sei anni. Una destituzione del capitano provinciale e dei sostituti in questione non è tra l’altro assolutamente prevista nell’ordinamento regionale. L’avvenuta destituzione significa anche una violazione dei diritti di immunità di un deputato del Reichsrat, il quale dovrebbe venire ammonito per il suo comportamento in questa qualità. Inoltre con la destituzione, disposta su richiesta di rappresentanti della maggioranza della Dieta tirolese, venne offesa la popolazione italiana della regione, alla quale fu dimostrato che di essa non si tiene conto e che si agisce solo su imposizione di rappresentanti della popolazione tedesca. Perciò i sottoscritti rivolgono al signor presidente del Consiglio dei ministri la seguente domanda: «Come può Sua Eccellenza giustificare l’avvenuta destituzione del deputato dr. Conci dal posto di vice-capitano provinciale del Tirolo?» 