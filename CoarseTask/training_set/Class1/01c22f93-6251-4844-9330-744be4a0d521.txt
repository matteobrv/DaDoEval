È comparsa la relazione annuale dell’Allgemeiner deutscher Schulverein , di quella società che abbraccia e l’Austria e la Germania, ma che trova specialmente il suo appoggio in quest’ultima. Nella relazione una parte speciale è dedicata al Tirolo e al Trentino e siccome il relatore è il dr. Wilhelm Rohmeder, il medesimo che è il promotore e l’anima dei Tiroler Volksbund, la relazione è divenuta una rassegna generale del lavoro nazionale dei tedeschi nel nostro paese. La relazione constata anzitutto che durante il 1905 è nato un rincrudimento delle ostilità fra i tedeschi e italiani nel Tirolo e di ciò gode perché il rincrudimento riesce di vantaggio ai tedeschi, risvegliandone la coscienza nazionale. Sarebbe, scrive il relatore, cosa da uomini piccini e miopi il ritenere che la lotta si faccia per un paio di paesi e di valli; ciò non sarebbe davvero meritevole dei sacrifici di tempo, di forze, di mezzi che da anni si sono fatti. «In realtà però si tratta di qualche cosa di più; cioè di accentuare e mantenere quell’egemonia che il tedeschismo da un secolo e mezzo gode nelle Alpi medie e orientali, si tratta di conservare il lavoro di coltura e di colonizzazione, che le razze germaniche hanno compiuto in queste regioni alpine, si tratta perciò della posizione strategica-nazionale della nostra razza verso sud e verso sudest. In questo modo sono da interpretarsi anche le parole del principe Bismarck quando nel 1878 respinse le proposte dei parlamentari italiani, di acconsentire a distaccare dall’Austria e a dare all’Italia una parte del Tirolo meridionale». Il relatore distingue quindi il lavoro apolitico dell’Allgemeiner Schulverein da quello che deve fare il Tiroler Volksbund il quale ha anche lo scopo di difendere l’unità del Tirolo, ma infine ambedue le società si aiutano a vicenda, cioè il nostro (dello Schulverein) col lavoro «puramente d’aiuto nazionale» e con quello «politico nazionale» il Tiroler Volksbund. Il Volksbund, secondo il Rohmeder, conta 10.000 membri e 80 gruppi locali. Il primo merito del Volksbund è quello d’avere impedito che venisse trattata alla Dieta ed accettata la proposta della divisione del consiglio scolastico. Un secondo merito è di aver promosso e rinvigorito nel Trentino il movimento tedesco, il quale si palesa specialmente nella richiesta di scuole tedesche. «Tutte queste domande non ebbero finora alcuna evasione. Alle società nazionali tedesche mancano i danari, al Governo il buon volere». Nella maggior parte dei casi, concede l’oratore, questo moto tedeschizzante venne promosso da cause economiche: si vuole cioè imparare il tedesco per valersene nell’emigrazione. Lo spirito tedesco-nazionale vi si aggiunse solo appena sviluppatasi l’agitazione nell’altipiano di Lavarone e di Folgaria. In questi antichi paesi tedeschi, egli dice, quasi senza alcun eccitamento dal di fuori (?) si formarono gruppi del Volksbund. «L’appartenere al Tiroler Volksbund equivale alla dichiarazione d’essere tedeschi» Questo movimento viene combattuto dagli irredentisti e specialmente dai preti, ma con pochissimo frutto; anzi il movimento s’allarga. Il Rohmeder si ferma poi più dettagliatamente sul caso di S. Sebastiano. I Sebastianotti, assicura egli, vogliono erigersi una scuola tedesca; ma soli non ci arrivano, bisogna che le società tedesche vengano loro in soccorso . «Il Tiroler Volksbund, la Südmark e condizionatamente anche il deutscher Schulverein (Vienna) hanno promesso il loro aiuto. Ora dipende tutto dalla posizione che prenderà l’Allgemeiner deutscher Schulverein, se i loro desideri potranno venire appagati o no». La relazione s’occupa poi del bilancio dell’Allgemeine Schulverein in Tirolo. Qui la società ha speso nel 1905, marchi 8422.83. La relazione conclude che in nessun paese fuori dell’impero germanico il lavoro dell’Allgemeiner Schulverein ha portato frutti sì copiosi. «Se i pronostici non ingannano, il Tirolo è giunto ad un momento decisivo per i suoi rapporti nazionali. Come altrove e nelle altre cose, vincerà chi possederà più intuizione, forza e perseveranza nella lotta». I commenti a questa relazione così trasparente sono superflui. Richiamiamo solo l’attenzione dei lettori sulle seguenti confessioni e constatazioni importanti: 1) Il rincrudimento nazionale nel Trentino è, per loro stessa confessione, causato dai tedeschi, anzi se ne compiacciono e ne sperano vantaggi nazionali. È dunque menzogna se i gazzettieri e conferenzieri tedeschi d’ogni partito accusano i Trentini di turbare la pace e d’essere i radicali nelle presenti lotte. 2) Il Rohmeder stesso ammette che quello ch’egli chiama «movimento tedesco» è promosso in via generale non da spirito nazionale ma dalla speranza di vantaggi economici. È dunque falso quello che si dà ad intendere ai tirolesi nella fondazione dei gruppi del Volkshund che nel Trentino la maggioranza del popolo senta tedescamente, e tedesca voglia ridivenire. 3) Il Rohmeder stesso afferma che il far parte dei Volksbund significa già essere tedeschi. Sono ipocriti quindi i nuovi statuti del Volksbund che stabiliscono che alla società possono far parte anche italiani. È, vero invece quanto nella polemica colle Tiroler Stimmen abbiamo asserito noi che il Volksbund è una società germanizzatrice, di tendenze bismarckiane, 4) Se infine il Rohmeder dopo tante promesse deve appellarsi al Schulverein germanico per aver danari da aiutare i Sebastianotti a fabbricare la scuola, costoro potranno dedurre che tutto l’oro fatto loro brillare agli occhi non era che paglia. No, no, cattolici tirolesi, eravamo nel vero quando v’accusammo di appoggiare un’impresa ingiusta di snazionalizzazione contro i diritti sacrosanti di natura, per favorire gli intenti della Grangermania, e abbiamo giustamente intuito il momento quando abbiamo gridato al clero ed ai cattolici: opponiamoci con tutte le forze! Di questa opposizione noi possiamo andare lieti e superbi, ché il Rohmeder deve lagnarsene a preferenza di quelle venute d’altre parti. 