VIII. Proposta di dare il nome di Giovanni a Prato ad una via cittadina [...] Il dott. Degasperi fa, a nome anche dei suoi colleghi di parte popolare, la seguente dichiarazione: Si potrebbe forse tenerlo per supposto e sottinteso, ma io credo giovi alla chiarezza delle idee ed alla lealtà dell’aringo politico l’aggiungere per parte mia e dei miei amici la dichiarazione che consideriamo la proposta di dare ad una via il nome del bar. a Prato solo dal punto di vista autonomista, al quale tutto il paese senza distinzione aderisce; non ammettendo quindi che la nostra adesione importi la più lontana acquiescenza colle teorie del liberalismo classico intorno alla scuola ed ai rapporti tra Chiesa e Stato; riaffermando anzi, colla prova dell’esperienza intercorsa, che proprio nel nostro paese la causa della libertà della Chiesa e della famiglia di fronte allo stato centralizzatore e snazionalizzatore, armonizza mirabilmente col postulato dell’autonomia, postulato che per varie vie e a traverso fasi diverse tutti vogliamo avvicinare al suo sodisfacimento. 