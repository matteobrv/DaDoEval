Benedetti i giovani che dicono la verità! Gli infingimenti della politica e gli opportunismi del tempo e del luogo, delle «circostanze» e dell’«ambiente» non li hanno guasti ancora. Più tardi, fatti medici in condotta, divenuti avvocati o giudici di un popolo credente, si rivestono di quell’abito incolore che li rende buoni a tutti gli uffici e accetti a tutti i clienti, dando sfogo ai loro sensi, che potrebbero dispiacere ai più, solo in un crocchio di consenzienti fidati al caffè, o in una corrispondenza al giornale liberale, contrassegnata da una sigla poco trasparente. Ma costoro sono di già invecchiati; i giovani, eh i giovani amano le concezioni radicali e la loro franca e rude espressione. Così ora essi hanno dichiarato che il cattolicismo, naturalmente non quello che i pusilli si tengono dentro la chiostra dei denti, ma quello che si manifesta nella vita sociale, è il loro nemico comune. E sia! Codesti guizzi di lampi che fendono il cielo bigio devono rischiarare la nostra gran via. Guai se non cogliamo l’attimo in cui la luce, rapida ridona l’aspetto sincero alle cose. Si convincano anche i miopi. La divisione degli spiriti permane inesorabilmente, malgrado tutto. La ferocia di un nemico di razza può sopire, allenire il contrasto; ma esso sussiste e tratto tratto si manifesta in tutta la sua ampiezza. La religione e la chiesa dei loro padri, la religione avita è loro nemica; noi che vogliamo i progressi di oggi ma incardinati alla salda base di ieri siamo il nemico. E un nemico comune a tutti loro, italiani, tedeschi, slavi e quant’altri le competizioni nazionali in tale riguardo dividono. Hanno dunque ragione i cattolici, quando propugnano un’organizzazione propria e battono propria bandiera; la loro posizione decisa, intransigente, battagliera è un postulato della prudenza e della logica. È vero, sono i giovani che l’hanno detto, ma, badate, i vecchi lo pensano. Nel giorno della debolezza tutti ci saranno addosso. È nostro dovere quindi di rafforzare la propaganda del pensiero nostro e di disciplinare le nostre file. Perché rechiamo noi in atto tanto sforzo nella vita pubblica? Forse per il miserabile «frammento» di potere politico? No, noi lavoriamo per il trionfo della nostra idea in tutto il Trentino. Gli è in essa che si riflette il nostro programma integrale. Siamo d’una parte cattolici per il cattolicismo e dall’altra italiani per il nazionalismo, infine democratici per la democrazia! No, siamo cattolici perché vogliamo essere buoni trentini e siamo nazionali perché vogliamo essere bravi cristiani; lo spirito democratico emana da tutti e due e in entrambi si trasfonde. Quest’armonia, questa fusione, quest’integralismo, come s’usa dire, è la nostra ragione d’essere. Per questo chiediamo che si diffondano e ravvivino anzitutto le nostre società di cultura, ove il sentimento religioso irradia quello nazionale e d’ambedue si propagano per il veicolo della democrazia. Fuori di loro c’è del bene ancora? E chi ne dubita? E alleamoci pure, ove occorra, anche con dissenzienti per ottenerlo; ma soltanto, là dove il programma integrale non ne patisca, e solo in modo che l’alleanza non implichi contraddizione. E soprattutto, poichè si tratta di lui, guardiamo al popolo, teniamo conto della sua psiche, della sua logica. Tra noi e il popolo non si voglia porre in mezzo l’accademia delle frasi fatte o una terminologia idealistica; chi ripeterà tale giuoco, finirà con delusioni amare e un giorno, meravigliando, si troverà isolato in mezzo a stranieri che s’illudeva amici. Allora del Trentino sarà sfatto anche quel poco che si teneva su a forza di puntelli. Orsù, amici, ricordatevi del vostro dovere di creare un popolo di fratelli non solo di sangue o di nazione, com’è e come deve rimanere, ma fratelli di cuore e di mente e di fede soprattutto: quest’è il compito primo. A tale lavoro vi ecciti nuovamente il triste richiamo d’oltrebrennero. Il «comune nemico» dev’essere sempre in armi ed accettar battaglia quando che sia. 