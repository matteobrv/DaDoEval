Vienna, 19 Ci andiamo avvicinando ad una grande battaglia elettorale. Gli abitanti dell’Austria Inferiore sono chiamati alle urne, donde usciranno i nomi dei nuovi rappresentanti alla Dieta provinciale. La giornata campale sarà per Vienna il 5 Novembre, per il resto della provincia il 28 ottobre. Nessuna elezione finora in Austria ebbe tanta importanza come questa, e nessuna campagna elettorale prese tali dimensioni dopo l’introduzione del costituzionalismo. Il giorno dell’elezione marcieranno l’uno contro l’altro due eserciti inconciliabili, quasi pari di forze. Dalla vittoria dell’uno o dell’altro dipenderà se il partito cristiano-sociale riavrà in mano la maggioranza dietale o no. La lotta è estremamente difficile. I cristiano-sociali dal ’96 in qua avevano la semplice maggioranza di due voti, a cui s’aggiungevano di volta in volta i quattro voti dei cattolici del grande possesso fondiario; la rielezione dei quali però dipende da un compromesso coi feudali liberali. Ora se si pensa che il partito cristiano-sociale si trova per la prima volta solo di fronte alla coalizione di tutti gli altri partiti e che ben difficilmente i feudali liberali rinnoveranno il compromesso, si comprende di leggeri la fatalità della lotta. Roma e Cartagine Non saprei meglio caratterizzare le due armate che verranno al cozzo terribile che paragonando la guerra imminente con quella di Roma e Cartagine. Il paragone è del principe Luigi Liechtenstein . Da una parte i cittadini viennesi, i professionisti, gli artigiani, il popolo onesto che lavora e i contadini della campagna che combattono pro aris et focis per le mura avite, per il focolare paterno: Roma. Dall’altra i semiti di Cartagine, i capitalisti che hanno assoldato un esercito di mercenari il cui grosso è formato dal proletariato socialista internazionale. Il primo esercito marcia sotto una bandiera su cui sta scritto: Per la Fede e i costumi degli avi, per l’emancipazione dallo spirito e capitale ebreo. L’altro inalbera bandiere diverse, ma su tutto sta un motto comune: Abbasso il cattolicismo ed il Cristianesimo. Passiamo attentamente in rassegna le sue file. Prima vengono i vecchi liberali, i quarantottisti, i rappresentanti dell’oro e della bancarotta politica, i fabbricatori della pubblica opinione (Neue Freie Presse, Tagblatt, Zeit ecc.), i padroni della borsa, i grandi industriali e commercianti: il capitale insomma internazionale, i cartelli, i trust e la «fournaille». Tutto questo po’ di roba messa insieme porta l’etichetta di Fortschrittpartei ma il vero nome è Alliance Israélite. Poi viene un partito che nell’Austria inferiore si chiama Misch-Maschpartei, perché è molto difficile a caratterizzarsi. (Fate conto come la «Lega liberale democratica» del d.r. Silli ). Officialmente si chiama «Deutsche Volkspartei» ed avrebbe nel suo programma l’antisemitismo a scartamento ridotto, se questa volta non si fosse pensato a ridurlo a zero. Il generale di questo corpo d’esercito è il borgomastro di S. Poelten, Völkl e i soldati gli «intellettuali» delle piccole città della provincia, qualcosa come i frequentatori quondam caffè Nones. Subito dietro a loro passa Wolf coi suoi «ost-deutsche», Schoenerer cogli «alldeutsche» e finalmente s’avanzano le schiere rosse, i giannizzeri, i mercenari dell’esercito. Il loro capo è l’ebreo Ellenbogen, innanzi al quale notoriamente «curvan la fronte...» Colmano, Piscel e Battisti. La riscossa Questi partiti, sorti o risorti finora sotto diversa bandiera marciano ora sulla medesima via alla riscossa. La Dieta si è addimostrata il più forte sostegno del regime cristiano-sociale. Se la dieta è in mano altrui il Comune di Vienna non si sente più libero. Dunque la riscossa deve incominciare di là. La uscita maggioranza ha assestato i colpi più duri al capitalismo ebreo creando la società di assicurazione, le latterie e le cantine sociali, i magazzini agricoli ecc. ecc.: dunque, quella maggioranza non deve rientrare, perché gli ebrei possano ricominciare l’asservimento dei cristiani. La maggioranza cristiano-sociale ha introdotto il Crocifisso nelle scuole, le monache negli ospedali, ha licenziato i maestri socialisti o pangermanisti, dunque tutti quelli che odiano Cristo e i suoi seguaci congiurano alla sua rovina. Che importa ai socialisti se i loro alleati sono proprio i grandi borghesi, i miliardari? Le ossa di Marx abbiano pace! Ora importa vincere nella «rude campagna anticlericale». Il «leader» della democrazia cristiana In questa lotta suprema, disse giorni fa il principe Lichtenstein, la nostra speranza, la nostra fiducia nell’avvenire sono come incarnate in un uomo, che ci è modello per il suo disinteresse, il suo amore al popolo cristiano, il suo coraggio di lottatore invincibile: il d.r. Carlo Lueger! Infatti tutti gli sguardi sono rivolti a lui: ed egli sente che il momento è solenne, ed ora più che mai consacrerà alla causa cristiana tutte le forze, tutta la sua ammirabile strategia, la sua eloquenza, la sua fama e popolarità di venti anni di lavoro. La sera, magari dopo fatiche eccessive che gli porta il suo posto di borgomastro, riprende il suo cappello a cencio, il suo vecchio Havelock e compare in due, tre anche più comizi popolari. La sua attività in questi giorni si può appena paragonare a quella di Roosvelt che attraversa gli Stati Uniti tenendo il suo discorso elettorale in tutte le stazioni del suo treno-tribuna. Il Lueger si sceglie i posti più pericolosi e più difficili. In tali occasioni si potè vedere di quanti amori e quanti odi sia oggetto quest’uomo. A Moedling p. e. quando comparve in un salone stipato da 2500 elettori, immensi furono gli hoch mentre circa 300 della coalizione con le grida di abbasso e con mille schiamazzi tentarono d’ostruire l’adunanza. E la cosa non finì fino che i 300 ad uno ad uno non furono portati fuori dalla porta o dalle finestre. A Wagran alla chiusa di un’adunanza di contadini in cui Lueger aveva parlato, qualcuno venne a dire che lungo la via verso Vienna si erano radunati dei socialisti per insultare Lueger nel ritorno. Fu un grido unanime: andiamo con lui! E i giornali riportano che per un buon tratto di via la carrozza del «terribile» Carlo era accompagnata da circa un migliaio di contadini. Ma quello che parve raggiungere il colmo dell’audacia fu la sua candidatura nel 2° distretto, nella «Judenstadt», collegio nel quale anche nelle ultime elezioni per il Parlamento soccombettero i cristiano sociali. Il generale deve mettersi nel posto più difficile, e Lueger vi si mise, anche a costo di una sconfitta. Sotto il comando di un tal uomo i cristiano sociali si preparano di buon animo alla battaglia. La campagna elettorale È incominciata si può dire già da un anno e la cerchia di agitazione si è venuta mano mano restringendo dalla campagna alla città. In campagna ordinano le mosse il professore di Seminario D.r Scheicher, il decano Kühsehelm, in città il d.r Gessmann e il principe Lichtenstein, il second’uomo del partito, il quale potè finire ier l’altro un discorso ai suoi elettori così: Ho la coscienza di meritare la vostra fiducia: i miei compagni di studio o d’età sono diventati tutti generali o ambasciatori: io da trent’anni ho difeso e promosso la vostra causa! L’azione fuori di Vienna raggiunse la sua massima intensità nel congresso cristiano-sociale, che fu tenuto proprio nel centro della coalizione. Fu una delle mosse più ardite e riuscite di Lueger. I treni straordinari, come sapete, partirono domenica da Vienna verso S. Poelten con circa 4000 viennesi salutati da altrettanti che erano appostati lungo la linea e dai soldati in consegna nelle caserme, i quali fecero una rumorosa ovazione a Lueger. A S. Poelten la scena si cambiò e un 400 fra «sozi» e Voelkiani assordivano cogli «abbasso» e le minacce. La cosa si faceva seria perché contemporaneamente dalla campagna parecchie migliaia di contadini invadevano la città dall’altra parte e se non fosse stata la precisa parola d’ordine dei cristianosociali di non rispondere alle provocazioni degli avversari e l’intervento di una cinquantina di gendarmi e di varie compagnie di soldati, quel giorno si sarebbe sparso sangue. Così a dispetto del partito che domina a S. Poelten il congresso si poté tenere, e circa 10000 persone intervennero all’adunanza a cielo aperto. Sarebbe interessante registrare tutte le menzogne che portarono i giornali avversari su quel congresso. Vi basti il dire che l’Alto Adige e il Popolo del nostro congresso cattolico al confronto dissero gloria. Un’altra cosa che interessò gli elettori fu la questione delle liste elettorali in Vienna. A giudizio di tutti gli imparziali quest’anno le liste furono più che mai perfette. Il luogotenente Kielmansegg stesso, a cui i cristiano sociali vogliono tanto bene che gli promettono già, se riavranno le redini in mano, il calcio dell’asino, dovette ammettere che i reclami erano nella maggior parte senza fondamento. Il Popolo ispirandosi all’Arbeiter Zeitung parla di non so quanti morti iscritti nelle liste elettorali. Ufficialmente i casi si riducono a tre, morti appunto mentre si componevano le liste. E che c’è di portentoso? A Vienna ne muoiono parecchi ogni ora. Tuttavia il fatto che il Lueger non permise assolutamente che si copiassero le liste a scopi di agitazione irritò i coalizzati tanto da provocare mezzo scandalo parlamentare. E la risposta di Koerber infuriò la Neue Freie Presse, la quale oggi minaccia di abbandonare il «fido» ministro che questa volta almeno non soddisfece le sue voglie, contro la patente giustizia. Ma lo scopo di tutto è probabilmente il poter avere in riserva una scusa ed un’accusa in caso di una disfatta. Se i cristiano sociali vincono avranno vinto imbrogliando se perdono... allora perdono malgrado i brogli. Chi vincerà? Impossibile farsi un’idea chiara della situazione. Tutto dipende dai contadini. Se essi votano, la vittoria sarà ancora per i cristiano-sociali. Ma se il tempo è bello i contadini non vanno alle urne, ma piamente dietro l’aratro. Dunque «ut pluviat»? Certo è che se anche i cristiano-sociali resteranno in minoranza, si rinnoverà la vittoria di Pirro. Disse Lueger nel congresso di S. Poelten: «Io non faccio previsioni: nemo propheta in patria sua; in questi ultimi giorni io parlerò ancora più frequente al popolo e non ristarò fino che non risorgerà tutto contro i suoi nemici morali e materiali, e poi vedremo l’esito. Una cosa è certa che i nostri nemici non godranno della vittoria. La lotta tenace che conduciamo ora la continueremo anche alla Camera fino che il popolo non avrà più né oppressori, né corruttori.» Fortis 