L’uomo di stato , scomparso prematuramente se non improvvisamente dalla scena politica, fu tale nella sua attività, da meritare da parte degli italiani un ricordo di gratitudine. Salito al potere dopo il Goluchowski, seppe orientare la politica austriaca in modo da arrivare all’annessione della Bosnia-Erzegovina giocando abilmente il ministro russo Iswolski, con il quale pochi giorni prima s’era incontrato a Buchlau, nel castello del conte Berchtold , ora suo successore. Iswolski allora dovette confessare d’essere stato sorpreso molto accortamente, e l’opposizione della Russia al nuovo stato di cose non ebbe fine se non quando la Turchia prima e la Serbia poi – febbraio e marzo 1909 – dichiararono di chinare il capo. L’appoggio incondizionato della Germania, che l’Aehrenthal s’era saputo procacciare, aveva ottenuta questa condiscendenza. Si disse in quel tempo, che l’Iswolski non fosse l’unico ministro degli esteri giocato nell’affare dell’annessione. All’imprevidente convegno di Buchlau avrebbe fatto riscontro un altro, non meno cordiale e non meno traditore; quello di Desio, tra l’Aehrenthal e l’on. Tittoni . Quando la bomba dell’annessione scoppiò, e l’on. Tittoni, cui si muoveva rimprovero di non averne saputo trarre vantaggio, nel suo noto discorso parlò di compensi, non fu creduto perché i compensi non si videro subito. Ci vollero tre anni perché apparisse, che mentre a Desio il ministro italiano non era uscito a mani vuote, l’Aehrenthal aveva saputo mantenere. Ci vollero gli avvenimenti che dal settembre in qua hanno commosso tutti gli animi italiani per provare l’amicizia sincera che il defunto ministro degli esteri austriaco nutriva per l’Italia mentre intorno a lui s’agitava una lotta sorda ed invidiosa contro la nazione alleata elevatasi con gesto magnifico. Forse più ardua per lui che per i governanti italiani fu la lotta continua contro l’opinione pubblica, per indurla a persuadersi che Italia ed Austria devono essere amiche perché è nell’interesse di entrambe che i loro rapporti siano cordiali. I fatti sono così recenti che non occorre ricordarli nei loro particolari; basterà dir che egli mercè la fiducia accordatagli dall’Imperatore, ha saputo resistere alle pressioni di quelli che per il timore di un’aggressione dell’Italia, vorrebbero essere i primi ad aggredirla. Una parola a difesa della politica italiana nella guerra italo-turca è stata detta in un solo Parlamento: in quello austriaco. Il ministro morente è stato confortato dai Sacramenti e dalla benedizione apostolica, com’era naturale in un uomo che praticò sempre la religione dei suoi padri. Non sempre la politica gli permise, in questo riguardo, d’agire come il suo intimo pensiero avrebbe voluto. Così s’ebbe l’infelice vertenza diplomatica sorta tra lui e il Nunzio mons. Granito di Belmonte per la mezza soluzione data all’affare Wahrmund , il professore di diritto canonico che all’Università di Innsbruck insegnava errori grossolani che urtavano con la più elementare dottrina cattolica. La cosa però fu presto regolata e senza che rimanesse la minima traccia. Oggi, davanti alla bara ancora aperta, ricordiamo la sua guerra come quella di un cavaliere leale, che la sua opera di diplomatico seppe improntare ad un indirizzo di giustizia. 