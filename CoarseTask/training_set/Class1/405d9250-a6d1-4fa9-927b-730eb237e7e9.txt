«Ecco tutto. È forse un’eccessiva pretesa la nostra?» È forse un’eccessiva ingenuità quella del Messaggero, che nel suo numero di ieri sera, racchiude tutta la sostanza del suo articolo di fondo, anzi di tutto il suo indirizzo in queste parole? Vogliamo il prete in chiesa! Oh, lo sappiamo signori! Non è una novità quella che ci venite a raccontare, lo sappiamo che per tutto il liberalume dall’ultimo moderato che ha le sue conoscenze e le sue relazioni fin entro le canoniche e i conventi, sino all’estremo radicale che non fa il socialista per non scamiciarsi troppo, lo sappiamo che per tutto il liberalume il prete fuori di chiesa è uno spino nell’occhio. Lo sanno i signori, lo sanno per esperienza, che solo ad un patto essi sono sempre riusciti, e sperano di riuscire ancora, a sfruttare il popolo, il popolo vero che non ne divide gli ideali e che ha interessi affatto diversi dai loro, a patto che nessuno vi sia che a questo popolo dica tutta intera la verità, che gli sia di aiuto efficace e di guida. Lo sanno i signori che nella gran parte dei paesi nostri solo i sacerdoti possono per la loro coltura e per il contatto continuo, che hanno con la povera gente, educare questa a una vera coscienza civile e sociale, avviarla alla vigorosa tutela dei suoi beni, dei suoi interessi. Lo sanno che se non ci fosse stato il prete il popolo trentino vivrebbe ancora nella oppressione economica e nella incoscienza politica, e che essi dopo aver fatto ben bene i propri affari, potrebbero ancora salvaguardare il loro stato di possesso, con l’assicurarsi la rappresentanza politica, facendosi dare i voti con quattro frasi vuote, e ridendo poi – come è successo mille volte – della dabbenaggine dei contadini. Per questo vogliono il prete in chiesa. Non importa che la voce dei vescovi, la voce del Pontefice stesso, – il quale dovrebbe pur valere qualche cosa anche per questi signori, che si dicono così teneri del cattolicismo mentre combattono quello che essi chiamano il clericalismo –, abbia chiamato i preti fuori di chiesa all’opera di difesa contro tutte le forze del liberalismo e del socialismo, che congiurano alla distruzione delle supreme idealità umane non meno che alla rovina materiale del popolo. Il prete che esce di chiesa è un intrigante, egli falsa l’essenza della religione facendola servire a meno nobili scopi, e ne fa una scandalosa prostituzione. Queste le frasi del giornale roveretano, il quale ha ancora il coraggio di intitolare il suo articolo: «Non contro la chiesa, ma contro la bottega!». Già, ma a chi la date a bere, signori? La frase è bella, ma inesatta: e chi vi conosce sa benissimo che il gran programma del liberalismo, non escluso quello trentino, è precisamente: «contro la chiesa per la bottega!». Sì, per la bottega che fino adesso vi è andata avanti alla meno peggio, ma che quanto più il popolo viene istruito ed educato tanto più si arriva alla sua finale liquidazione. Per la bottega, e pur combattendovi, vedete signori, comprendiamo benissimo tutto il vostro arrancare per rimanere a galla, e tutta la vostra avversione per i preti che sono andati al popolo: diamine si tratta di interessi. E l’interesse spiega molte cose, che la sola ragione non potrebbe provare. Il prete che non si limita a predicare la rassegnazione e l’ubbidienza ai soggetti e la carità di quel che pare loro superfluo ai signori padroni, il prete che positivamente lavora a sollevare gli umili, a renderli indipendenti dal servaggio economico e morale, è un rivoluzionario, un anarchico, un traditore del suo ministero. E allora il liberale, sia pur moderato, il liberale rispettoso del sentimento religioso, ha perfino il coraggio di alzare la mano e percuotere il sacerdote, che per lui non è più tale perché è contro la sua bottega. Il fatto di ieri: don Pietro Bosisio , direttore del Cittadino di Monza è stato colpito perché sosteneva i diritti degli operai scioperanti, di fronte all’arbitrio padronale. I giornali hanno riferito il fatto, nessuno l’ha smentito, e l’Osservatore Cattolico ha in proposito un commento che merita di essere riportato. «Il fatto è grave ed esce dall’ordinario. Un giovane sacerdote è stato percosso, l’altro venerdì, mentre tutto solo si trovava, invitato, nello studio di un’azienda industriale della Brianza a discutere gli interessi di una massa di lavoratori: nessun testimonio, si capisce; il giovane sacerdote non era in presenza che di due fratelli proprietari dell’azienda e di una loro sorella, una egregia signora che aveva anzi assunto su di sé il compito di procurare il convegno. Don Pietro Bosisio ci era venuto nella fiducia di ottenere una proposta ragionevole e conciliante dai fratelli proprietari, che ponesse fine ad un contrasto coi loro operai; egli fidava tanto più in quanto sapeva di andare in una famiglia che si onora di avere buona relazione col clero; d’altra parte è il suo ufficio – tanto nobile quanto penoso! – quello di assistere i lavoratori della Brianza nelle loro rivendicazioni economiche, e lo esercita da tempo pubblicamente, con un programma di giustizia e di pacificazione, ottenendo risultati che gli hanno pure meritata la stima da parte dei sindaci, dei funzionari incaricati di mantenere l’ordine, degli stessi industriali intelligenti. Ad Albiate, no: perché lo si era chiamato? Evidentemente non per trattare: tant’è che i signori Viganò lo investirono cogli epiteti più ingiuriosi; don Pietro Bosisio si sentì chiamare da quei gentiluomini, stupido, cretino, anarcoide; si sentì chiamare peggiore dei socialisti, e... – attenti, perché il particolare è rivelatore – ribelle ai suoi superiori ecclesiastici. Il sacerdote, fustigato così a sangue sofferse; egli sapeva che una parola, gettata in mezzo ad una folla, lo avrebbe vendicato ad usura; e temette anzi che la debolezza della natura vincesse in lui la coscienza del dovere; ma lo soccorse la virtù sacerdotale e si limitò a dichiarare che non avrebbe potuto appoggiare le proposte della ditta presso gli operai: il sacerdote desiderato strumento di una vittoria padronale, rifiutava di tradire la causa degli umili che a lui si erano rivolti. E allora la mano di uno dei suoi... ospiti si contrasse nello sdegno per l’impresa fallita; e sferrò un pugno sul volto del ministro di Dio! Non una parola di protesta partì dagli altri; nemmeno l’anima pia della signora fu turbata dall’atto sacrilego: forse che il sacerdote, quando difende gli interessi degli operai e chiede giustizia dai padroni, è ancora tale per costoro? Anzi fu un coro di nuovi vituperi: e don Bosisio si sentì addosso la gragnola di stoltissime accuse, fino a quella d’essere egli autore di canzonette intimidatorie, e istigatore di minacce e di violenze. Don Pietro Bosisio esce e tace: è in lui la gioia sublime d’aver patito qualche cosa, d’aver vinto sé stesso, di poter compiere un sacrificio, di sentirsi migliore. Suadente diabolo? Ecco ora il caso, diremo così, di coscienza che dovrebbe interessare il percuotitore. E noi non esitiamo a risolverlo affermativamente. Sì, fu il demone della cupidigia e dell’orgoglio di classe che ha guidato quella mano, triste episodio che getta uno sprazzo di luce sulla miseria morale di certe anime, le quali si affidano magari al prete se egli può dar loro una benedizione, una speranza, un perdono, ma che non lo tollerano se egli pronuncia le parole della giustizia, se egli anziché accontentarsi di qualche oblazione per una statua sacra o per una tovaglia d’altare, anziché chiedere l’elemosina per i poveri, invoca una mercede più equa e un trattamento più umano per la gente che lavora ogni giorno a crescere le ricchezze dei padroni. Che più? Forse il demone persuasore ha sussurrato in quel momento all’orecchio del percuotitore: tu fai opera santa se richiami il prete al suo ufficio di puntello del privilegio economico, se colpisci in lui tutto un indirizzo, tutto un programma – batti pure; il prete non è un socialista che ti può restituire in moneta corrente. Noi chiediamo ai lettori un pensiero di solidarietà con don Pietro Bosisio: questo giovane intelligente ed operoso che ha dato un tale esempio, che vale più che mille articoli di giornale: siamogli grati: e riflettiamo bene, ciò che contro di lui non osarono né gli avversari più accaniti a cui egli contende il terreno, né le folle tumultuanti quand’egli le affronta per calmarle e magari per rimproverarle, ha osato l’uomo d’ordine, il padrone che si vanta della sua religiosità, e che in nome di questa, quando non può ottenere dai superiori del prete il bavaglio da cacciargli in bocca, si fa egli stesso tutore della sacerdotale dignità. Questa brutta pagina è degna di passare alla storia. Ecco il liberalismo in pratica!». Il fatto non si ripete certo, né noi vogliamo affermarlo in tutta la sua drasticità così di frequente, ma l’idea che l’ha determinato è la medesima che ispira tutta la lotta contro i sacerdoti che escono di sacrestia, tutti i sacerdoti che non limitandosi al salmodiare, fanno anche dell’azione. Ma il popolo ha già conosciuto le arti dei suoi amici d’occasione e le ha sapute distinguere dall’opera vera e disinteressata di chi ha lavorato per lui: il popolo ha detto la sua parola. Può ben gridare Il Messaggero: «Ma fino a quando, signori della Voce, credete di poter così turlupinare il popolo trentino? o sperate che il Trentino non possa mai più ridestarsi e ribellarsi alle ingiunzioni vostre?». Il Trentino, signori, s’è già ridestato, sì, esso si è ribellato: egli ha ben bene guardato in faccia ai suoi turlupinatori, ai campioni del liberalismo, cioè dell’egoismo economico e ha detto loro: signorotti non ne vogliamo più! Vogliamo i preti in chiesa e fuori di chiesa! 