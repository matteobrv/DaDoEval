Come rileviamo dalle conservative Tiroler Stimmen e dal cristiano sociale Tiroler, e la direzione del Tiroler Volksbund ha diramata una circolare del seguente tenore. TIROLER VOLKSBUND Innsbruck, Museumstrasse 20, 1° piano Tirolo indiviso! (Data del timbro postale) Onorevole Direzione, I recenti attacchi del Vescovo di Trento dr. Endrici contro la nostra azione di difesa ci costringono ad agire contro di essi in modo fuori dell’ordinario. Noi abbiamo intenzione di fare una straordinaria diffusione di fogli volanti in lingua tedesca, ladina ed italiana. Questi ingiusti attacchi irredentisti devono essere respinti in modo energico, per quanto oggettivo. Contemporaneamente si progetta di tenere un grande comizio di protesta. Purtroppo – in causa delle gravi spese correnti, che diventano sempre più notevoli per le scuole ed i giardini d’infanzia tedeschi, per la tutela del suolo, per le sovvenzioni, mentre gli introiti non sono corrispondenti – i nostri mezzi sono così limitati, che noi ci vediamo costretti, per l’accennata azione di difesa e per andare a fondo nella vertenza, a ricorrere all’aiuto delle associazioni popolari per creare un fondo popolare allo scopo di respingere simili attacchi. Noi preghiamo perciò anche la vostra on. associazione di voler partecipare all’azione con l’importo che vi sembrerà conveniente. Con fido saluto tedesco ed una stretta di mano. Per la direzione del «Tiroler Volksbund». Il Presidente Dr. W. v. Hörmann, prof. univ. Non è detto a chi sia stata spedita tale circolare. Le Stimmen aggiungono: ai gruppi locali del Volksbund stesso ma, rileggendola, si ha l’impressione che essa sia diretta anzitutto ai «völkische Vereine», alle società cioè di propaganda nazionale dentro e fuori del Tirolo e che i gruppi locali in tutto codesto lavoro preliminare non siano direttamente chiamati ad agire. La loro entrata in scena verrà dopo, quando la direzione o meglio la parte liberale di essa avrà approntato il denaro, gli stampati e i discorsi. Comunque, la circolare stessa e gli intendimenti ai quali si ispira rappresentano per il Tirolo un fatto così grave, che la stampa cattolica dei due campi politici ha subito dato l’allarme e pubblicata una fiera protesta. Le Stimmen prendendo a notizia che la direzione del Volksbund sembra ormai disposta ad entrare in campo aperto contro un Vescovo della provincia, avvertono che il danno maggiore ricadrà sul Volksbund stesso che, come società anticlericale, verrà abbandonata da tutti i cattolici. Trovano poi deplorevole che il Volksbund per combattere il Vescovo ricorra alla solita accusa d’irredentismo. «Il popolo tirolese – dicono le Stimmen – sa e deplora che nel Tirolo vi siano molti irredentisti. Il popolo tirolese sa però anche che nella provincia non mancano i cavalieri nero-rosso oro (colori germanici) che guardano di sottecchi oltre il confine giallo-nero. Di ciò non si mena grande scalpore. Ma il popolo cattolico del Tirolo non può lasciar passare alla leggera che il Tiroler Volksbund annoveri il principe Vescovo di Trento fra gli irredentisti e designi la sua doverosa opposizione a certi abusi dell’azione volksbundista del Tirolo italiano come ingiusti attacchi irredentisti». Le Stimmen, quindi, dopo essersi assicurate le spalle da eventuali attacchi con un largo accenno all’attività punto italofila che i conservatori hanno svolto in Dieta (per noi non c’era proprio bisogno di tali benevole insistenze), affermano che il punto di vista cattolico impedisce loro di vedere in ogni italiano e perfino nel Vescovo l’irredentista. Il principio cattolico proibisce loro anche di penetrare nel Tirolo italiano a tentare ingiuste conquiste nazionali (in Italienisch Tirol auf ungerechte nationale Eroberungen auszugehen). Il cristiano-sociale Tiroler di Bolzano sotto il titolo «Tiroler Volksbund und Diözesanbischof» tratta anche lo stesso argomento. Alla pubblicazione della circolare premette un proemio nel quale dice: «Abbiamo avuto ripetutamente occasione di accennare all’indirizzo critico e pericoloso che il Tiroler Volksbund segue o lascia seguire ad alcuni suoi propagandisti in ispecie nella parte italiana del nostro Tirolo. Abbiamo accennato che la suddetta propaganda in tale territorio riesce a difficoltare la debita cura pastorale del clero, senza dire poi di quelle tendenze, che sotto falsa bandiera servono a dar sfogo agli spiriti antireligiosi ed anticlericali di certi agitatori». Il giornale continua rilevando di avere a suo tempo riconosciuto il pieno diritto del Vescovo di opporsi ad agitazioni siffatte e di aver dichiarato insulso il tentativo di spacciare per irredentisti tutti coloro che vogliono l’autonomia, quella stessa che in Boemia domandano i tedeschi e molti tirolesi sarebbero disposti a concedere. In tal riguardo peggio ancora è il gioco del Volksbund, quando vuole spacciare per irredentista il principe Vescovo, perché si oppone, in nome degli interessi pastorali, agli abusi di una società. Queste osservazioni, continua il Tiroler erano fatte con buona intenzione, ma si deve ritenere che la direzione del Volksbund non ne voglia tener conto perché ora dirama la circolare che segue. E qui il giornale ne riferisce il testo. Nel commento poi nota che nella circolare si ritrova il frasario già comparso contro il Vescovo ed i cattolici nella stampa liberale e che il Volksbund si rivolge per aiuto ai «völkische Vereine». Ora chi paga è anche chi tiene il mestolo, ragiona il Tiroler. E chi paga o dovrebbe pagare sono appunto le società tedesche radicali, di cui è nota l’avversione per la Chiesa cattolica. (Man weiss, was den Leuten als völkisch gilt; es ist der Inbegriff des Deutschradikalismus und der damit verbundenen Feindschaft gegen die Katholische Kirche). La cosa parve al Tiroler a prima vista così grave, che non voleva prestar fede ai propri occhi ma finora non s’è udito che il professor Hörmann abbia protestato contro l’abuso del suo nome. «In ogni caso, conchiude il Tiroler, se il liberalissimo professor Hörmann e le società tedesche radicali, abusando della firma Tiroler Volksbund proclamano lotta aperta contro un Vescovo del paese, i cattolici tirolesi sapranno da qual parte dovranno mettersi e sotto quale bandiera essi devono raccogliersi. Allora però, addio Tiroler Volksbund. Poiché questo o sarà tale da corrispondere alle convinzioni patriottiche e religiose del popolo tirolese o cesserà di essere la società del popolo del Tirolo». Sullo stesso argomento l’Allgemeiner Anzeiger di Innsbruck giunto oggi porta una corrispondenza di Bolzano, nella quale viene riassunto l’articolo del Tiroler. La redazione vi aggiunge, a noi non è capitata in mano una tale circolare. Naturalmente ci associamo alla succitata protesta (quella del Tiroler) e in segno del nostro completo accordo riprodurremo domani integralmente l’articolo del Tiroler. Come si vede, la stampa cattolica tedesca comprende il suo dovere e si schiera completamente dalla parte del Vescovo. Noi non abbiamo bisogno di ripetere una nostra parola che esprime tutta la devozione e tutta la ammirazione che infonde nella stragrande maggioranza del popolo trentino la persona del nostro amatissimo Vescovo. Solo chi conosce le difficoltà della sua posizione e la complessità e la delicatezza della sua alta missione può misurare il valore personale dell’opera che egli con pastorale prudenza e con apostolico coraggio ha iniziata. Egli combatte per la verità e per la cristiana giustizia, cosicché l’esito della lotta che gli avversari gli vogliono imporre ad ogni costo, non può essere dubbio. Frattanto però i suoi nemici saranno costretti a gettare la maschera, e l’intrigo così abilmente ordito e dentro il quale i cattolici tirolesi o meglio parte di essi stanno dibattendosi, finirà con l’essere spezzato. 