Hanno parlato col massimo rispetto del principio d’autorità, son sorti in difesa dell’applicazione letterale del regolamento e a noi, accusati d’aver turbato le coscienze giovanette ed ignare togliendole dall’aure pure della sola scienza e del solo studio, hanno scagliato con l’accento della più indignata ortodossia l’epiteto: anarchici neri! E noi abbiamo risposto: sepolcri imbiancati! S’è poi scoperta l’alchimia dei falsari dell’opinione pubblica e i cinnamomi e gli zuccari coi quali si tentò di mettere assieme quel pasticcio che i farisei chiamano «scandalo» . Fin dapprincipio s’intravvide la tendenza della campagna: apparve durante tutta la polemica che si voleva fare anzitutto dell’anticlericalismo e che i regolamenti, l’autorità, l’ortodossia non erano che il manto ipocrita che nascondeva l’anima miscredente e nemica al pensiero cristiano. Perciò noi li abbiamo aspettati al varco codesti farisei della lettera, li abbiamo aspettati al varco delle loro contraddizioni. Ed eccoveli giunti oramai. Ieri l’Alto Adige risale alla questione di principio e s’occupa ex professo dell’educazione della gioventù . Ed ecco i principii educativi che il foglio radicale propugna per il Ginnasio. «Nella scienza non esiste assoluto e ciò che pare vero oggi può non esserlo domani e viceversa». «In tutte le idee c’è una qualche parte di verità». I giovani venendo fuori dalla scuola devono mettersi «a contatto con quella vita intellettuale moderna che non è contemplata nei programmi scolastici» (Alto Adige, 18-19) . Ci siamo dunque: in queste formule un po’ pedestri e puerili è disegnato chiaramente il principio educativo del giornale di via Dordi. In filosofia il relativismo più barocco, in morale e religione l’indifferenza e la miscredenza. Per raggiungere tutto ciò viene raccomandato agli studenti il «contatto colla vita intellettuale moderna che non è contemplata nei programmi scolastici». A creare, a mantenere tale contatto è chiamato il partito liberale che viene eccitato a scuotersi e a lavorare, poiché il campo è ancora vasto e v’è «probabilità di successo». Così la maschera è caduta prima ancora che finisse il carnevale. Badate: le norme disciplinari del Ginnasio incominciano così: «È compito del Ginnasio di procurare agli scolari una cultura superiore, che si fondi sulla religione e sulla moralità», e al capitolo I si parla espressamente dei «doveri religiosi» e delle pratiche prescritte agli scolari di religione cattolica. Ebbene i difensori dell’autorità ginnasiale, della lettera del regolamento, i propugnatori dell’ortodossia e dell’ordine contro gli «anarchici neri» vorrebbero bandito lo spirito positivo ed assoluto di religione, che dovrebbe essere, secondo le «norme», la base dell’educazione ginnasiale. I difensori della lettera del regolamento, ne osteggiano lo spirito, chi minaccia rappresaglie se non viene applicato in tutto il suo rigore il § 27, rinnega la norma generale e programmatica su cui poggia tutto il regolamento. Il parallelo storico con tutti i più acerrimi nemici di Cristo, i Farisei, è evidentissimo e potrebbe, se non ci mancasse il tempo, venir condotto in tutti i particolari. Caratteristico è in tal riguardo anche l’appello al partito liberale, perché lavori il vasto campo, non ancora penetrato dai «clericali», proprio all’indomani in cui si lanciavano i fulmini dell’ortodossia contro gli inquinatori delle aure pure della scienza, e gli ipotecatori delle coscienze giovinette ed ignare. Sono nuovi sprazzi di luce sinistra che completano l’aureola degli scandolezzati. Dopo questa triste apoteosi, potete ben raccogliere le vesti che vi siete stracciate per mentito sdegno, proclamate pure che siete innocenti della persecuzione studentesca, ogni galantuomo dovrà ripetere, rievocando il grido delle turbe buone e sincere: Oh, farisei, farisei! Intanto gli amici riflettano sul monito che viene dalla presente campagna a tutti coloro che propugnano delle verità e conseguentemente delle regole assolute (per dirla in antitesi alle formule di via Dordi), a quei padri che vogliono tramandare ai loro figli le gloriose tradizioni cristiane degli avi. Non sarà difficile concludere che cosa vogliano gli ortodossi di ieri, quand’oggi levano un inno alla libertà sconfinata delle intelligenze e delle energie. Nonostante la nostra ritrosia per le citazioni classiche, non è forse fuor di luogo ricordare in proposito quanto scrisse un grande poeta italiano: Amor di libertà, bello se stanza, Ha in cor gentile, e se in cuor basso e lordo, Non virtù, ma furore e scelleranza. 