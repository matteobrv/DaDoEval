Il numero degli abitanti è di circa 5200: nell’ultimo periodo sono arrivate ogni giorno in media 30 persone e 30 sono partite. Coloro che sono usciti ritornano per lo più a casa; una piccola parte si trasferisce in distretti dell’Austria superiore; i nuovi abitanti arrivano dai distretti disastrati della Boemia e Moravia e in parte anche da Mitterndorf. È lodevole che l’amministrazione imperial-regia nell’accoglienza dei profughi, che sono cacciati dalla fame da certi distretti della Boemia, adotti la prassi più benevole. Riguardo a Mitterndorf ho proposto un’azione di compensazione tra i due campi, in modo che famiglie con molti bambini di Mitterndorf, i quali non possono fare a meno del latte, vengano scambiati con uno stesso numero di persone in grado di lavorare e laboriose di Braunau, ai quali dovrebbe essere assicurato un impiego nelle aziende di Mitterndorf. La proposta non incontrò alcun consenso, poiché i profughi di Braunau sono colà già occupati e le condizioni dei viveri a Mitteldorf sarebbero peggiori. Invece la commissione amministrativa che proprio in questi giorni, dopo otto mesi di attività, viene rinnovata con nuove elezioni, mi ha chiesto con urgenza di fare in modo che il Comitato difenda una maggiore possibilità di trasferimento degli abitanti del campo nei distretti dell’Austria superiore. Credo che questo sia sicuramente possibile senza gravare la popolazione locale in maniera insopportabile. La maggior parte degli abitanti erano infatti insediati anche prima nei distretti di Schärding, Ried, Grieskirchen, Efferding e hanno mantenuto buone relazioni con i contadini presso i quali essi erano prima; così succede che molti contadini si siano dichiarati pronti ad affittare l’appartamento agli abitanti del campo, ma che le autorità politiche neghino l’autorizzazione al trasferimento. Penso che la popolazione locale sappia difendere sé stessa molto bene e che non occorre che le autorità, se i contadini per diversi motivi sono ben disposti ad accogliere i profughi, vadano ancora oltre e intraprendano misure di sicurezza eccessive. Tendendo conto di questo e in considerazione delle molte circostanze note che fanno sembrare consigliabile di ridurre al minimo l’ammassamento nei campi per il quarto inverno, faccio la proposta di chiedere all’imperialregio ministero degli Interni, ovvero all’imperial-regia luogotenenza di Linz, che le imperial-regie sedi del capitano distrettuale dell’Austria superiore vengano in primo luogo assegnate a concedere il consenso dell’autorità al trasferimento a tutti quei profughi meridionali che vogliano trasferirsi dal campo di Braunau nella diaspora e che forniscano la prova che hanno trovato colà un alloggio. La commissione amministrativa ha inoltre chiesto che, nel caso il trasferimento non dovesse essere concesso in misura sufficiente, le baracche vengano ancora assegnate, in modo che ogni famiglia abbia uno spazio a disposizione. È sicuramente una richiesta ragionevole, se si pensa che così tante persone tra di loro estranee, senza differenza di ceto e di genere, sono costrette da tre anni ad abitare nello stesso locale. La ricostruzione incontra però le difficoltà maggiori e se si considera che la costruzione del nuovo edificio scolastico che avrebbe dovuto essere conclusa nello scorso settembre non è ancora terminata, si deve essere molto scettici nei confronti della realizzazione della richiesta ricostruzione, anche se dovesse venire autorizzata. Perciò non rimane nient’altro che insistere sull’agevolazione del trasferimento nella diaspora. Per quel che riguarda l’amministrazione del campo stesso non ho nulla da aggiungere alle mie precedenti relazioni. Il vitto non è più così buono come prima, poiché la razion e settimanale è stata ridotta di più della metà. In considerazione della momentanea situazione generale non trovo però opportuno fare richieste di miglioramento. L’apparato burocratico continua a lavorare sempre bene nonostante la riduzione del personale di quattro persone. Trovo solo da biasimare che la cosiddetta «Sezione per le questioni private», che dovrebbe essere un segretariato popolare, tuteli troppo poco gli interessi dei singoli profughi. Nella protezione giuridica, per esempio, tale sezione lascia il profugo sulla via del ricorso nei confronti dei ministeri e del tribunale amministrativo a sé stesso o a scribacchini, con la motivazione che essi non potrebbero comparire di fronte alle autorità superiori come rappresentanti di interessi privati del profugo. Questo si fonda su direttive sicuramente di gran lunga superate e non è conforme alla realtà degli altri campi. Prego il ministero a richiedere che l’amministrazione a questo riguardo faccia giungere istruzioni adeguate. In questo caso è tuttavia necessario che alla sopra citata sezione venga assegnata un’altra forza adatta al lavoro, poiché i due funzionari, del resto molto meritevoli, colà in carica non sarebbero nella situazione di sbrigare tutto il lavoro. 