Nella relazione della seduta del consesso fiemmese, l’Alto Adige ha la tendenza evidente di far passare la proposta passata al consesso, come cosa mia, alla quale avrebbe, al più, aderito il presidente della Magnifica signor Giacomelli. Ciò è in piena contraddizione con quanto è avvenuto di fatto. La proposta venne accolta dal comitato tramviario a Cavalese nella sua seduta dei 10 e precisamente ebbe l’adesione incondizionata dei membri del comitato: Giacomelli podestà di Predazzo, Deladio, delegato di Tesero, Tomasi capocomune di Carano. Vi aderirono anche espressamente il D.r Deleonardi delegato di Cavalese e il signor Pettena capocomune di Moena. A parte però il loro giudizio personale, questi due signori si riservarono di chiedere il parere delle rispettive deputazioni comunali. Io dichiarai espressamente di non essere affar mio di decidere sul progetto e sul contributo e che se accettassero questi, io mi presterei per la stilizzazione di condizioni precauzionali che potessero mettere gli altri interessati in grado di non far opposizione. Si venne così alla votazione in via di massima e solo dopo si passò alla stilizzazione della proposta. Di ciò sono buoni testimoni i cinque membri del comitato ed il segretario della Comunità. È quindi da falsari il parlare di una proposta Degasperi-Giacomelli e un tentativo manifesto di ingannare la pubblica opinione. Che se in fondo a tutto, non vi fosse altro che il tentativo di ricostruire una congiura «clericale» constatiamo per la verità storica che dei 5 membri del comitato almeno tre furono sempre indiscussi aderenti al partito nazional-liberale, se non addirittura suoi capi. Certo che anch’io ritenevo la base del governo discutibile, quantunque pensavo fosse necessario tentarvi dei miglioramenti, certo che nel consesso combattei a spada tratta la proposta sospensiva di Cavalese la quale, se sincera, era un nonsenso e se rappresentava semplicemente una mossa tattica, andava combattuta, perché non è giusto che i delegati di Cavalese si sottraggano alla responsabilità di accettare o respingere un progetto ed una finanziazione. Tale fu il mio contegno nella seduta del consesso ed esso è fissato anche nelle mie dichiarazioni che feci mettere a protocollo. L’Alto Adige invece ne dà una relazione così confusa e contraddittoria, ch’è bravo chi se ne raccapezza, senza dire che stronca e contorce anche le dichiarazioni dei delegati, tanto da dipingere la cosa non come è avvenuta ma come si sarebbe desiderato avvenisse . In modo particolare quanto dissi dei deputati dietali non è stato, evidentemente, compreso dal corrispondente. Ricordai che durante la sessione dietale l’ultima proposta della deputazione italiana dietale era precisamente: ferrovia di S. Lugano da una parte e dall’altra Lavis-Cembra. Questa proposta venne fatta dall’on. Pinalli e venne accolta dai deputati dei due clubs tanto liberal-nazionali che popolari; dei liberali anzi un solo deputato si dichiarò contrario. Tanta era la convinzione che, date le presenti circostanze, più in là non si potesse arrivare. Le trattative andarono a monte non per la ferrovia di Egna o per la Lavis-Cembra, ma perché la proposta testè accennata non ebbe allora dal Governo centrale l’accoglienza dovuta e perché mentre da una parte i tedeschi pretendono un influsso ingiustificato nella linea di Egna, dall’altro volevano un impegno che la Lavis-Cembra in realtà non fosse più continuata. Se il governo avesse allora mostrato più condiscendenza e se non fossero state sollevate tali pretese da parte dei tedeschi, la dieta in pieno accordo colla deputazione italiana avrebbe votato il contributo per la Egna-Predazzo o Egna-Moena e dall’altra per la Lavis-Cembra. Questa è storia che nessuno può smentire e non è nemmeno una novità, perché fu a suo tempo pubblicata. Il D.r Degasperi aveva quindi pieno diritto di ritenere che se a questo mondo c’è una logica, la deputazione dietale avrebbe accolta come discutibile la base proposta dal governo perché da un lato escludeva la partecipazione dei bolzanini, dall’altro costruiva la Lavis-Cembra contemporaneamente ed in modo da poter venir continuata. Certo che la deputazione poteva riservarsi ancora di tentare un miglioramento, cioè di arrivare forse fino a Grumes, come chiedeva il potestà di Trento al ministro, ma questo non solo non era escluso, ma anzi espressamente favorito dalla proposta del comitato fiemmese. In quanto alle asserite trattative segrete tra Degasperi e Giacomelli, dichiaro fermamente che non esistono se non nella fantasia e nella coscienza di chi vuole intorbidare per i suoi loschi scopi le cose che sono chiarissime. Come abbiamo stampato altre volte su questo giornale ed io stesso ho accennato in Municipio, i deputati parlamentari tentarono di riprendere a Vienna le trattative bruscamente interrotte ad Innsbruck. L’on Conci, l’on. Gentili, Mons. Delugan e il sottoscritto con grande tenacia misero in opera ogni mezzo per arrivare ad una soluzione. I politicastri da caffè non sanno immaginare quanto abbia costato il guadagnare conferenza per conferenza un miglioramento delle proposte governative che dapprincipio erano indiscutibili. Era intenzione dei deputati indurre il governo a fare una proposta concreta che potesse poi venir presentata agli interessati: Fiemme, Cembra, Trento, discussa fra essi e collo scopo comune eventualmente migliorata. Ma le cose precipitarono per altre circostanze. Si seppe che il comitato fiemmese trattava per un progetto del signor Felice Oss-Mazzurana che questi espose anche al pubblico in opuscolo a stampa, scoppiò l’agitazione tedesca nel comizio di Egna, in cui si parlò molto di un convegno del baron Sternbach e ne venne per naturale reazione l’agitazione di Trento e le deliberazioni del consiglio municipale. Di fronte a questi fatti scrissi al comitato descrivendogli minutamente lo stato delle cose e quando scrissi comunicai anche a voce al signor podestà Tambosi. Posteriormente spiegai al comitato il mio contegno a Trento e lo resi attento che l’avviare un’azione solidale con Trento avrebbe rafforzata la posizione di coloro che tentavano strappare allo stato le massime concessioni. Di queste lettere tengo copia, e, se sarà necessario le schiafferò sul muso ai calunniatori. Del resto ne fu data comunicazione nell’ultimo consesso, il quale approvò pienamente il contegno del comitato ed a me votò un ringraziamento . Dunque niente congiure, niente trattative criminose, ma opera franca e faticosa di chi lavorava per quello che ritiene il bene del paese, mentre altri si pasceva di cianciafruscole al caffè o alla birreria. Queste nuove azioni, però, non promosse dai deputati parlamentari, contribuirono ad accelerare la soluzione, prima che i deputati popolari per parte loro avessero in mano una proposta impegnativa del governo. Questa venne fatta invece a voce nella conferenza col ministro ai rappresentanti degli interessati stessi e precisamente in forma perentoria e senza dilazioni. Come si arrivò a questa conferenza è chiaro, e non comprendo perché si faccia di una questione affatto secondaria la questione principale. Il comitato fiemmese aveva scritto al municipio di Trento: noi vogliamo una soluzione ferroviaria nel prossimo progetto delle ferrovie locali, quindi bisogna risolversi presto. La storia di tanti anni c’insegna che l’avisiana non è costruibile, perché non avremo i contributi dello Stato e della Provincia. Ci tocca quindi pensare alla linea di S. Lugano. Se il Municipio di Trento crede invece che sia proprio raggiungibile l’avisiana, ci dia le prove lui, voti cioè un contributo adeguato e ci procuri una dichiarazione favorevole di massima del governo. Il Municipio di Trento rispose votando il contributo, ma domandò che anche il Consesso votasse antecedentemente per l’avisiana un contributo e poi si associasse a Trento per provocare una dichiarazione del governo. Ora io sono dell’idea che per chiarire la situazione non fosse necessaria una previa delibera del consesso sull’avisiana. Se fosse stato respinto, com’era probabile, dove sarebbe finita l’azione di Trento? E non bastava che il comitato tramviario, di fronte al Ministro, avesse dichiarato d’essere pronto a proporre un contributo per l’avisiana? Tale mio parere espressi a Trento tanto al Giacomelli che al signor Tambosi. Siccome però si trattava di una mossa tattica, a cui non davo grande valore, non me ne immischiai altro. E seppi a Vienna che si era proceduto diversamente e che a Cavalese rappresentanti di Trento avevano domandato che il consesso prendesse un formale deliberato sull’avisiana e che il comitato tramviario vi aveva aderito. Il presidente Giacomelli mi telegrafò che in seguito a ciò volessi domandare al ministro che rimandasse l’udienza comune al prossimo sabato o lunedì, dovendo prima il consesso prendere una deliberazione. Bisogna avvertire che la prima udienza per martedì l’avevo chiesta in seguito a un telegramma del pres. Giacomelli, ritenendo naturalmente che si trattasse della progettata conferenza comune. In ogni caso pregai il D.r Battisti che ne desse notizia a Trento. Evidentemente il presidente Giacomelli, credendo che il sabato, giorno di convegno dei trentini a Cavalese, si combinasse tutto, sperava di poter arrivare a Vienna già il martedì. Quando chiesi la proroga, il ministro si mostrò molto stizzito e mi diede l’ultimo termine per il giovedì. Telegrafai a Cavalese, avvisai il D.r Battisti, da Cavalese si telegrafò a Trento e i delegati si misero in viaggio. Io credevo in verità che la convocazione del consesso fosse possibile anche entro il breve termine e perciò avevo spedito in un lunghissimo telegramma le mie dichiarazioni. Il Comitato di Cavalese credette invece il tempo troppo breve e non lo convocò. Comunque non è questa la questione principale. La questione è che la domanda circa l’avisiana è stata posta al ministro e che questi ha dato risposta negativa. È evidentissimo che essa non sarebbe stata diversa anche se il milione della Comunità, invece che messo in vista dal D.r Degasperi, fosse stato votato formalmente dal consesso. Così stanno le cose, né più né meno. E se si desidera proprio che ingaggiamo una polemica su tutta la linea, io sono pronto a pubblicare tutti gli atti e servirò i signori a dovere. Ci tengo a dichiarare che, salvo il mio programma antinullista, cercai sempre l’intesa tra Fiemme e Trento e ne possono far fede non solo i fiemmazzi e gli atti ch’esistono nell’archivio della Comunità, ma anche coloro che parteciparono alle adunanze confidenziali in Trento, l’ultima delle quali fu lunedì, proprio il giorno prima che partissi per Fiemme. Bastino questi accenni per far capire all’Alto Adige che né io né i miei amici temiamo affatto la polemica che l’Alto Adige mette in vista per altri tempi e che non indulgeremo, in caso, a stabilire secondo la verità storica le responsabilità positive e negative di tutto il problema. Dai nostri documenti esse risulteranno ben più lampanti che dalla relazione monda e tendenziosa pubblicata dall’Alto Adige. A.D. 