L’alto consesso municipale della città del Concilio ha ieri l’altro votato per espresso un’abolizione ed un parere . Non una voce si levò a protestare o ad eccepire; l’abolizione della messa nelle scuole popolari venne decisa senza motivazione, senza discussione; il parere perché si tolga la messa in ginnasio venne invece «motivato», ma lo sragionamento fu tale, che per l’onore di Trento sarebbe meglio fosse rimasto accuratamente involuto nella protuberanza metafisica dell’illuminato ragionatore. Non ci proponiamo oggi di discutere la legalità della deliberazione comunale, né di supplire alla mancata discussione del Consiglio. Fuori di dubbio, essa contraddice al paragrafo 5 della legge dell’impero per le scuole popolari, ove si parla esplicitamente della istruzione religiosa e delle pratiche religiose debitamente notificate; non tiene conto del paragrafo 64, per il quale gli scolari sono obbligati ad assistere agli esercizi religiosi della loro confessione, debitamente notificati dall’autorità ecclesiastica ed ignora che la legge provinciale del ’94 col richiamo alla legge generale obbliga i docenti a sorvegliare gli scolari «durante gli esercizi religiosi regolarmente prescritti per la scuola popolare» (paragrafo 44). Ma delle norme legali e della posizione giuridica del conchiuso ci occuperemo eventualmente un’altra volta. Noi deploriamo oggi e combattiamo la tendenza. La deliberazione municipale non può risalire che alla convinzione della nocività o almeno dell’inutilità della santa messa. O dobbiamo ammettere che tale deliberazione sia stata presa non solo senza ragionamento palese, ma anche in uno stato soporoso degli spiriti consigliari? No. Non possiamo credere che le medesime menti, le quali poco dopo addimostrarono sì vivace interesse per la «Pubblica Nettezza» siano rimaste atone, quando si parlava della messa. Il suono che echeggiò in ciascuna coscienza non ci venne manifestato, né noi erigiamo qui tribunale sulle convinzioni peculiari delle singole persone. Ma giacché queste vogliono essere i consoli della nostra repubblica e giacché malgrado tutto, una certa logica deve pur sussistere anche nelle deliberazioni municipali, ci è lecito designare il deplorato conchiuso quale un atto di indifferentismo religioso, se non di miscredenza. Non si creda con ciò che noi vogliamo erigere la messa quotidiana nelle scuole ad istituzione di fede o che siamo sordi a certe ragioni di opportunità. Né l’una cosa né l’altra. Ma la messa riteniamo il più importante, il più essenziale fra quelli esercizi religiosi che l’autorità ecclesiastica, in armonia alla legge per le scuole, ha stabilito quale corollario pratico dell’istruzione religiosa, quale mezzo potente di educazione morale. L’abolire totalmente la messa è non solo intaccare il patrimonio religioso tramandatoci dagli avi, ma è levare una pietra angolare da quell’edificio che l’azione del popolo e l’appello della Chiesa ha costretto lo Stato ad erigere accanto e in nesso architettonico con la scuola popolare moderna. Orsù consiglieri, pigliate il coraggio a due mani e dite francamente che voi avete mosso un passo verso la scuola laica, verso l’istruzione senza l’educazione religiosa, che a voi interessa che lo Stato e la città paghino le scuole, perché i fanciulli imparino la fattura e la storia del pianeta su cui si muovono ma non le opere di Dio che l’ha fatto e che lo regge, le gesta dei guerrieri, la gloria degli inventori, non la missione, i trionfi – nel cuore degli individui e nella storia della civiltà – del Cristianesimo. Per questo voi che erigete in tale profusione lapidi e monumenti a celebrità più o meno effimere e convocate la scolaresca ad ammirare e a commemorare, radiate con un tratto di penna la commemorazione e ad un tempo il rinnovamento del più grande fatto che ricordi l’universo, il Sacrificio del Golgota. Indoviniamo le obiezioni: si tratta d’igiene, di incomodità grave e così via. Ma di queste pare si sia tenuto e si tenga conto in larga misura ora con dispense generali ora con eccezioni personali per l’inclemenza della stagione o peculiare debolezza fisica. Del resto è pur strana, diceva il Greil stesso, quando si trattò per la prima volta la medesima questione nel consiglio di Innsbruck, è pur strana codesta cura meticolosa del sonno mattutino quest’educazione del comodo in un’età, in cui non si cessa di raccomandare ogni specie di sport e sforzo fisico per indurire i giovani. Siate sinceri: le ragioni igieniche fino a un certo punto hanno valore e se ne tiene conto, più in là diventano pretesti che non servono però a mascherare la tendenza dell’indifferentismo religioso, se non anche dell’ateismo. E veniamo al parere. La proposta di cambiare l’orario è partita dai professori. Il consiglio scolastico provinciale volle consultare anche la rappresentanza comunale, e sta bene, quantunque, a dirla di passaggio, il consiglio scolastico sbaglierebbe di grosso se prendesse l’opinione di una rappresentanza di alcune classi di Trento per l’opinione pubblica di tutto il raggio di frequentazione del ginnasio. Come si spieghi che alla discussione sul cambiamento d’orario s’aggiunge immediatamente, spontaneamente la proposta di abolire la messa non sapremo dire. La motivazione che il signor Lunelli fece in appoggio del cambiamento d’orario è quella dei professori; che anche la seconda proposta cui il signor Lunelli mise in nesso con la prima, risalga a loro dev’essere escluso, in ispecie per il ragionamento che il consigliere Lunelli v’aggiunse, ragionamento non solo assurdo, ma anche offensivo per i professori stessi. L’assurdità ci sembra tanto patente che non occorra dimostrarla. Essa viene infatti a dire: l’abitudine forzata al bene educa il giovane al male, oppure: quanto più pratiche religiose, tanto meno religione. Veda, signor Lunelli, forse in qualche lievissima parte siamo d’accordo, nel desiderio cioè che nei nostri istituti e nei nostri metodi si cerchi di più d’educare nei giovani il senso della sincerità e dell’adempimento spontaneo dei loro doveri. Ma, per l’amor del cielo, Ella sceglie un metodo molto spiccio, li cancella codesti doveri, ed è bell’e fatto. Ella ragiona: «La roba fatta per forza non vale una scorza». Applichi il suo principio a tutta l’educazione dei giovani. Quanti esercizi, quanti lavori sa compiere un giovane senza dover far forza contro se stesso? Quante norme scolastiche e ginnasiali sono di tal fatta che non si possa applicare il suo principio? Tutta l’educazione non è che un indurimento dello spirito e del corpo contro le male tendenze morali e fisiche del giovane. E l’obbedienza è la virtù che crea maggiormente il carattere che irrobustisce l’adolescente ad ogni cimento. Tale virtù non verrà meno davvero all’obbedienza, quando si tratti di assistere al più grande sacrificio eroico e d’amore che un Dio rinnova per gli uomini. Il signor consigliere Lunelli s’è anche richiamato ad una circostanza di fatto, che cioè ora la maggior parte di studenti ciarlano, ridono, studiano le lezioni durante la messa. Crediamo che i primi a contestare una simile asserzione saranno i professori, e certo quelli di loro che assistevano alla «discussione» avranno fatte le più alte meraviglie. Infatti, se fosse vero quanto asserisce il Lunelli, converrebbe ammettere che durante la messa non c’è la debita sorveglianza. Si ripete una cosa simile nelle aule scolastiche durante il latino, la matematica, la geografia? No, sicuro perché si sorveglia. E perché dovrebbe accadere ciò in chiesa? Noi quindi non possiamo accogliere la premessa del signor Lunelli. Alla più ammetteremo che un certo numero di scolari – un manipolo esisteva anche ai nostri tempi – approfitterà dell’edizione «diamante» per riparare in chiesa alla negligenza di casa, ma non sarà davvero per quest’esigua parte di negligenti che si dovrà abolire la santa messa per tutto il ginnasio. No, il ragionamento non fila, signori consiglieri, ed è solo un miserabile prodotto di quel liberalismo che da Rousseau in qua predica che l’uomo è buono di per sé e che il male sta solo nelle organizzazioni o nelle istituzioni sociali. Di tale principio le conseguenze didattiche sarebbero che il giovane ha da crescere su libero senza norme, senza costrizioni, senza pastoie. Nessun padre liberale applica questo principio coi suoi figli, ma l’inconseguenza è sempre stata la caratteristica del liberalismo. Logici, ferreamente conseguenti ai loro principii e alla loro fede sono i cristiani quando vogliono che l’esile pianta non si lasci in balia dei venti, ma venga legata a qualche cosa di forte, come la vite all’olmo, perché i frutti siano sicuri e copiosi. E anche voi, liberali, anticlericali, non affannatevi tanto contro la messa. Cristo ha detto: Lasciate che i piccoli vengano a me! Siate generosi, lasciate che vadano a Lui. Ben viene più tardi la triste vita, alleata della vostra miscredenza, negatrice della fede. Ben viene poi la libertà sconfinata, la discussione senza limiti. Lasciate che i dolci ricordi della fanciullezza e dell’adolescenza ricreino lo spirito soffocato, materializzato dagli affari dell’uomo maturo, e la parola di Cristo risuoni almeno come eco lontana all’orecchio di chi invecchia fra gli assordanti rumori di una società febbricitante d’egoismo, appunto perché ha dimenticato il grande sacrificio del Golgota che su ogni altare quotidianamente si rinnova. 