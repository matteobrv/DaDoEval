Grazie al ripetuto ed energico intervento dell’associazione operaia Unione segantina Fiemme (con sede nel Comune di Tesero) e in adesione alle relative disposizioni dell’ispettorato del lavoro di Trento, il capitanato distrettuale di Cavalese, in quanto autorità del lavoro di prima istanza nelle valli di Fiemme e di Fassa, ha già da sei anni introdotto alcune misure a favore dei segantini. Si è trattato, in primo luogo, dell’ampliamento e dell’adattamento degli alloggi degli operai che si trovavano per lo più in condizioni miserevoli e nocive per la salute. L’associazione ha ora ottenuto dal capitanato distrettuale di Bolzano le stesse misure anche per il suo territorio di competenza di Eggental, Welschnofen e Villnöß, potendo dimostrare che in 36 segherie di questo territorio non vengono tenute in alcun conto le disposizioni normative e le benché minime esigenze della protezione sul lavoro. Nonostante le proteste non si è però finora ottenuto in questo distretto nessun risultato e anzi notizie dal territorio confermano che gli imprenditori e i proprietari delle segherie semplicemente ignorano le prescrizioni ufficiali. I sottoscritti pongono perciò a Sua Eccellenza la domanda: «Se egli è disposto a operare sulle autorità politiche e del lavoro del distretto di Bolzano, affinché agli operai delle segherie sia assicurata la protezione che loro spetta per legge» 