Non intendiamo oggi di riassumere l’enorme lavoro che la Dieta oggi ha compiuto nella sessione testè chiusa. Essa rimarrà memorabile per un pezzo. Solo uno sguardo all’accelerato funzionamento burocratico lascia indovinare quale cumulo di lavoro reale venne fatto. Il protocollo degli esibiti segna 1450 «pezzi», numero mai raggiunto nella cancelleria dietale a memoria d’uomo. Tali atti vennero assegnati per l’evasione alle singole commissioni e quasi tutti vennero trattati, discussi. I deputati presentarono 213 proposte, la giunta 81, complessivamente vennero stampate, distribuite ai deputati e messe all’ordine del giorno 659 relazioni, proposte o leggi. Soltanto per lavori idraulici la commissione rispettiva e il pleno deliberarono 101 leggi. Si pensi che qualcuna di tali proposte di legge era un vero volume e che certe, come la novella scolastica, la legge stradale, le leggi agrarie occuparono per settimane intiere le commissioni. Si dovrà pur considerare che e deputati e impiegati sotto la pressura di tale cumulo d’affari, presentatosi al pubblico nelle 24 sedute plenarie, non ebbero modo ad Innsbruck di godersi il bel tempo che regnò imperturbato fino all’ultimo. I risultati da tale lavoro sono ottimi. Si votarono 101 leggi per opere idrauliche, alcune delle quali urgentissime per una spesa complessiva di 12.410.403. Il contributo prov. a tali opere è di 3.940.804, di cui per la parte tedesca 2.566.546; per il Trentino 1.374.118. Si deliberò di contribuire alla costruzione delle ferrovie locali assumendo azioni di fondazione per la parte tedesca di cor. 2.995.000 e per le ferrovie trentine cor. 1.620.000. Vennero trattate e deliberate parecchie leggi in favore della pastorizia dell’alpeggio, dell’agricoltura in genere e a tale scopo la Dieta dedicò vistosi crediti. Si tentò di ovviare alla crisi vinicola accordando diverse sovvenzioni alle cantine sociali. Altri notevoli sussidi concesse la provincia alle Società economiche, sorte per il popolo lavoratore, per le federazioni delle casse rurali, per i forni essiccatori, ecc; altre ancora per scopi educativi od umanitari. Un importante novum fu la decisione e la fissazione di un credito per sovvenzionare la costruzione degli acquedotti per acqua potabile. I nostri comuni sanno quanto fosse odiosa la linea di condotta a cui la provincia prima credeva doversi attenere. La legge sanitaria da sì lungo tempo richiesta, venne votata, la legge magistrale venne condotta sì innanzi che v’è speranza nella prossima sessione trovi evasione, e che venga sciolto il difficile problema del coprimento. Ma quella che s’elevò a questione principe dell’attività dietale fu la questione stradale. Intorno ad essa parvero raggrupparsi tutte le difficoltà e mutarsi la formazione dei partiti. Da principio tedeschi e luogotenente contro i postulati degli italiani, poi parte dei tedeschi in atteggiamento meno ostile, infine tedeschi, italiani e luogotenente alleati per strappare al governo centrale quello che gli italiani reclamavano come adempimento di una promessa. E qui si manifestò tutto il valore della disciplina, e la splendida tattica del partito popolare. Noi non facciamo che ripetere una verità da tutti in Innsbruck asserita, se affermiamo che il club popolare e il suo energico capo nei momenti più critici furono all’altezza della situazione. Ed infine arrise loro la vittoria. Le trattative con Vienna che negli ultimi due giorni venivano condotte telefonicamente diedero il loro risultato: il ministro inserì nel bilancio un aumento di 250.000 cor. sull’importo di 300.000 cor. preventivato per la costruzione di strade trentine nel 1909 e i tedeschi votavano assieme agli italiani il corrispondente contributo provinciale. In tale modo fu reso possibile per il prossimo anno un lavoro per strade principali e secondarie nel Trentino di circa Cor. 340.000 (non 380.000 come venne stampato erroneamente nella relazione di ieri). Tale in fuggevoli cenni il lavoro compiuto. Anche in questa occasione il partito popolare si addimostrò partito del lavoro e i suoi uomini non conobbero tregua. Talvolta parve che si ritornasse al triste metodo della maggiorazione nazionale, ma l’energia degli italiani ricacciò indietro certe velleità pericolose. Di maniera che nelle maggior parte dei casi gli uomini di tutte due le parti cercarono una via di mezzo, il modus vivendi, e i nostri deputati, ritornando in paese, possono affermare con retta coscienza di averne aumentato il benessere economico e contemporaneamente di non aver piegata la bandiera nazionale, per la quale il lavoro comune è atto a creare un ambiente più favorevole. Quod est in votis! 