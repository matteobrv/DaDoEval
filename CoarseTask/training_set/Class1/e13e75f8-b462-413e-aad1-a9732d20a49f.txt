Vienna, 21 Gli slavi sono ancora impegnati nelle lotte vittoriose coi turchi e già i tedeschi corrugano la fronte e mostrano sgomento del proprio avvenire. Gli slavi hanno infatti la forza del numero, alla quale ogni giorno più va avvicinandosi quella della coltura e del denaro. Ora improvvisamente vi s’interza, non la coscienza di sé, già forte e sicura, ma l’orgoglio e l’entusiasmo del risorgimento da una schiavitù secolare: di un risorgimento operato con le loro forze, a sorpresa e a dispetto d’Europa, con gesta ammirande che faranno epoca nella storia e che mettono fine all’onta più grave, sopportata e mantenuta per tante età dalle grandi potenze occidentali. Quello che nessuno si attendeva, è avvenuto: qual meraviglia che i tedeschi osservino il repentino rivolgimento muti e pensosi? Prima, ai confini orientali e meridionali della Monarchia, non si trovavano che staterelli slavi, usciti poco fa dalla schiavitù dei mussulmani, che dominavano pur sempre vaste regioni abitate dai fratelli dei popoli redenti. Chi avrebbe potuto paragonare le condizioni degli uni e degli altri con quelle degli slavi soggetti all’Austria? Eppure l’indipendenza nazionale lusingava non pochi che, specialmente in Croazia, guardavano oltre il confine, e i botoli di Belgrado, dietro ai quali stava l’orso russo, digrignavano i denti e si rizzavano sulle zampe quando l’Austria-Ungheria annetteva la Bosnia-Erzegovina. Che sarà d’ora in poi? I prodromi sono certo tristi. Sustersic, il fedelissimo Sustersic, pur rinnovando le proteste d’inconcusso attaccamento, tenne alle delegazioni un discorso tale sul nuovo impero illirico da suscitare le preoccupazioni tanto della Reichspost che della Neue Freie Presse; e Korošec, il suo primo aiutante, annunziò testè in quel medesimo consesso che gli sloveni non tollerano dubbi sulla loro fedeltà, ma non tollerano nemmeno che si faccia a fidanza colla stessa. Ma questo è poco. I deputati serbi di Serajevo, e con essi i dignitari insigniti del voto virile , plaudono ai connazionali che cacciano il turco d’Europa e biasimano l’Austria che vuol mettere un limite all’espansione verso l’Adriatico; a Spalato, città signoreggiata dai radicali, le dimostrazioni di simpatia ai connazionali vincitori pigliano forma ed espressione d’irredentismo; lo stesso avviene a Sebenico, ove prevalgono e governano i conservatori; nulla poi si dice di Zagabria, dove il sospettoso e ferreo regime del Cuvaj, croato datosi anima e corpo ai magiari, non riesce a soffocare grida sediziose e scandalose. Se questo è il principio, che sarà la fine? Bisogna ben convenire che quando certi tedeschi manifestavano le loro simpatie e preferenze per i turchi, erano anzitutto e soprattutto tedeschi. Caritas incipit ab ego. Così dai tempi antichissimi fino a Richelieu, fino a Mazzarino e ai nomi più moderni. Ma se ne vedono anche delle altre singolarità. Ecco la Prussia che espropria forzosamente i polacchi e, nel recente comizio socialista di Berlino, proibisce a Jaurès di parlare francese, a Grey di parlare inglese; ecco l’Austria, lo Stato poliglotta per eccellenza, la negazione vivente delle autonomie nazionali, l’incarnazione del diritto storico, proclamare il principio nazionale per gli stati balcanici e in modo speciale per l’Albania. Vero: di tratto in tratto, dicono ch’è un argomento ad hominem, una ritorsione contro i serbi, corsi alle armi in nome della libertà; ma l’osservazione si confonde e si perde negli entusiasmi che di questi giorni si sprigionano in Austria per la indipendenza e l’unità nazionale degli albanesi. Chi sa che in questo periodo di effervescenza qualche dotto alemanno non ci regali l’opera più erudita sull’origine, lo sviluppo e il valore del principio nazionale? Viceversa chi oggi non si scalda più per i diritti delle nazioni e afferma invece il diritto d’espansione e di conquista sono in Austria – il Kramar e il Masaryk, il filosofo ed il politico dei cechi che hanno sempre preteso e pretendono di essere in prima fila a combattere con l’emancipazione delle nazioni non tedesche dell’Impero. Anzi il Kramar rimprovera l’Italia di non aver continuata la guerra di Tripoli, rendendo più facile alla Turchia la resistenza contro gli alleati slavi, e assicurava che questi, e in genere i loro connazionali, ne avrebbero serbata all’Italia poca simpatia e triste memoria. Che filantropo! Che idealista! Ma, adagio ai mali passi! Quando si tratta di distinguere gli albanesi a favore dei serbi, egli dimentica tutte le belle teorie del liberalismo classico, chiede meravigliato che ragioni si possano mai accampare in favore della preda adocchiata dal Re Nicola e da Re Pietro e di nuovo manda intemerate all’Italia che, insieme con l’Austria – dopo le vittorie degli alleati – accetta il principio nazionale slavo contro l’oppressione turca, ma propugna lo stesso principio in favore degli albanesi contro gli slavi. Però, quando – in tale questione – si dice l’Italia, bisogna andar cauti a distinguere. L’Italia vuol dire il Governo; perché la stampa, come al solito, gioca di fronda e non si commuove affatto per la vivisezione dell’Albania. Pare impossibile! Sono di ieri le odi del Manzoni, gli inni del Berchet, del Mameli, del Mercantini, ultimi suoni d’una tradizione perenne nella letteratura classica; sono di ieri le lotte combattute al ricordo o al suono di quei ritmi; e la scena è così radicalmente mutata! Forse che la recente conquista coloniale ha segnato il passaggio vertiginoso e reciso dell’entusiastico principio nazionalista al freddo e crudo egoismo imperialista? Oh, no! Per molti non è che il prurito dell’opposizione; per altri il desiderio di far dispetto ai tedeschi, senza curarsi se con ciò tendono un servizio a se stessi e ai loro fratelli all’estero. Se costoro riflettessero, vedrebbero che la logica, nel caso presente, si accorda col vantaggio. Gli italiani della Monarchia più deboli, più combattuti, più pericolanti sono quelli delle regioni adriatiche. Il nemico loro – e non solo dei tedeschi – più accanito e più formidabile, sono gli slavi. Questi sono quelli che tendono a dominare incontrastati l’«opposta sponda», donde sognano di salpare incontro a fulgide conquiste di cui oggi salutano la gloriosa aurora. La scelta non dovrebbe essere difficile né per i tedeschi né per gli italiani e suona molto semplice: una costa albanese o una costa slava? Anche non è escluso che i tedeschi austriaci, incalzati dalla marea slava che si gonfia e rugge, siano costretti – come altre volte – a cercare appoggio nel gruppo italiano e venire a un modus vivendi con esso. Non par questo un momento tutt’altro che disprezzabile della questione? Perché dunque lasciarsi guidare da parvenze fallaci o da poveri ripicchi? Non c’è nulla da invidiare alla stampa tedesca degli scorsi mesi: non solo la cieca credenza ai bollettini turchi, o l’ira malevola contro una azione alleata; ma meno ancora – sotto l’aspetto veramente utilitario – la corta preveggenza dell’avvenire. 