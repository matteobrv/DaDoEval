Vienna, 6 Pubblichiamo con piacere questo articolo del nostro Fortis, il quale compie quanto abbiamo già scritto in argomento rilevando nuove cause della vittoria cristiano-sociale in Vienna e traendone con tatto pratico ammaestramenti anche per noi. L’ampiezza della vittoria – Cause esterne ed interne – Nota pratica. Un anno di agitazioni e di lotta impegnata vivissimamente su tutta la linea, si è chiusa ieri con una vittoria provvidenziale. I cristiano-sociali entrano nella Dieta con una grande maggioranza, anche considerando perduti i candidati in ballottaggio; il che non è probabile. Mai fu celebrata una vittoria elettorale con più ragione de questa, che distrusse per sempre le speranze dei forti avversari coalizzati, che giunse inaspettata – nella sua pienezza – persino ai vincitori. Il Lueger stesso la dichiarò un terribile giudizio di Dio. Cadde infatti per la prima volta la rocca antica del liberalismo, la città interna, la City, il cuore di Vienna; e chi vuole comprendere tutta l’ampiezza di questa vittoria legga la Neue Freie Presse, che nel giorno delle elezioni incitava i suoi alla lotta, gridando che la perdita di quel distretto, ove sono le grandi banche, gli empori, i tribunali, la Corte ecc. sarebbe una grande vergogna di fronte a tutto il mondo civile. Ebbene in quel distretto spuntarono con grande maggioranza sei deputati schiettamente cattolici. Nella Leopoldstadt il Lueger trionfò sui socialisti e gli ebrei coalizzati (Ellenbogen, Jordan) con quasi 4000 voti di maggioranza, il principe Lichtenstein battè nell’Ottakring, distretto operaio, il socialista ebreo David; perfino in Favoriten l’Adler venne in ballottaggio. E così nella futura Dieta i liberali sono ridotti ai rappresentanti della Camera di Commercio e del grande possesso, i tedeschi popolari a pochi mandati della città di Provincia, decapitati però del capo Kienmann; i socialisti al deputato di Florisdorf; i politici sociali, fra i quali il celebre prof. Philippovich, e i pantedeschi scompaiono totalmente dalla scena. Chi si domanderà ora, a campagna quasi finita, quali furono le cause di un esito tanto lieto per i cattolici, troverà che esse sono di due specie: esterne ed interne. Anzitutto la splendida organizzazione del partito cristiano sociale, che abbraccia tutti i ceti, tutti gli strati della popolazione e il contatto continuo che i deputati tengono cogli elettori; poi l’ammirabile disciplina di partito, per la quale alla vigilia delle elezioni si assopirono tutte le questioni interne come per incanto. Alla vittoria contribuì poi grandemente la stampa liberale che stomacò tutti coll’immenso cumulo di fango che gettò contro gli uomini coraggiosi e indipendenti: i cristiano sociali accettarono la sfida, e lavorarono con una agitazione sempre più intensa (il Gessmann solo in questi quattro mesi diresse circa centoventi comizi) e nei giorni della decisione tutti andarono alle urne, dall’ottuagenario Cardinale arcivescovo all’ultimo facchino. E metteremo anche fra le cause esterne l’avere questo partito alla testa uomini come un Lueger, un Lichtenstein, un Gessmann, un Pattal. Tutto ciò sarebbe forse una spiegazione bastante per chi guarda le cose solo superficialmente, sempre però una spiegazione più convincente quella che dava il corrispondente dell’Alto Adige quando annunziava che Vienna voterebbe per i cristiano sociali, motivando: «le capitali amano distinguersi dalle altre città: Parigi è nazionalista, Vienna è cristiano sociale.» Noi però faremo cosa utile a studiare le molle interne della macchina luegeriana. Risaliamo un pochino all’insù per gli anni del secolo XIX. Vi fu un tempo in cui il popolo cristiano sembrò preso dal delirio, e vibrava in tutte le fibre del corpo sociale lo spirito rivoluzionario, rinnegatore di qualunque passato, e un grande rappresentante della coltura moderna, Victor Hugo cantava Grâce à toi, progrès saint, la Révolution Vibre aujourd’hui dans l’air, dans les voix, dans le livre. Ma quando la «Giovane Europa» conquistò dalle barricate la vita politica, trovò che l’ebreo Carlo Marx aveva già sconvolto la sociologia ed aveva già fondato la Lega dei Comunisti, che l’ebreo Lassalle aveva già un esercito in assetto di guerra, che l’ebreo Heine e le colte ebree dominavano già nella letteratura e nel salone, che l’ebreo Willamowitz regnava nell’industria libraria editrice e che una pleiade di professori ebrei avevano già conquistato la cattedra della scienza. Così la giovane borghesia, giunta dopo tanti stenti al potere, si trovò allato, se non dappertutto sopra i semiti, i quali si industriavano di soggiogarla, come nel medio evo avevano saputo regnare nelle corti dei principi. E vi riuscirono materialmente e spiritualmente. Le borse e le banche e la stampa, seppero tirarle nelle loro mani: il popolo pagava e credeva, e una grande maggioranza era schiava di una piccola minoranza. Questo stato di cose si manifestava, com’è naturale in tutta la sua gravità nelle grandi città capitali. E qui incominciò anche la reazione. Una dopo l’altra tutte le capitali – fuori che Roma – tentarono la riscossa: ma a Budapest con poco esito; Berlino cadde ben presto – restavano Parigi e Vienna. Parigi resistette splendidamente anche nelle ultime elezioni; quindi tutta l’influenza materiale e morale dell’Alliance Israélite si buttò su Vienna. Qui le elezioni ebbero perciò un’importanza mondiale. Ma qui anche gli ebrei si trovarono di fronte ad uomini integri e coraggiosi, che illuminarono il popolo e gli fecero comprendere tutta l’importanza del momento. E la coscienza di questo momento, il timore che l’ebreo non rialzasse il capo, fu una molla potente che spinse i cristiani alle urne. Ma c’è di più. Lueger quand’era sorto ed aveva chiamato alla riscossa tutto il popolo cristiano (è la sua frase prediletta) gridando: Fuori gli ebrei! si era opposto: Ma voi diventerete clericali? Ma egli disse: Ecco: per ora non parliamone! prima buttiamo fuori di casa nostra gli ebrei, e poi discuteremo. Ma vedi meraviglia! Scacciati dai pubblici poteri gli ebrei e i loro schiavi, liberali, combattuto l’influsso della stampa e dei teatri, continuando dall’altra parte il benefico influsso delle chiese e degli oratori ecclesiastici, gli antisemiti restarono di per sé quasi fino ad uno, buoni cristiani, lavorarono assieme col prete nella vita pubblica, combatterono per l’integrità della Chiesa contro il los vom Rom, per la scuola confessionale, per la revisione delle leggi scolastiche, per la famiglia cristiana. E chi volesse persuadersi di questo successo del piano dei cristiano-sociali – attraverso l’antisemitismo al cattolicismo – osservi oltre i già noti campioni i nuovi eletti ora nel primo distretto come un Baeclé, un Porzer, vicepresidente dello Schulverein cattolico, oppure vada nelle grandi adunanze ed avrà agio di osservare l’immenso entusiasmo del popolo per la sua religione. Ora l’assalto di tutti i partiti a quanto vi ha di più caro, la coscienza che si trattava di un conflitto fra Cattolicismo e Acattolicismo fu la seconda molla che spinse i cattolici alla vittoria. Ma c’è dell’altro. I partiti che sono semplicemente «reazione», per quanto sia buona la loro causa, non hanno in sé che l’energia di un periodo di storia relativamente breve. Ora il partito cristiano sociale è reazione all’antisemitismo, ma è azione positiva nell’indirizzo sociale. Esso è anzitutto sinceramente democratico e rappresenta gli interessi di tutte le classi. Fra i deputati trovate contadini, lavoratori, bottegai, piccoli industriali, maestri, professori, preti, avvocati. In questa maniera il partito ha potuto prestare, come sapete, vantaggi enormi al popolo, e il popolo ha avuto quindi un motivo di più per dar ragione anche questa volta colla scheda elettorale al Lueger. Notate ancora questo. In Vienna i cristiano-sociali appariscono come un partito progressista sì, ma ad un tempo continuatore di una storia gloriosa. Infatti, mentre i liberali non possono richiamarsi che fino al marzo del ’48, i democratici cristiani si appellano a tutto un evo di storia, e niente più sprona i Viennesi a schiacciare i nemici del cristianesimo, del ricordo degli antichi trionfi sui nemici dei cristiani nel 1683 , ed immenso è il loro entusiasmo quando il principe Lichtenstein rammenta loro che l’Austria deve restare cattolica, poichè essa fu fondata da un povero conte svizzero, proprio quand’egli smontò da cavallo per cedere il posto ad un sacerdote che portava il SS. Sacramento. Chi conosce un po’ della psicologia delle folle – direbbe il Sighele – converrà meco, quando asserisco che la continuità storica ha nell’evoluzione dei partiti una grande importanza; essa assicura nel caso nostro duraturi trionfi alla causa. E così gli ebrei sederanno ancora un pezzo sulle rive del fiume... Danubio, lamentando sulla città perduta, e l’uomo provvidenziale legherà fino alla morte la vittoria alla sua bandiera... e a voi, amici, lascierei volentieri il compito di seguire un buon esempio dato, e di applicare – mutatis mutandis – agli stessi mali gli stessi rimedi, se proprio oggi e dopo questa meditazione non mi piacesse ripetere una cosa che sanno tutti, ma che bisogna sapere sempre meglio. Nel trentino stanno di fronte a noi i socialisti – i giannizzeri dei liberali – ed ora gli... organizzatori della «democratica». Dei primi abbiamo, anche i più giovani, fatto la storia assieme; i secondi sono vecchi impenitenti, ribattezzati con un nome che contiene una contraddizione in terminis, affastellati in una Lega che vorrebbe esser nuova, ma tisica larva sdentata ritinta giovane di vecchia data. Ora noi soli abbiamo nello spirito del cristianesimo un’eterna giovinezza, noi soli abbiamo un programma di riforme intellettuali e sociali in consonanza alla realtà della vita, noi soli infine ci possiamo presentare come gli eredi e i continuatori di tutta un’epoca gloriosa che fu il Trentino cattolico. Ebbene, non basta avere delle idee, bisogna anche agitarle. C’è fra noi ormai tutta una generazione di giovani venuti troppo tardi per poter assistere alle epiche lotte di principio combattute anni fa; c’è fra noi una grande massa d’incoscienti che non oltrepassarono mai i limiti d’una sequela cieca; ebbene: a questi ed a quelli dobbiamo gridare e dire ancora, e sulla stampa, e nei circoli e nelle società operaie, perché noi combattiamo, chi siamo e che cosa vogliamo, non curando se qualcuno si annoierà – leggendo, per esempio, questa mia. Pensiamo ai giovani che devono divenire il sale del partito e che vogliono idee e discussioni di idee. E in quanto al programma, mi si permetta di fare una proposta. Anzitutto osservo che sotto questa parola io non intendo un complesso minuzioso di idee politiche o strettamente d’indole amministrativa – questo è cosa di una società politica. Ma sì piuttosto un complesso di tendenze generali che interessano un partito democraticocristiano in genere, tanto dal lato intellettuale che economico. Ora, non si potrebbe tutte queste tendenze esporle in un libretto popolare che vada per le mani di tutti? Vecchi desideri – direte. Ma non si potrebbe – ripeto io – far questo in un calendario tascabile? Ecco: ancora a Pasqua si radunano alcuni collaboratori: uno studia una questione, l’altro l’altra: municipalismo, contratti del lavoro, riposo festivo, femminismo cristiano, letteratura cristiana, socialismo e democrazia cristiana, alcune questioni politiche generali, come il suffragio universale, rappresentanza proporzionale, ecc. ecc. I collaboratori hanno da sette a otto mesi di tempo, trovano una letteratura amplissima su tutte le questioni, e il loro compito si riduce a darne una idea chiara e netta. Non dovrebbe poi mancare uno squarcio di storia patria che porta l’entusiasmo delle memorie. Non si potrebbe forse combinare questo futuro calendario della democrazia cristiana trentina colla «strenna della cooperazione»? In questa maniera aumenteremo il patrimonio delle idee e infonderemo un po’ di spiritualità nel nostro lavoro, senza che per questo il «calendario» voglia presentare il programma di un partito, ma solo portare un contributo alla discussione. E forse, amici, servirà anche a qualcuno dei propagandisti, nel quale forse penetra l’idea che a fare la propaganda bastino: l’essere dalla parte della ragione, e una buona voce! ... Purchè non si alzi anche contro di me qualcuno, e lanci l’idea che si raccolgano prima i denari per le spese di stampa! Fortis 