Il modo e la maniera con cui è stata introdotta la nuova legge sul sostentamento suscita nelle cerchia degli aventi diritto fondata agitazione e malumore. Questo accade anche per i profughi di guerra. Tre mesi e mezzo sono trascorsi dall’entrata in vigore della legge e i più attendono ancora una decisione sulle loro pretese: per esempio, dal campo di baracche di Mitterndorf sono pervenute alla commissione territoriale per il sostentamento (filiale) a Vienna circa 1660 domande, di esse fino a pochi giorni fa neppure un terzo è stato evaso. Gli interessati attendono invano i contributi che per legge spettano loro. Nei casi relativamente rari in cui il contributo di sostentamento è stato riconosciuto e assegnato, furono praticate in alcuni campi profughi delle riduzioni che stanno in aperta contraddizione con la legge (§ 5). In particolare a tutti, per il periodo dal 1 al 21 luglio, è stato defalcato tanto, che ai destinatari sono rimasti soltanto 50 heller al giorno e a testa. Gli organi statali si richiamano a disposizioni superiori. Le proteste delle parti in causa sono rimaste per ora senza risposta. Nel campo profughi di Mitterndorf viene inoltre tolto dal contributo di sostentamento anche la somma di 20 heller a persona e a giorno, e ciò con riferimento alla circostanza che ai titolari del contributo viene versato il cosiddetto soldo di campo, a cui essi non hanno diritto. A prescindere dall’illegittimità (§ 5 della legge citata) di questa procedura, appare quanto meno strano che ai titolari del contributo di sostentamento venga consapevolmente fatto un versamento che non gli spetta, per poi prelevare questa stessa somma in occasione del pagamento del contributo di sostentamento. Sarebbe certamente più semplice pagare il soldo di campo solo a coloro che ne hanno diritto. La richiesta da parte degli aventi diritto nei circoli di profughi a un ordine di pagamento degli arretrati loro spettanti viene disattesa costantemente da parte delle commissioni per il sostentamento, benché il tribunale amministrativo in numerosi casi abbia sentenziato che anche in base alla legge del 26 dicembre 1912 ai profughi spetta il contributo di sostentamento a prescindere dall’assistenza di fuorusciti goduta, e nonostante che il legislatore abbia approvato questo orientamento del tribunale amministrativo mediante una disposizione espressa nella nuova legge. Ma intanto, tutte le parti in causa sono costrette a percorrere la via del ricorso al ministero e del reclamo al tribunale amministrativo, per ottenere il rispetto dei loro palesi diritti. V’è di più! Fino a pochi mesi fa veniva energicamente sconsigliato, da parte degli organi ufficiali, ai profughi che stavano sotto assistenza statale di intraprendere passi per rendere effettivo il loro diritto, minacciandoli perfino, nel caso d’insistenza, di togliere l’assistenza statale ai profughi. Accadde così che molti profughi tralasciarono di fare ricorso contro le decisioni loro sfavorevoli della commissione per il sostentamento. Ora a queste parti in causa, che hanno rinunciato a difendere il loro diritto solo a seguito delle pressioni degli organi di autorità, viene obiettata la capacità giuridica. Noi siamo convinti che il governo non approva un tale procedimento e ci permettiamo perciò di rivolgere alle Loro Eeccellenze le seguenti interrogazioni : «1. Sono le Loro Eccellenza a conoscenza di questi dati di fatto? 2. Sono le Loro Eccellenze pronte a richiamare al dovere le commissioni per il sostentamento loro sottoposte, affinché le richieste dei profughi siano evase senza ritardo ed eventualmente anche ad accelerare la definizione di queste pratiche mediante l’insediamento di commissioni parallele? 3. Sono le Loro Eccellenze pronte a rendere attenti i sottoposti uffici della illegittimità delle trattenute compiute, a biasimare una simile procedura e a ordinare che le trattenute finora compiute siano rimborsate? 4. Sono le Loro Eccellenze pronte ad attribuire alle commissioni terrioriali di sostentamento l’incarico di evadere le pretese sollevate di pagamento dei contributi di sostentamento arretrati, nel senso della costante indicazione, sopra ricordata, del tribunale amministrativo e di versare le somme rispettive agli aventi diritto, senza badare a decisioni precedenti?» 