L’esito complessivo della giornata di ieri è per il nostro partito consolante . Le speranze degli avversari di superare le nostre posizioni furono non solo deluse, ma la risposta che si ebbero, fu molto eloquente. Abbiamo già scritto che non si potevano attendere le cifre dell’altra volta. Assenze numerosissime per l’emigrazione temporanea e altre molte ancora per i lavori di campagna erano quasi tutte a nostro danno. In altri collegi poi la mancanza di una lotta viva faceva prevedere un concorso minore. Con tutto ciò le maggioranze ottenute sono notevoli, in specie se si confronta la posizione dei partiti nei singoli paesi. Le sedi elettorali in cui i popolari rimasero in minoranza sono molto poche. In tal riguardo, anche dove vi fu lotta, come in Fiemme, il 1911 rappresenta un vero progresso. Sconfortante per noi è solo il caso di Val Lagarina, perché qui fu la dissenzione fra i nostri che ci fece mancare il successo. Questo appare non solo dalle cifre, ma divenne sempre più manifesto durante la campagna. In seguito alle voci di dissenso, sorsero nuove candidature ed in causa delle stesse i leghisti fecero un supremo sforzo di terrorismo. Anche nel collegio delle città meridionali la mancanza di organizzazione di fronte all’attivissima propaganda degli avversari portò le sue conseguenze, cosicché l’affermazione nostra riuscì più debole. Per il contrario a Trento l’organizzazione celebrò un vero trionfo. Da 960 voti siamo saliti a 1345 con un progresso notevolissimo su tutti gli altri partiti, che furono stazionari o ebbero un regresso. La conclusione è dunque anche questa volta: propaganda e disciplina! Viva il partito popolare! 