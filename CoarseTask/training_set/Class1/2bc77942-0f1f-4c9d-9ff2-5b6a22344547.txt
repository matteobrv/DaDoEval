Gran daffare quello dell’«Alto Adige»! Aveva predetto una battaglia brillante e una gloriosa vittoria del liberalismo nelle città meridionali, e improvvisamente s’è trovato con una maggioranza di 70 voti che hanno a malapena salvato l’uomo a cui i liberali profusero tanta copia d’incenso ; aveva prevista la riscossa dei liberali a Trento, e s’è trovato contro le aspettazioni, con file così concentrate e condensate, che il primo colpo di nuovo semidio, creato per galvanizzare il partito, ebbe il piedistallo infranto e giacque a terra. Ora è un gran daffare per scoprire le attenuanti. A onor del vero, «L’Alto Adige» confessa che la sconfitta toccata dai liberali a Trento, è vergognosa. Leggete: «Che una prossima battaglia ci trovi tutti concordi... Se anche non saremo abbastanza progrediti per conseguire la vittoria, per lo meno non subiremo delle sconfitte vergognose» . E le cause della sconfitta? Per la prima elezione accusò «L’Alto Adige» una parte dei liberali di avere defezionato. Data e non concessa la definizione, i liberali non avrebbero che a incolpare se stessi. Non furono essi – compresi tanti capi – che fornicarono coi rossi e fecero del loro meglio per portare in alto il dr. Battisti? Ma noi crediamo e siamo fermamente convinti che nella prima elezione dei 13 giugno defezioni non ce ne furono. Il fatto che i liberali non vogliono confessare, ma che per ciò non è meno vero, è questo: che i liberali a Trento sono la minoranza. E ci vuol poco a dimostrarlo. Per riuscire nelle elezioni del terzo corpo comunale a suffragio ristretto e privilegiato, essi abbisognano dell’aiuto dei socialisti contro i popolari. «Il Popolo», più sincero dell’«Alto Adige», lo confessò e rimproverò ai liberali il contegno da loro usato, nella campagna elettorale testé chiusa, contro i rossi e il loro candidato, dopo che da questo e da quelli avevano avuto il soccorso e il rinforzo necessario per entrare nella rappresentanza comunale. Ora se i liberali di Trento sono così deboli nei corpi rappresentativi in cui godono un voto privilegiato, che sarà dove il suffragio è allargato a tutti? Era ovvio pertanto che essendo mancato ai liberali, nelle elezioni parlamentari, l’appoggio dei socialisti che non furono più loro alleati ma avversari, si dovesse manifestare tutta la debolezza del loro partito, altrettanto meschino di forze reali, quanto è maggiore la prepotenza e la burbanza con cui tuttavia pretende il dominio e tuona dalle colonne del suo organo. E di questa «prepotenza e burbanza» non siamo noi soli a parlare; ma ne parla anche un liberale nel Popolo di questa Mattina. Nella votazione di ballottaggio avvenne poi il fatto vergognoso dei 23 maggio 1907 . Il comitato elettorale liberale col solito frasario sibillino annunziò non l’astensione, ma il disinteressamento, dichiarando finito il suo compito. I soldati furono quindi abbandonati a sé e parte fuggirono, mentre quasi tutto il grosso della truppa passò gloriosamente sotto la bandiera del Battisti, che tre giorni prima li aveva sculacciati senza misericordia, nel pubblico comizio di Rovereto. Anime di stoppa! Così avvenne che mentre noi chiamavamo a raccolta le nostre riserve e pochi liberali più assennati votarono per il dr. Cappelletti; la massa invece correva a puntellare colui che nel Parlamento siederà nelle file della Federazione socialista, dominata dai centralisti tedeschi. «L’Alto Adige» stesso confessa il fatto che vi furono perfino liberali che ierlaltro fecero da «galoppini elettorali per un candidato che ha maltrattato e bistrattato il loro partito durante tutta la campagna». Con quale logica muova loro rimprovero, veramente non lo sappiamo. Infatti trova che forse furono mossi «unicamente da uno spiegabile spirito di reazione» (a che? alle sculacciate?) ed esprime la speranza che aprano una buona volta gli occhi anche «quei liberali fortunatamente pochi, che credono ancora che fra socialisti e clericali questi rappresentino ancora il male minore». Dopo tutto ciò – e ci pare che sia abbastanza – sapete qual’è l’ultima illazione cui giunge «L’Alto Adige» e la sentenza con cui chiude la sua prosa? Eccovela qua testualmente: «E sì che (i clericali) dovrebbero accontentarsi di aver fatto quello che era da loro per assicurare al partito socialista il mandato di Trento! Altra conseguenza non poteva avere la candidatura del dr. Cappelletti». In altre parole la colpa è dei «clericali». È il colmo della burbanza, ma anche dell’insensatezza. Costoro, che, essendo in minoranza, vogliono dominare il Comune, pretenderebbero altresì che noi – molto più forti di loro – non ponessimo un candidato per le elezioni politiche e votassimo per colui che – dopo aver condotte le inique elezioni comunali – anche nel discorso programma per l’elezione politica ci intimò la guerra e parlò di noi in modo – a dir poco – sconveniente. Ma credono i liberali che noi abbiamo perduto come loro il senso della dignità? Credono che siamo tutti così fieri con certi loro campioni che leccano al Battisti la mano con cui stampa loro in viso dei schiaffi sonori? Eh, via! Se fosse così, saremmo anche noi in sfacelo al pari dei liberali e sovra gli incontrastati dominatori sarebbero dappertutto i socialisti. Se i liberali a Trento commisero e passarono tante vergogne, a Rovereto speravano di celebrare trionfi, e per l’occasione «L’Alto Adige» si faceva campanilista, divideva il Trentino in pillole, emetteva grandi oh! e ah! di ammirazione e non si stancava di genuflettere dinnanzi allo stupendo, meraviglioso esempio di vita e combattività liberale nel meriggio della nostra grande, sterminata provincia. Nel meriggio, con tanta forza e con tanto entusiasmo, non si sentiva il bisogno di combattere più che tanto i socialisti; la lotta era puntata contro il candidato trentino . Bugie, bassezze, gretto campanilismo, pressioni, minacce, quattrini, vitello lasagne e vino: tutto fu adoperato nella nobile campagna liberale. E l’esito? Il Trentino fu messo fuori di combattimento già al primo scontro, restano di fronte due meridionali. Vi fu qualcuno che – nonostante tutto ciò – approfittando delle sue relazioni personali – volle adoperarsi per un’entente. Votassero a Trento i liberali per il popolare o almeno si astenessero, – i popolari nel collegio meridionale voterebbero per i liberali. «L’Alto Adige» mise in burla i «clericali» che «mendicavano» i voti liberali! Così fanno costoro. Non li avvicinate? Siete gli intransigenti. Li avvicinate? Vi rispondono collo scherno. Non restava che l’astensione e questa fu proclamata dai nostri e annunziata con pubblici avvisi. «L’Alto Adige» non aveva bisogno dei nostri voti nelle città meridionali – così esso vaneggiava – e, sempre secondo lo stesso giornale, a Trento si illudono quei liberali che vedono nei «clericali» il male minore. Invece la situazione dei liberali nel collegio meridionale era tutt’altro che florida e i socialisti tutt’altro che disprezzabili. Essi avevano l’appoggio della Lega – rinforzata e aizzata dai liberali contro di noi – avevano delle riserve; avevano un alleato nelle arti nauseanti usate dai liberali e se, anche nel ballottaggio, non ci fossero stati dei nostri che appoggiarono il candidato liberale... chi sa come la andava a finire. Questo fu il frutto raccolto dai liberali. Prima col combattere il candidato trentino, si misero in ballotaggio col candidato «internazionale»; poi respingendo le proposte di persone amiche, costrinsero i popolari all’astensione, e invece di una vittoria sicura ebbero una vittoria di Pirro . Ma così è fatto il liberalismo: impenitente, vano e parolaio fino al suicidio! 