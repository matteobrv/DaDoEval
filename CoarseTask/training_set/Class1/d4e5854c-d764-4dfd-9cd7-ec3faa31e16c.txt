Venerdì veniva pubblicata in varie classi del ginnasio l’inflizione ad alcuni studenti di parecchie ore di reclusione e di carcere, perché accusati di fare parte di una società formalmente costituita e perché in un luogo pubblico avevano preso parte a dei ritrovi o a delle conferenze . Per una mezza dozzina di studenti la pena suonava gravissima: 16 ore di carcere rigoroso, ossia la pena massima che precede immediatamente l’espulsione dal ginnasio, con le solite eventuali conseguenze: conforme di contegno sull’attestato, pagamento delle tasse, messi in pericolo gli stipendi, e così via, con la prospettiva che la minima trasgressione punibile che seguisse causerebbe la espulsione. Questa pena venne applicata a degli scolari che in buona parte avevano avuto finora contegno irreprensibile, né erano classificati per negligenti o tardi nel progresso degli studi. Ricorso e sospensione Non è quindi meraviglia se i genitori e i rappresentanti dei colpiti presentarono formale ricorso all’autorità scolastica superiore, chiedendo una revisione della sentenza, tanto più che, se le nostre informazioni sono esatte, tali gravissime pene vennero inflitte a qualcuno anche in contumacia, basando la condanna su di un notiziario scritto da qualche studente e capitato in mano ad un professore. Il ricorso, come ci venne riferito, si fonda sull’asserzione che una società costituita non esisteva e che i ritrovi di un esiguo numero di studenti a scopo letterario e di coltura si fecero in forma privatissima ed in un luogo privato e non pubblico . Ma i ricorsi dei padri di famiglia e dei rappresentanti non parvero avere forza sospensiva, poiché sabato mattina dopo una conferenza straordinaria del corpo docente, un professore poteva annunziare in una classe che nonostante tutti i loro discorsi, gli studenti dovevano senz’altro incominciare la pena nel dopopranzo (4 ore di carcere), per continuare all’indomani (ore 8), scontando il resto mercoledì. Tuttavia pochi momenti dopo il direttore faceva annunziare che l’esecuzione della pena veniva sospesa dall’autorità superiore che riservavasi di rivedere il processo. Questo il fatto nella sua veste ufficiale. La «journaille» Ogni galantuomo, giudicando spassionatamente, non troverà punto strano, che di fronte a formali ricorsi di genitori e di rappresentanti che impugnano così radicalmente una sentenza e i risultati di un’istruttoria, si riservi di rivedere e di prendere definitivamente posizione, trattandosi anche di una condanna con conseguenze gravi. Ogni procedura, ogni giudicatura lo richiede, il buon senso e quello della giustizia lo richiamano. Invece parte di quella che si dice con un neologismo felice la «Journaille», ha sollevato un frastuono del diavolo ed ha inaugurato una rumorosa gazzarra, levando altissime grida d’allarme e di protesta. Forse in favore degli studenti, forse contro i rigori ritenuti eccessivi? No, no; certa stampa radico-liberalesca s’agita e schiamazza, perché gli scolari non sfuggano a tutto il rigore di uno statuto letteralmente interpretato, perché nessuno osi interporre la sua parola in favore dei puniti. Tutto il vocabolario degli epiteti ingiuriosi, delle parolone di biasimo e di disprezzo che i nostri gazzettieri portano in tasca, ritorna in uso. I fatti sopra descritti e che condussero all’accennata sentenza, vengono designati come «un grosso scandalo», «un fatto enorme», «un fatto mostruoso», «uno scandalo vergognoso». Perché? I lettori, che conoscono già da un pezzo la diagnosi della nostra vita pubblica, hanno già indovinato. Gli è che i convegni incriminati si tenevano in un locale del... palazzo del Comitato diocesano (uh! uh!) e che ci aveva le mani in pasta uno studente dell’Associazione universitaria cattolica . Vestigia terrent! La «Journaille» s’avventa con le bramose canne sul manipolo studentesco e ne fa scempio sfogando la sua rabbia contro i clericali. Seguiamo le mosse dei nostri farisaici avversari. Chi lancia la bomba Da Trento una «persona che, per la sua posizione, e per la sua serietà, è degnissima della massima fede» manda al Messaggero ancora giovedì 11, cioè il giorno in cui ebbe luogo la conferenza dei professori e il giorno prima che la cosa, mediante la promulgazione della pena divenisse pubblica, la notizia del «grosso scandalo» con l’importante particolare che nella seduta dei professori s’era fatta una larga distribuzione di pene. Si aggiungeva poi, a mo’ di commento un grottesco sfogo di farisaica indignazione. Leggete e inorridite, o uomini dell’ordine, o purissimi legalitari (Messaggero 12 febbraio). Il fatto è «così enorme, lo scandalo così grave che i nostri commenti, per quanto acri, non significherebbero mai tutta l’indignazione della gente onesta di ogni partito». E più sotto: «Non si tratterebbe più dell’anticlericalismo ma bensì di una doverosa e necessaria reazione alle malearti dei clericali che non s’arrestano nemmeno di fronte a ciò che è proibito dalla legge, vale a dire a coartare, a ipotecare con arti degne del più schifoso meretricio, le coscienze giovanette ed ignare dei nostri figli affidati alle scuole». E si concludeva col protestare che i buoni figlioli «vengano da speculatori di coscienze iniziati ad una scuola di odio settario, mentre loro sorride la vita e i sogni puri dell’avvenire»! Illico et immediate Il giorno dopo sul medesimo giornale la «persona che per la sua posizione e serietà, ecc.» si dà l’aria di confermare la notizia aggiungendo ancora che la punizione era stata sospesa illico et immediate (che professorone di latino codesta autorevole persona!). Il roboante commento termina poi con codesta schiacciante apostrofe, a noi diretta: «E con voi condanna tutto un sistema di propaganda odiosa che, se può servire alla vostra sete di predominio, non può a meno di indignare quanti hanno della scuola un più alto concetto della politica un più retto fine e della coscienza del paese un più doveroso rispetto». Intanto la bomba scoppia anche a Trento. Il Popolo parla delle «male arti dei neri» che adescano nelle loro trappole i giovani, ma almeno – e questo va notato – scrive: «Ecco come andarono le cose. Le leggi disciplinari, che sono un parto del clericalissimo consiglio scolastico provinciale tirolese, impediscono agli studenti di far tra loro associazioni di qualsiasi genere. Il che non toglie che associazioni più o meno solide, ogni tanto si facciano. Le leggi ci sono anche per essere... non rispettate. Chi scrive ricorda di esser stato durante gli anni del ginnasio partecipe di parecchie società fra studenti ed anche di una che pubblicava settimanalmente un giornale poligrafato! Diciamo questo per esprimere senza reticenze il nostro pensiero, che è contrario oggi, come lo era quando studiavamo il latino al rigorismo e al reazionarismo delle norme disciplinari cattolico-tirolesi». Rettifichiamo di passaggio che l’ordinanza a cui fanno richiamo le relative norme disciplinari è del 1873, anno in cui un ministero eminentemente liberalesco macchinava tutte le leggi di repressione contro i cattolici e la loro Chiesa; ma va poi avvertito come il giornale socialista riduca il crimine che sollevò tanti ipocriti sdegni a qualche cosa che si ripete «ogni tanto». Il signor «alcuni studenti» Ma, ora viene il meglio. L’«Alto Adige» di venerdì sera comincia un articolone di grosso calibro col riprodurre letteralmente il cavallo di ritorno del Messaggero, spedito a Rovereto dalla persona autorevole. A conferma fa seguire le proprie informazioni che finge d’aver avuto da «alcuni studenti». Codesti signori «alcuni scolari» hanno da essere infatti degli informatori preziosissimi, poiché ritengono di sapere perfino che la decisione di non aspettare l’esito dei ricorsi, ma di procedere immediatamente all’esecuzione della pena, venne presa dai professori, in seduta segreta ad unanimità di voti. O impiccarli o la vedremo! Segue anche qui l’invettiva finale, concludendo con una minaccia, che viene a dire: «o me li impiccherete codesti studenti che bazzicano in Vaticano o la vedremo»! Leggere per credere: «che nelle scuole deve rimanere intatto il principio di autorità, a scalzare il quale son volte le mene dei nostri anarchici neri, per i quali l’inibito sembra lecito al disopra di tutte le leggi. E quel fare della politica su coscienze inesperte e giovani, innestandovi il veleno della partigianeria avanti tempo, non è forse la più grande vigliaccheria? Vedremo se le autorità scolastiche daranno anche questa volta la loro sanatoria agli atti inconsulti di questi veri responsabili della politica trentina. Sarebbe il colmo di tutti i colmi! Sarebbe legare la giustizia al carro di un partito politico!». Sì, sì; l’«Alto Adige» tutt’a un tratto è diventato tenero per l’autorità e si scalda per una sentenza draconiana: impiccarli, impiccarli gli studenti che vengono a contatto coi negri! E guai a chi volesse scioglierli dal laccio, liberarli dalla forca! Se quegli studenti fossero d’altre inclinazioni, d’altro colore, allora l’«Alto Adige» ritroverebbe la coscienza rivoluzionaria e manderebbe l’autorità a quel paese, accusandola di clericale, codina, reazionaria, partigiana. Quanta ipocrisia! Meglio, cento volte meglio Il Popolo, il quale confessa che il grosso scandalo, lo scandalo vergognoso, il fatto enorme non sarebbe nuovo, né isolato, e chi non lo sa? Lo ripetono fino i muriccioli. Ma finché si sfrutta l’inesperta gioventù per tirarla nel vortice delle passioni, delle turbolenze e delle piazzate, i farisei stanno zitti; quando si tratta di ritrovi per rinsaldare le convinzioni cristiane, allora tutto il campo d’Agramante è a rumore, e la persona che «per la sua posizione e serietà» ecc. ecc. è in grado di sapere le cose, comincia a suonar la tromba a Rovereto, perché gli squilli s’ingrossano a Trento; tutto, s’intende, per salvare «le coscienze giovanette ed ignare» cui «sorride la vita e i sogni puri dell’avvenire». Le aure pure Dio vi conforti e vi aiuti, anime pie, sollecite dei «sogni puri», e «dell’alto concetto della scuola»! Iacopinus, chiamatis undique pretis, ceperat in gorga missam cantare stupendam ... Ecce sonare pivam sentit Iacopinus ab ulmo: ... Ad tavolam... celerant ... Surgunt plus cocti quam crudi, urgere boccato; ... Inde pians bellam, quae dicta est Pasqua, fiozzam Ballat, vixque valet pieno cum ventre moveri. Va bene così signori? Che lezioni veramente rispondenti «all’alto concetto della scuola»! Oh, ispirazioni di «puri sogni»! Oh, educazione di «coscienze giovanette ed ignare»! E queste lezioni non furono date in barba ai regolamenti, ma in pubblica scuola, tra risa e sghignazzamenti, alla presenza di un professore, anzi dal professore stesso. Eh, qui, i paragrafi sono osservati! Non c’è pericolo di reclusione, di carcere, di conformi o meno conformi, di espulsioni... no, no! E se alcuno parla, morte al temerario! Intanto gli scolari non intendono a sordo; moltiplicano le copie, vi appongono il titolo «de pretorum moribus» e si fa baldoria. Oh, non sta bene che il ginnasio porti il suo contributo all’anticlericalismo? Ma se alcuni ragazzi si raccolgono nel «Vaticano»... Oh, allora! Coraggio, persona seria, informata, autorevole! Posi a scandalizzarlo e scagli i fulmini «messaggeri» della sua ira. 