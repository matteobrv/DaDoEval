È un altro di quelli scritti, che da alcuni anni a questa parte si vanno nel Regno pubblicando per illustrare e far conoscere il nostro Trentino e dei medesimi possiede i pregi e i difetti. In una brevissima prefazione così l’autore delinea l’intenzione dell’opera sua: «Quattro parole sul Trentino. Per molti potranno essere una rivelazione, per altri un monito, per me un dovere. La carità di patria ha i suoi fremiti di gioia e di sdegno; e un’onda di gemiti frementi suole muoversi dalle valli Trentine alla nostra Patria. Chi la intende? Dichiaro che le mie impressioni, e i miei apprezzamenti sono affatto oggettivi, non prostituiti a maschere diplomatiche, né alle virtù della viltà». Con questo indirizzo d’idee, con questo stile, in un lungo capitolo d’introduzione si prova di fare un quadro delle condizioni politiche e sociali del Trentino ed in genere degli Italiani d’Austria; per dire il vero però, con molta retorica, con tinte spesso cariche, talvolta ferraginosamente senza ordine e chiarezza e con qualche inesattezza geografica e storica. Il nocciolo dell’opera è costituito dal capitolo: «Tipi e costumi della valle del Noce». L’autore tenta di tratteggiare il carattere degli abitanti per la loro religiosità e per le loro donne laboriose, parla dell’emigrazione, descrive con molta liricità l’inverno sulle Alpi coi suoi ghiacci e colle sue valanghe, gl’incendi dei quali accusa il falso ed antiquato sistema di fabbricazione, ha delle evidenti esagerazioni dove parla di Ala e di Trento e non poche inesattezze dove ne descrive i dintorni. La Paganella alta 3000 metri (?), il torrente Lavisio (?), le pieghe dell’Esarch (Eisach?), il lago di Caldenazzo (?), Ischio (?), il ponte di Santa Giustina alto 180 metri (?). Evidentemente sono impressioni spesso, superficiali, sparse di retorica e di esagerazioni e sopratutto di ingenuità. Il volume si chiude con un’appendice: «Musa Trentina» contenenente poesie di sapore sentimentale o satirico giustiano, povere di valore poetico e qua e là deficienti nello stile. Ciò che però ci fa perdonare molti difetti e ci fa leggere con simpatia il libro dell’Oleias (forse un pseudonimo?) è il vivo interessamento, l’ardente entusiasmo, il grande amore che egli mostra di nutrire nel suo nobile cuore per questo bel lembo di terra italiana, troppo poco e molto male conosciuto nel Regno. A.D. 