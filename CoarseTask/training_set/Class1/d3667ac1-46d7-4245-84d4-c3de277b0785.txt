È una cosa vecchia: l’abbiamo detto le cento volte su queste colonne, che i nostri liberaloni non sono capaci che di gridare, far baccano, far dei progettoni, ecc. ecc.; ma che all’atto pratico non valgono un cavolo e non sanno creare un fico secco a pro del nostro paese. Tuttavia giova rilevarlo un’altra volta, e ce ne porge il destro un fatto nuovo sorto per iniziativa dei nostri amici, gli amici veri del paese. Chi lesse l’ultimo numero del nostro giornale, avrà trovato un breve cenno sull’adunanza generale della banca cattolica trentina , ma non tutti avranno egualmente notata l’importanza di quel passo dove si dice che col cambiamento dello statuto la Banca «potrà d’ora innanzi funzionare non solo come Banca di circolazione, ma anche come Banca commerciale ed industriale». Vi par poco? È un fatto nuovo nel nostro Trentino, dove i chiacchieroni pullulano come i funghi, fabbricatori di mille ferrovie e di mille centrali al... caffé e... il fistolo li porti! La Banca cattolica trentina cominciò subito, non si accontentò della modificazione dello statuto – che sarebbe del pari caduta nel difetto dei nostri politicanti da strapazzo – cominicò subito col prendere l’iniziativa della tramvia dell’Alta Anaunia. Questi sono fatti! I nostri liberaloni che da anni annorum studiavano per erigere una banca industriale furono con ciò disturbati nei loro studi e si lamentarono sull’Alto Adige – poveretti! – perché la banca cattolica rubò il loro progetto. Curiosi davvero, questi signori! Studieremo, Procureremo, Faremo, siccome non sono capaci di fare qualche cosa di pratico hanno la sfacciataggine di gridare pur coprendo le loro grida sotto il manto di una benevola critica, se gli altri, stanchi degli indugi, si mettono a fare qualche cosa sul serio! A guarirli dalla loro malattia ci vorrebbe un po’ di...; ma è inutile, hanno le cataratte croniche, mandiamoli a... Padova. L’Alto Adige, non contento di mostrarsi monello come sopra, si mette anche a denigrare l’impresa della banca – beninteso, fingendo di avvertirla, da buon padre spirituale, di un grave pericolo – dicendo che è un’impresa troppo ardita per i capitali che ha a disposizione, onde così mettere in allarme i soci, provocando, se gli riuscisse, una ressa agli sportelli. Cose da scribi e farisei! Certi sistemi, però, d’infelice memoria farisaica, basta rilevarli, perché siano esposti alla pubblica riprovazione, oltre che due poderosi articoli comparsi sulla Voce Cattolica venerdì e sabato abbiano levato le repliche all’allegro giornale di via Dordi. Non siamo mica più nel medioevo, caro amico, lo dici tu dispesso. Oggi, o fatti o liquidazione. Non basta dare in pasto al contadino, all’operaio quattro paroloni mitingai, che lo lasciano a bocca asciutta e aperta per mandar fuori moccoli... o criticare chi fa del bene. Il popolo cosciente, educato, giudice severo, imparziale. Cattolici, al lavoro, ai costanti la gloria! fs. 