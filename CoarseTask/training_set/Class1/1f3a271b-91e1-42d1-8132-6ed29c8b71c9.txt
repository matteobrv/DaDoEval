La crisi luogotenenziale – intralciata in gennaio dalle pubblicazioni della Neue Freie Presse e negata pertinacemente dalle Innsbrucker Nachrichten che, per l’occasione, si trasformarono in ufficioso della Luogotenenza di Innsbruck, trovando eco ed appoggio nel giornale socialista di Trento – oggi sono un fatto compiuto. Il bar. Spiegelfeld cadde vittima della sua politica nella questione di Fiemme. Nel gennaio del 1912 egli non sentì il coraggio di sostenere la domanda della deputazione dietale italiana, anzi appoggiò pretese avversarie assolutamente inaccettabili, quando poi, nell’estate il Governo centrale concesse anche più di quanto la deputazione dietale aveva chiesto, egli trovò che si poteva avere di meglio. I deputati, richiamandosi alla sua parola, invitarono il Governo centrale a farle onore; ma questo preferì lasciar cadere lo Spiegelfeld. Per il suo contegno nella questione di Fiemme e in genere per la politica seguita dopo la vittoria dei liberali tedeschi nell’estate del 1911 e durante la tensione di anime che rese infausto quasi tutto il 1912, lo Spiegelfeld non è certo seguito da nessun rimpianto. Nelle più importanti questioni amministrative egli fece naufragio, senza nemmeno poter dire di essere stato sincero, logico e forte nel sostenere un’idea; e dell’insuccesso sofferto cercò rifarsi con una sequela delle più inique vessazioni poliziesche: vessazioni che corrispondevano del resto al suo carattere e colle quali accattava appoggio presso i circoli militari presso gli eredi e i fomentatori di un’antica, infelice scuola di sospetti, avversione ed oppressione contro gli italiani. Attaccato al potere come un polpo allo scoglio, il bar. Spiegelfeld, senza molti scrupoli, si appigliò ad ogni appoggio per non abbandonare il posto; ma era chiaro che con lui la Dieta non avrebbe più funzionato e dovette infine adattarsi alla posizione che egli aveva creata, con insigne esempio di poca avvedutezza e di grave scorrettezza verso la deputazione italiana che formava parte della maggioranza dietale, dei cui avori egli coglieva congratulazioni e plauso. Il Governo – accettando la domanda di pensionamento dello Spiegelfeld – volle però dargli la consolazione e la soddisfazione di tirare con sé un alto funzionario della Luogotenenza, il vicepresidente Dorna, e dar celere compimento ad un’opera che lo Spiegelfeld già da tempo aveva amorosamente avviata presso il Ministero dell’interno. O potevano gli italiani pretendere che un italiano potesse effettivamente diventare effettivo? Queste sono cose a cui possono aspirare solo i tedeschi – o, dove sono numerosi e forti – gli slavi. Per nulla tutte le nazionalità dell’Impero non sono equiparate! 