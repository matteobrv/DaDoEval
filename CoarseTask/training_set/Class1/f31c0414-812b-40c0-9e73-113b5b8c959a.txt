Vienna fu ancora per tutta l’era di Metternich la Metropoli spensierata e gaudente che conobbero e descrissero i congressisti del 1815. Nessuna scossa che commoveva le altre capitali europee, nessuna disfatta della Monarchia parvero turbare la vita viennese che si volgeva gaia e leggera sul ritmo del valzer dei Lanner e degli Strauss, di sotto la magnificenza dei colori makartiani, ridendo pazzamente di sé e degli altri nelle «turlupineidi» dei suoi drammaturghi. La città dei Feaci Per lungo tempo ancora essa rimase la «Capua dello spirito» e diede ragione allo Schiller, quando scriveva di lei: Mich umwohnt mit glänzendem Aug’ das Volk der Phäaken, Immer ist’s Sonntag, es dreht immer am Herd sich der Spiesz. Sopra questo carnevale perpetuo reggeva però e dominava lo stato poliziesco, e dietro la maschera dell’allegria spiava o speculava il capitalismo dissanguatore e brutale. Burocrazia e borsa strinsero un’alleanza non innaturale per dividersi indisturbati le spoglie del popolo infrollito e corrotto dai pubblici lupercali. Il quarantotto interruppe per poco quella vita d’operetta; un pugno d’idealisti fece allora la rivoluzione del marzo ed il popolino li applaudì, seguendo l’andazzo dei tempi, ma, incapace oramai di sollevarsi ad un programma di riforme e d’azione s’accontentò presto delle parole e delle frasi. La vita sociale viennese rinnovò le scritte ed il vocabolario politico, ma nella sostanza rimase qual era. Chi invece dal rivolgimento seppe trarre vantaggio reale fu lo straniero, l’ebreo immigrato dalla Galizia e dalla Russia. Questo popolo senza patria e senza diritti fiutò l’odor della preda e colla sua immensa attività senza scrupoli iniziò la cosidetta età aurea del commercio e dell’industria, accumulando capitali, mano mano che scemava l’agiatezza della borghesia, arricchendo e straricchendo mano mano che lo stato impoveriva stremato dalle guerre rovinose e colpito nel cuore dalle rivoluzioni nazionali. Nello sfondo di questo quadro dominano un Anselmo Rotschild che muore nel ’73 lasciando all’erede 1600 milioni, un «barone» Hirsch che ambisce ed ottiene la baronia dopo aver accumulato 200 milioni, un Giona Königswarter che venne a Vienna nel 1852 con 42 mila fiorini e lascia il figlio arricchito di 100 milioni, il Reitzes, possessore delle tramvie viennesi, calato nella metropoli dalla semitica Colonia e assurto nel ’94 ad una sostanza di 200 milioni, il Guttmann, quarant’anni fa merciaiolo ambulante, ora proprietario di 150 milioni. Il semitismo Ed attorno attorno compaiono le figure minori dei sensali di borsa, degli agioteur e dei proprietari di grandi bazars. Ma questi stranieri non si accontentano del danaro; sentono anche l’ambizione di sedere sulle cattedre universitarie, di brillare alla Hofburg e di dominare l’opinione pubblica. Così quando gli ideali della libertà e dell’eguaglianza avranno distrutte le barriere del ghetto, gli stranieri ne usciranno per impadronirsi della stampa, delle università e dei corpi legislativi coi mezzi accumulati durante il periodo assolutista. Ed oramai quando si apre l’era parlamentare lo spirito e l’oro semita hanno già penetrata ed imbevuta ogni istituzione pubblica e la Camera, che per la sua costituzione stessa è oligarchia più che rappresentanza popolare, in tutti i suoi lavori di legislazioni è mossa e guidata dai bisogni e dagli intenti di un numero relativamente piccolo, ma potentissimo, mentre il gran popolo dei Sudeti e delle Alpi tace, è assente. In quest’assenza si votano le leggi del matrimonio civile e della scuola laica, si rompe il concordato, si asservisce la Chiesa, si abolisce il riposo festivo, si concede libertà sconfinata all’usura, si sovvenzionano società di speculatori privati, si pospone l’interesse pubblico all’ingordigia dei banchieri – ricordate solo la Südbahn e la società di navigazione sul Danubio – finché un giorno scoppierà il grande crac della borsa e l’incendio del Ringstheater illuminerà, come un’immensa pace spirituale, tutte le rovine del liberalismo economico e politico. Un precursore Ed eccoci agli inizi del movimento antiliberale. Vienna si riscuote ed incomincia ad aprire gli occhi alla cruda realtà. Ma il risveglio è lento e faticoso, come di chi giacque in lungo e dolce letargo. Chi ruppe l’incanto fatale si chiamava Carlo Lueger, un viennese anche lui, ma che aveva avuta la fortuna di avvicinare negli anni in cui si apre facilmente la mente a nuove idee, un uomo, il quale viene considerato a ragione il caposcuola del movimento cristiano-sociale austriaco: il baron Vogelsang. Carlo Vogelsang era un meclemburghese, protestante di nascita, convertito al cattolicismo nel ’50 ad Innsbruck. Per alcuni anni era stato in casa dei principi Liechtenstein, ove aveva avuto per discepolo il principe Luigi, poi s’era incontrato a Berlino col grande vescovo sociale mons. Ketteler ed infine aveva preso stanza definitiva a Vienna, dove dal ’75 dirigeva il Vaterland e dal ’79 la rivista scientifica: «Oesterreichische Monatschrift für Christliche Sozialreform». Questa rivista divenne la palestra dei pochissimi studiosi che allora si occupavano di cose sociali ed il centro di parecchie iniziative pratiche. Da qui partì, per esempio, la grande inchiesta sulle condizioni del lavoro in Austria, compiuta dal conte Belcredi e qui vennero propugnate quelle riforme sociali che furono poi proposte alla Camera dai conservatori Belcredi, Liechtenstein e Zallinger. Per tali riforme (consorzi professionali, regolamento industriale, assicurazione operaia contro gli infortuni) il D.r Adler poteva annunziare al congresso socialista internazionale di Bruxelles che l’Austria era ancora lo stato più progredito per quanto riguarda la protezione del lavoro. A questo punto però il movimento cristiano-sociale sarebbe stagnato in disquisizioni teoretiche o in iniziative singole e saltuarie di pochi parlamentari, come accadde in Francia all’«Association catholique» ed all’opera di Alberto de Mun, se il Vogelsang non avesse aggiunto alla propaganda scritta l’opera della propaganda spicciola e personale. Così quello che non fecero i suoi libri – a torto dimenticati – riuscì di raggiungere alla forza persuasiva della sua parola. Convegni notturni Fu infatti nella sua casa e nella villa che gli metteva a disposizione la contessa Zichy che verso l’85 e l’86 si radunavano le persone che più tardi dovevano avere tanto influsso sulle sorti pubbliche di Vienna e dello stato. In tali convegni notturni troviamo oltre l’intelligentissima Antonella Vogelsang, la quale diresse fino a poco fa la Christlichsozial Reform, oggidì redatta dal Decourtins, Lueger, Scheicher, Liechtenstein, Gessmann, Schlinder (autore della Neue soziale Frage) e il P. Weiss, che per i nostri lettori non ha bisogno di presentazioni. Quando uscivano di lì – racconta il Scheicher – Lueger diceva: Voi, preti, andate a sinistra, noi laici a destra; se il signor pubblico scopre che siamo stati assieme, scoppia una bufera in tutta la stampa viennese che Dio ci liberi! Lo scherzoso avvertimento non era fuor di posto ed è caratteristico per tutta la fanciullezza e la puerizia del movimento cristiano-sociale. Il dominio della stampa semitica era così assoluto, i pregiudizi del popolo da essa ammaestrato tanto forti che nessun uomo in quel tempo che avesse voluto essere qualche cosa nella vita pubblica, poteva farsi vedere in strada con un prete. Così gli uomini che avevano pure un intento solo furono costretti dapprima a battere diverse vie, confondendosi talvolta nelle varie correnti, sì che a molti parve fossero trascinati più che direttori. Tuttavia non va dimenticato – e l’abbiamo sentito dire dal Lueger stesso – che già nei ritrovi notturni presso il Vogelsang si erano fissata chiaramente la meta a cui volevano arrivare ed il programma che andrebbero mano mano attuando. «Il tallone d’Achille del liberalismo è il suo lato economico» aveva intuito ed insegnato il Vogelsang, e i suoi scolari mossero all’attacco per questa via. Il campo antiliberale Il campo antiliberale era però tutt’altro che ordinato e ben agguerrito. Nel 1882 il d.r Psenner aveva fondato la Reformpartei (partito della riforma) nelle cui adunanze parlarono talvolta anche Lueger, Schneider e Schönerer. Ma Psenner era più dottrinario che propagandista, ed il suo partito ebbe poca vitalità. La sua azione venne del resto interrotta dallo stato d’assedio dell’84, provocato dagli attentati dei socialisti anarchici. Ritornata la libertà, ne approfittarono contemporaneamente lo Psenner che istituì la lega cristiano sociale e il d.r Adler, l’odierno corifeo del socialismo che fondò il giornale socialista «Die Gleichheit». Nello stesso torno di tempo la «lega antiliberale» del rione di Margareten che aveva mandato in comune il Lueger mutò il nome in «lega dei cristiani uniti», cosicché verso il 1887 abbiamo tre organizzazioni parallele: i «cristiani riuniti» di Lueger, gli antisemiti radicali, capitanati da E. Schneider, e da Schlesinger, e i tedeschi nazionali, guidati dal cav. de Schönerer . Il secondo gruppo era di fresca data, e si ispirava ad un antisemitismo che, almeno a parole, doveva spesso sembrare brutale e sanguinario. Lueger si propose di assillare e fondere i tre indirizzi in uno solo. Parve spesso il lavoro di Sisifo. Non mancarono le oscillazioni e le indecisioni. Chi stava fuori non ne capiva nulla e crollava il capo. Mentre il Lueger partecipava ad un banchetto pomposo per festeggiare il giubileo di Leone XIII, altri capi antiliberali della stessa organizzazione attaccavano la Chiesa e le sue dottrine. Una cosa però s’era oramai raggiunto, che il nome di cristiano – come s’espresse il Lueger in un brindisi – venisse di nuovo quotato (Kursfähiggeworden). Ma anche sotto questo nome quanti significati! Lueger È in questo periodo che il Lueger apparve l’uomo della provvidenza. Il movimento antiliberale avrebbe potuto finire in un fiasco antisemita alla Drumont o in un radicalismo nazionale come quello che inaugurò più tardi e da solo lo Schönerer, ma la straordinaria figura di Lueger incominciò a primeggiare su tutti, a trascinare i dubbiosi ed i riottosi, a divenire un programma per quelli che non ne avevano e per tutti gli altri la forza di coesione. Così in quest’epoca va ingrossandosi accanto e sopra le altre la quarta corrente, la luegheriana, la quale corre nel letto di quella cristiano-sociale, senza però conoscerne le dighe. Lueger non respinge alcuno e cerca sempre di persuadere, di convincere fino all’ultimo. Ma quanto eravamo lontani ancora non dall’omogeneità perfetta, che non è raggiunta nemmeno oggidì, ma da una relativa chiarezza del programma. Il prof. Schöpfer racconta di aver assistito ad un’adunanza elettorale nell’89, nella quale parlò come sempre applauditissimo il Lueger. S’alzò poi un prete, lo Stauraez, ed ebbe anche questo grandi applausi. Ma alla fine venne fuori uno della folla ed eccitò a seguire e prestar fede ai preti come lo Stauraez, il quale disse sta col popolo e non è come tutti quelli altri pretacci gesuiti... (grandi applausi). Dinamica Tanti e siffatti erano i pregiudizi che dominavano in quell’epoca. Lo Stauraez stesso scrisse poi d’aver ammonito più volte il Lueger a non accentuare troppo il programma cattolico. Guai parlare di gesuiti! Eppure erano questi che l’anno dopo incominciavano l’opera di conversione. Il P. Abel completa il Lueger per la parte religiosa. In chiesa è P. Abel che prega per Lueger e, senza parlare di politica, sa spianargli la via, nei comizi è Lueger che cita il «suo amico P. Abel». Caratteristici per lo studio di questa meravigliosa psicologia popolare sono i pellegrinaggi di uomini a Mariazell, guidati dall’Abel e poi dal redentorista Freand. Da questi apparve chiaro che la riscossa luegeriana, senza dirlo, era in realtà anche una riscossa interiore del cristianesimo. «Il concordato – scrive il liberale D.r Bach nel suo libro sui cristiano-sociali –, il concordato voleva una volta costringere la gente ad andare in chiesa colla forza, i cristiano-sociali invece non adoperano i paragrafi, né gendarmi, eppure ora (1906) bisogna costruire sempre nuove chiese, una dopo l’altra». Nel 1891 Lueger poteva dire in un’adunanza di essere riuscito a costituire gli antisemiti in unità. Ma anche d’allora in poi ed un po’ anche oggi il suo partito viennese va sempre giudicato secondo le regole della dinamica e non della statica. Siamo sempre nello sviluppo in grandezza o in intensità. Movimento operaio Tra il ’91 e il ’95 cadono gli anni di quello che chiameremmo «romanticismo sociale». Si convoca la conferenza internazionale di Berlino, esce la Rerum Novarum, s’inaugura in Germania la legislazione operaia del Centro. Lueger mette la sua popolarità e la sua persona al servizio della causa operaia. I socialisti che avevano appena ristaurati i loro quadri fecero ogni sforzo per contrastargli il terreno. I comizi al Mandl e al Luchs si trasformarono in vere battaglie, nelle quali il terrorismo rosso celebrò le sue orgie. Riuscì infatti ai semitici capi del socialismo d’impedire al Lueger la concentrazione operaia, come gli era riuscita la coalizione della piccola borghesia contro il grande capitale, e questa è la colpa più grave del socialismo austriaco. La lotta contro il grande capitale si fece fuori di esso anzi contro di lui. Il merito del D.r Lueger fu invece quello di guadagnare in tale campagna il primo battaglione di operai che si sviluppò poi sotto l’intelligente guida di un ex garzone sellaio, il Kunschak, oggidì capo della Christlich-sozial Arbeiterpartei, la corrente più omogenea e più disciplinata del partito viennese. A quest’organizzazione si andarono aggiungendo poi i vari sindacati di mestiere, che ora in qualche branca tengono testa in tutta l’Austria alle unioni socialiste. Contro gli arbitri della burocrazia Frattanto la grande lotta intorno al Municipio culminava nell’elezione di Lueger a borgomastro. Ne abbiamo visto ieri le peripezie. Si dice che già anteriormente Windischgrätz abbia chiesto contro il Lueger l’intervento di Leone XIII, ma questi aveva nel cardinal Agliardi un informatore troppo acuto, per mettersi ciecamente ai servizi dei conservatori. Badeni gli mosse contro invece la Corte, cosicché nel 1896 nelle elezioni generali, dopo lo scioglimento, i liberali tappezzavano i muri di simili scritte: «Viennesi! siate fedeli all’Imperatore e votate per i liberali». Lueger era consapevole della gravità del momento e durante la campagna in cui compì miracoli di propaganda ripeté più volte: «La lotta che si svolge a Vienna, non è una lotta tra me e Badeni, ma è lotta fra il popolo e gli arbitri della burocrazia» (Drehersaal). Ed altrove: «la questione del borgomastro è un episodio della grande battaglia che va combattuta per la liberazione del popolo cristiano, per l’indipendenza e la libertà della nostra patria». L’ultimo accenno riguarda non solo il gran capitale, ma anche i suoi alleati, i gentry magiari, gli «Iudicomagiaren», come Lueger li aveva chiamati in parlamento. Il clericalismo Finalmente, dopo vent’anni di lotte Lueger, il tribuno, si vide alla testa dell’amministrazione municipale. Ma dapprincipio non ebbe quiete ancora, ché gli scoppiava il fuoco in casa. L’ala di Schönerer e Wolf fiutavano il «clericalismo» e tentavano di rompere la compagine antisemita col motto: «Contro Giuda sì, ma anche contro Roma». Nello stesso tempo Schönerer che nell’80 aveva propugnata «l’alleanza del tiglio slavo e della quercia tedesca», approfittando delle ordinanze linguistiche del Badeni, scatenava il furor teutonicus della pangermania, e del los von Rom, preparato questo dalla nota agitazione antialfonsina del Grassmann. I liberali favorirono il movimento, i socialisti lo accelerarono. Lueger si trovò di nuovo solo contro tutti. Ma egli conosceva i viennesi più che i suoi avversari e ne aveva seguito l’evoluzione interiore. Ora si poteva parlare più chiaro. «Il clericalismo, disse, è una parola inventata dai furbi, perché ci credano gli sciocchi». Ed affrontò con veemenza i suoi alleati di ieri, costringendoli ad andarsene e ad abbandonare nel campo le proprie milizie che fraternizzarono coi cristiano-sociali. Poi ebbe quiete, e mentre in Boemia si svolgevano le lotte linguistiche e dappertutto scoppiava la furia del nazionalismo, arrestando le macchine dietali e parlamentari, egli, nella sua pacifica isola, com’egli la chiamò, attendeva alla ristaurazione ed al rinnovo di Vienna. «Noi lavoreremo – aveva detto – colle armi dello spirito e con tutte le invenzioni della modernità, dimostrando che noi siamo uomini della luce e non delle tenebre». E mantenne la parola. Dell’amministrazione luegheriana converrebbe scrivere un articolo a parte, riassumendo quello che è oramai stampato nei libri. Il ristauratore Lueger non fu mai un dottrinario della municipalizzazione, ma procedette di caso in caso, come gli dettavano i suoi calcoli e gli interessi del pubblico. Ma la sua opera rivela un’intensità ed un’alacrità meravigliosa. I rappresentanti della cosiddetta intelligenza, della borsa e della burocrazia venivano sorpresi ogni giorno con una nuova idea, che veniva immantinente eseguita. Così che a poco a poco la gente si avezzò a guardare in su verso il Rathaus, donde si aspettava la mossa, l’iniziativa. La stampa semita, che aveva prima calunniata l’amministrazione dicendone male in tutta Europa, un po’ alla volta dovette ricredersi. Nel ’96, celebrandosi il giubileo luegheriano solo la Neue Freie Presse mantenne il suo odio e la sua negazione. Naturalmente la Presse fu copiata dai nipotini. Ma la storia non verrà scritta sugli articoli di giornali, disse il D.r Baillen, presidente del congresso internazionale di storia, tenuto a Vienna nel 1906, rispondendo ad un brindisi di Lueger: guarderemo ai fatti e lasceremo la parola a quelli. Lueger fu però per Vienna di più che un geniale amministratore, fu anche l’educatore del suo popolo. Creò la «lega dei cittadini» perché si tenessero alte le antiche virtù del Bürger, circondò di uno splendore nuovo le maestranze, distribuì plausi e decorazioni a tutti quelli che coltivassero nel popolo quanto c’è di sano e specificamente viennese, incominciando dai maestri, dalle suore, dai predicatori fino ai cantanti dell’opera ed ai menestrelli popolari. Crebbe così accanto al tribuno il dittatore, del quale assunse le funzioni, le pose ed il linguaggio. A chi però lo consigliava di deporre per sempre la toga del tribuno egli rispose irremovibilmente ed anche dopo la malattia: Io rimarrò qual ero, un agitatore. Infatti si trascinò nei comizi ancora nel 1907, portando il soccorso della sua popolarità ai suoi generali, Weisskirchner, Liechtenstein, Gessmann. Per merito di quest’ultimo specialmente dalle ultime elezioni uscì il grande partito cristiano-sociale di stato. Ma di questo noi non ci occupiamo. Ottimismo Lueger morì sulla breccia, relativamente giovane ancora, ma colla coscienza di avere non scritta ma fatta la storia del suo periodo. Nell’autunno del 1905 nell’adunanza costitutiva del congresso cattolico generale, al culmine della sua potenza, egli ricordava il grande cammino percorso dall’ultimo congresso dell’89 in cui egli era stato, disse, un felice profeta in patria sua. Volete, aggiunse, che vi dica come si ottenne tutto questo? Eccovi la parola magica: «Agitazione, propaganda coraggiosa, instancabile, senza posa». Lueger è infatti l’uomo dell’ottimismo e del coraggio. Egli si lascia addietro i piagnoni e gli sfiduciati, e, mentre i conservatori si ritirano nei pagi delle Alpi o nei feudi boemi, paurosi di ogni novità, retrivi ad ogni riforma, Lueger si getta dove la mischia è più viva e più difficile e combatte per vent’anni una lotta immane. Egli ha fede nel suo popolo, crede al ritorno della società cristiana, anche là ove sembra distrutta per sempre. È l’ottimismo di Leone XIII, quando invita alla coalizione repubblicana i cattolici francesi, o quando spinge il clero ad occuparsi della questione sociale, e più addietro ancora, è l’ottimismo di Montalembert, che combatte per la libertà e per i diritti dell’uomo anche se molti altri ne traviano il senso e che, malgrado tutte le rivoluzioni, e tutto il settarismo contro Cristo, crede al progresso e predice che il secolo ventesimo sarà migliore del decimo nono. 