Tocchiamo l’argomento non senza ripugnanza e disgusto. Quando si tratta di un ideale o di un interesse comune è così naturale l’appello alla concordia, appare così doveroso il sorpassare sulle proprie riserve, ché il farne è considerato facilmente come una deficienza d’entusiasmo e addirittura una prova di malvolere rispetto alla meta che pur si vuole raggiunta. E tuttavia sentiamo oggi l’obbligo imperioso di levare la nostra voce e di dire francamente il nostro monito. Si è oramai constatato che a quasi tutte le dimostrazioni per la difesa nazionale e linguistica s’attacca una coda di carattere radicalmente politico. La dimostrazione e la festa hanno lo scopo di rinforzare l’elemento italiano là dove minaccia d’indebolirsi, di risvegliare la coscienza del proprio carattere nazionale là ove è assopita e anzitutto di combattere il triste fenomeno del volksbundismo, la tendenza cioè di germanizzare o di lasciarsi germanizzare. Benché tali feste non debbano essere intese che come uno (e non fra i più efficaci) dei tanti mezzi che giovano allo scopo sopra detto, è certo ch’esse hanno il loro valore, specialmente se appariscono quali giornate di pacifica propaganda del sentimento nazionale. Tale valore viene loro dato in genere dalla parte ufficiale e seria della festa, ove agiscono le persone che sentono la responsabilità del momento e vogliono con tutte le forze che la festa rinvigorisca l’elemento italiano e possibilmente concili alla nobile causa gli animi degli avversari. Quasi sempre però s’aggiunge alla parte ufficiale, anche non voluta, anzi quasi sempre combattuta dai promotori della festa, una parte più chiassosa, dopo l’accademia viene la piazza. E benché nelle relazioni della stampa e di fronte ai promotori della festa, valga più la prima che la seconda, rimane però inconfutabile che di fronte alla popolazione del luogo e più specialmente a quella parte che si vuole guadagnare, la piazza appare come la parte più importante, essenziale e vera della dimostrazione. Ne viene di conseguenza che coloro che ne agiscono dovrebbero considerarsi non come squadra che volteggia divertendosi e si sfoga a suo talento, ma come persone conscie della grave responsabilità ch’esse hanno. Purtroppo ciò non è sempre il caso. Dimentichi che la dimostrazione ha da essere perfettamente apolitica, fautori per inconsideratezza e adulata baldanza di un nazionalismo sport e frasaiuolo, essi si comportano a piacer loro. Che giova che la Lega nazionale, o meglio la sua direzione centrale, predichi incessantemente che è un pregiudizio quello di confondere l’opera sua con tendenze di politica radicale o irredentiste, che giova l’accentuare nei discorsi che la difesa nazionale si svolge su un terreno perfettamente legale e in armonia allo spirito della costituzione austriaca quando degli «evviva» e degli «abbasso» costituiscono per la popolazione una prova in contrario? Forse taluno, ideologo più che idealista, avvezzo all’ambiente cittadino, penserà che qui noi esageriamo. No, davvero, e ce ne possono far testimonianza persone di qualunque tendenza politica che vivano in mezzo alla popolazione rurale. Non è qui il luogo né abbiamo alcuna intenzione di discutere l’irredentismo; ma questo ci basti considerare, che la grande maggioranza del popolo nostro a tale politica è radicalmente avversa. Non solo, ma è in tale avversione che molti trovano pretesto di affiliarsi al Volksbund; è di tale equivoco che si valgono i germanizzatori per contestare le loro tristi imprese. Ebbene, chi non vede che il mantenere tale confusione è opera antitrentina, chi non vede che tale nazionalismo è deleterio allo spirito e al possesso nazionale? Quasi sempre del resto segue l’antidimostrazione, nella quale elementi torbidi sfruttano l’equivoco, trascinando alla reazione molti che pure non condividono le loro mire. E se in qualche caso la reazione venne scongiurata fu merito di coloro, che tenutisi prima in disparte s’addimostrarono poi riserve preziose della difesa nazionale. Codesta squadra d’irresponsabili, la quale agisce come in campo proprio sulla piazza o nel chiasso delle dimostrazioni, ma che qualche volta trafuga anche il suo pensiero nella stampa e nei proclami è d’ostacolo primo, per cui in certe occasioni una gran parte di buoni trentini e coscienti italiani si tengono in disparte, rinunziando al lustro della comparsa e all’applauso, seguendo l’impulso che dà la conoscenza della realtà e una concezione democratica della questione nazionale. È giunto il tempo che le persone autorevoli d’ogni partito, ma specialmente quelle che più vi devono avere influsso, levino la voce contro codesti irresponsabili e contro la loro tattica deleteria o rinuncino in tali occasioni alla loro cooperazione. Noi non possiamo che constatare e biasimare. D’altro canto sentiamo però il dovere di rinnovare fervidamente l’appello agli amici nostri di dedicarsi con lena all’educazione nazionale del popolo. Non manchino le società nostre d’istruire i popolani circa la posizione nazionale nostra, circa i nostri diritti costituzionali, circa i doveri ed i diritti di un buon trentino. Questa educazione preventiva e positiva renderà inutile l’azione negativa contro il Volksbund, azione che è sempre più difficile e più faticosa. Educhiamoli a sentire italianamente, ad essere positivamente italiani prima che sorga il pericolo di dover concentrare tutte le forze per non lasciarli diventare viceversa. Quest’opera di penetrazione nazionale se associata ai progressi della democrazia e al lavoro per il risorgimento economico ci darà quel Trentino forte e cosciente che sta in cima alle nostre aspirazioni. 