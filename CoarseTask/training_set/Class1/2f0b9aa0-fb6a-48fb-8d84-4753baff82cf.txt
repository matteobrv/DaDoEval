Ad § 8. Ammesso che una scuola ad una sola classe promiscua possa avere fino ad 80 ragazzi è certo cosa prudente l’affidare ad un maestro un numero così grande di ragazzi. Però è ammissibile che una classe promiscua di 40-50 scolari possa esser condotta con lode anche ad una maestra senza gravi sforzi, e così sarebbe assicurata anche per le ragazze l’istruzione regolare nei lavori femminili. Perciò sarebbe a desiderarsi che il terzo capoverso di questo § suonasse almeno così: Le scuole promiscue di una sola classe verranno di regola coperte con maestri. Però su proposta del Consiglio provinciale accordare per tali scuole una maestra fino a tanto che la media triennale dei fanciulli obbligativi non sorpassi il numero di 50. Il quarto capoverso di questo § nella proposta accorda alle maestre occupanti posti di maestre i medesimi diritti che avrebbero occupato definitivamente un posto sistemato per maestre. È questo un atto di giustizia verso quelle maestre, che altrimenti non potrebbero mai essere nominate definitive ed acquistare diritto a pensione. Avuto riguardo a quanto si disse parlando del § 7 non avrebbe ragione di esistere il quinto capoverso del § 8 di questa proposta, rispettivamente quarto capoverso del § 8 della legge provinciale 30 aprile 1892. Questo capoverso potrebbe forse venir utilizzato così: In iscuole con tre forze docenti vi saranno un maestro e due maestre, in quelle con quattro forze docenti due maestri e due maestre e con cinque forze docenti due maestri e tre maestre, del resto tutte le classi maschili devono essere coperte con maestri e le femminili con maestre. In mancanza di maestri potranno essere affidati a maestre anche i ragazzi dei quattro primi gradi di età. Ad § 9. È giusto che prima dell’eventuale soppressione di una scuola, o classe si provveda acché il docente rispettivo non abbia a patir danno nei suoi diritti. Ad § 10. In correlazione a quanto si disse nel § 6, essendo necessario favorire l’istruzione in tutti i modi sarebbe desiderabile qui esporre più dettagliatamente quali scuole o classi siano non necessarie in legge, e precisamente che venissero dichiarate tali solo le scuole figliali (§ 1 cap. 2) e le classi che si volessero istituire in più là dove la media degli scolari addetti ad ogni classe non sorpassa il numero di 60 e che solo per tali scuole o classi avesse ad aver vigore il disposto del § 10 capov. 3 di questa proposta. II. Frequentazione della scuola Ad § 16. Questo § è del tutto eguale a quello della Legge 30 aprile 1892 solo qui si concederebbe ai docenti il diritto di esporre il loro parere al Consiglio scolastico locale di caso in caso in merito all’assunzione di ragazzi che non hanno ancora compiuto il sesto anno di età. È questa una buona disposizione dal punto di vista che molte volte i genitori vogliono mandare alla scuola i loro figli molto per tempo all’unico scopo di liberarsi dai medesimi, senza alcun riguardo allo sviluppo fisico ed intellettuale loro, e solo i maestri possono essere giudici competenti in merito a prima vista, o dopo un breve periodo di prova. Ad § 16. Qui si richiede che debba seguire al più tardi entro gli ultimi otto giorni precedenti l’incominciamento dell’anno scolastico l’insinuazione al Consiglio scolastico locale dei ragazzi altrui tenuti a dozzina od al lavoro in età obbligata alla scuola colla relativa osservazione se e quale istruzione sia loro impartita e si stabilisce a chi spetta infliggere pene per trasgressioni contro le prescrizioni di questo §. Ad § 17. In questo § è chiaramente specificato in che consiste la prima parte della matricola scolastica, ossia la matricola scolastica propriamente detta e ciò serve anche a dilucidare la relativa ordinanza dell’i. r. Consiglio scolastico provinciale del 3 ottobre 1901 (Bollettino Leggi Provinciali N. 35). Ad § 18. In questo § il testo della proposta è sbagliato nel senso che vi è citato due volte il § 15 anzichè il § 17 appunto come nella legge 30 aprile 1892. Ad § 20. Qui è affidata alle Dirigenze scolastiche la controlleria sopra ragazzi che abbandonano colle loro famiglie un luogo per recarsi in un altro, affinché non avvenga che tali fanciulli abbiano a non frequentare alcuna scuola per troppo lungo tempo. Ciò è cosa naturale, giacché i maestri sono più alla portata di conoscere ciò, di quello non lo siano i membri del Consiglio scolastico locale. Questa proposta è analoga a quella della conferenza magistrale provinciale del 1899 fatta in questo riguardo. (Continua) 