Dopo aver seguito con attenzione i fatti di Bolzano , in occasione della visita pastorale del principe Vescovo di Trento in quella città, e dopo aver assunto le informazioni necessarie, crederemmo di venir meno al nostro dovere di giornalisti cattolici, se tralasciassimo di riassumere e lumeggiare il Volksbund alla luce dei fatti, per trarne le dovute conseguenze pratiche, che hanno, per quanto crediamo, importanza non solo per noi cattolici italiani, ma anche per i cattolici tedeschi, nell’interesse della pace nazionale e religiosa di ambedue le parti della provincia. La Südmark e lo Schulverein sorsero molti anni or sono col titolo di società per la protezione del germanismo. Esse furono promosse da elementi radicali ed anticlericali. I cattolici tedeschi ed il clero di quell’epoca sorsero come un sol uomo a combattere quelle società di tendenze nazionali aggressive ed anticlericali. Perciò ebbero poca fortuna presso il popolo e la loro azione nel Tirolo fu arrestata. Sorse allora l’idea di fondare il Tiroler Volksbund e si cercò di dare allo stesso una tinta semi-clericale, accogliendo preti e religiosi, oltre che persone del laicato cattolico, e per questa via si tentò di aprire una breccia in mezzo al popolo cattolico e credente sventolando la bandiera su cui sta scritto: conservazione delle tradizioni e degli usi del Tirolo, fedeltà alla patria, unità della provincia. Ed eccovi una direzione composta degli elementi più eterogenei, dal parroco cattolico sino all’agitatore protestante che siedono insieme e discutono sul modo di raggiungere il fine. Chi però praticamente si occupò della società e la seppe sfruttare, furono gli elementi anticlericali. Frutti dell’azione del «Volksbund» nel Trentino L’obiettivo principale della lotta fu ed è il nostro popolo delle campagne. Fino a quell’epoca esso non conosceva lotte nazionali e meno che meno insubordinazioni contro i propri curatori di anime, discordie intestine nei paesi e nelle famiglie per ragioni nazionali e politiche non se ne verificavano. Il Volksbund, con la parola viva, con gli scritti, col denaro, approfittando della povertà del nostro popolo, col miraggio di promesse abbondanti, portò dapprima il pomo della discordia nella valle di Fassa, indi in quella di Cembra, segnatamente a Valfloriana, Piscine, Sover e Montesover; passò poi all’Altopiano di Piné, discese sul Perginese, nella Valsugana e Tesino, sull’Altopiano di Lavarone e di Folgaria, nella Valle di Terragnolo sino a Vallarsa. Come si vede percorse una linea di confine meridionale. Dolorose e dannose sotto ogni riguardo furono le fasi passate in questi disgraziati paesi, travagliati da una lotta nuova per loro, lotta che li portò a discordie, ad odi, ad insubordinazioni contro il proprio curatore d’anime, a liti ed a processi. Quello che più irritò fu la presenza e l’agitazione sorda ma continua di due forestieri e protestanti, il prof. dr. Rohmeder ed il prof. Edgardo Meyer, sudditi germanici, personificanti presso il popolo il Tiroler Volksbund. Specialmente la Valle dei Mocheni è il campo prediletto del dr. Rohmeder, ove si presenta quale supremo pastore e benefattore, accolto dal popolo e dal clero; e là entro fonda la sua azione non sempre sugli elementi migliori ma il più delle volte sugli elementi più demoralizzati. A Frassilongo il dr. Rohmeder apre un asilo infantile tedesco dietro le spalle del curato del luogo, che viene descritto presso il popolo con i colori più oscuri, pur di fargli perdere la fiducia. Nell’ottobre scorso il protestante dr. Rohmeder prende le disposizioni per la solenne cerimonia religiosa, alla quale invita clero e maestri. Il curato locale si rifiuta di fare la cerimonia religiosa sotto gli auspici di un protestante; il parroco decano di Pergine, a cui il dr. Rohmeder si presenta quale fiduciario del Comune, protesta solennemente contro questa ingerenza negli affari interni della parrocchia. Nulla giova: la cerimonia si fa civile. Si inneggia ai fratelli di Germania e si iscrive l’asilo nel libro fondiario quale proprietà della «Società per la diffusione del tedeschismo all’estero» con sede a Monaco e di indirizzo protestante. In tutto questo affaccendarsi il dr. Rohmeder si spaccia quale rappresentante del Volksbund. Il medesimo dr. Rohmeder a Fierozzo San Felice dà corone 1600 a quel Comune per il restauro della canonica, ma il Comune deve obbligarsi contrattualmente a vendere parte del diritto di nomina del curato, nel senso cioè che i capi famiglia non possono nominare un prete italiano: un contratto perfettamente simoniaco. Il dr. Rohmeder, spalleggiato dalla società Burg Persen , non manca di dare un’occhiata al terreno adatto per la fabbrica di una chiesa protestante a San Cristoforo . Il pastore protestante fa capolino. Un sacerdote, avuto sentore delle trattative di compera del suolo per la chiesa protestante, con grande suo sacrificio, previene e compera lui stesso lo stabile e così arresta per il momento il pericolo. In Folgaria l’agitatore del Volksbund entra negli affari interni del Comune, presenta un ricorso al tribunale amministrativo per far annullare le elezioni comunali, promuove una scuola tedesca. Ove i sacerdoti si offrono gratis ad insegnare ai giovani fuori di scuola il tedesco necessario per i loro bisogni, si reagisce, chiamando invece qualche gendarme o maestro tedesco e salariato. Perché il welscher Priester «non corrisponde agli scopi della società»! Tutta questa agitazione si fa con la sicurezza di chi si ritiene padrone in casa altrui, con la coscienza che ogni autorità debba proteggere questi passi e guai se viene torto un capello! La Wacht am Rhein vigila per l’incolumità delle sue sentinelle. Se gli italiani si lagnano di questo procedere inqualificabile, nessuno li ascolta, e gli invasori, per mezzo della numerosa stampa che è al loro servizio, gridano in coro: «Dalli agli irredentisti!». Il telegramma del P. Vescovo di Trento Il principe Vescovo, di Trento, preoccupato delle gravi conseguenze pastorali nel campo della cura d’anime, causate dall’azione del Volksbund nella sua diocesi, e sfiduciato ormai dell’intervento dei fattori chiamati a tutelare la pace e l’ordine nei comuni, ruppe quel silenzio e riserbo che poteva suonare noncuranza o connivenza con l’indirizzare il noto telegramma agli studenti cattolici radunati a Levico . Egli, quale pastore responsabile della salute delle anime, superiore alla nazionalità ed ai partiti, fa sentire la sua voce autorevole, libera ed indipendente da tutti che suona condanna dell’azione del Volksbund, quale si estrinsecò in via di fatto nella parte italiana della Diocesi. Egli rileva che questa azione turba la pace nazionale e religiosa, danneggia l’educazione della gioventù, ed è esplicata in buona parte dagli elementi più demoralizzati. Oltre le discordie delle famiglie, dei paesi, gli odii vicendevoli, le insubordinazioni al sacerdote, a cui è reso pressoché impossibile la cura d’anime, non è fuor di luogo osservare ancora, che il rubare ad un individuo, ad un Comune, la propria lingua materna, anche dal punto di vista religioso-morale, costituisce un vero crimine, perché ciò equivale a privarlo dell’unico mezzo per l’istruzione religiosa e quindi ad avviarlo alla più pericolosa ignoranza delle verità religiose e dei principii morali e ad arrestare ogni sviluppo intellettuale. La triste esperienza di quei paesi misti ove i fanciulli hanno la disgrazia di essere educati ed istruiti in una lingua che non conoscono, ci mostra le desolanti condizioni religioso-morali nelle quali essi versano e quella esperienza è un monito severo di prevenire il moltiplicarsi di tali casi. Il «Volksbund» incomincia gli insulti contro il P. Vescovo Per conoscere chi sia lo spiritus motor del Volksbund è sintomatico che i primi attacchi ed insulti contro il principe Vescovo partirono da Monaco di Baviera, dalla stampa cioè asservita al dr. Rohmeder, al professor Edgardo Meyer ed alla società Burg Persen. L’eco si ripercuote subito nelle Innsbrucker Nachrichten e poi giù e giù sino alla Meraner Zeitung dei 2 ottobre u.s. Ai 6 di ottobre, come risulta dalle nostre informazioni, si fa viva la direzione del Volksbund, con una lettera farisaica diretta al principe Vescovo di Trento. In essa si invita il Vescovo a dichiarare che nel telegramma, indirizzato agli studenti cattolici, non c’era la parola Volksbund! Triste ed offensivo invito alla menzogna! La lettera si chiude con la minaccia del Volksbund di procedere senza nessun rispetto e riguardo alla persona del principe Vescovo. Si preludiava già alla imminente persecuzione. La lettera superba ed impudente fu messa ad acta. Ai 26 di ottobre la direzione del Volksbund tentò di intimidire il principe Vescovo col mandargli una seconda lettera libello, piena di maligne insinuazioni e falsità, con evidenti scopi polizieschi e con la minaccia che sarà pubblicata. Indignato di questo contegno monellesco, il principe Vescovo rimandò tutto il plico a chi lo aveva spedito. La minaccia fu anche mantenuta da parte della direzione del Volksbund, poiché pochi giorni dopo, la lettera comparve nei giornali liberali tedeschi. Il popolo apprenderà ora quale sia il rispetto degli agitatori volksbundisti verso la nostra religione, verso la Chiesa cattolica e verso i vescovi, e capirà che tutte le belle parole di rispetto che costoro dicono di serbare, non sono che finzioni e menzogne per ingannare gli ingenui. Qui vogliamo notare una circostanza gravissima. Qualche giornale liberale tedesco, come la Tagespost di Graz, rileva che fu decisa la pubblicazione del libello contro il principe Vescovo nella seduta di direzione del 20 Ottobre 1911, ed aggiunge che fu votata ad unanimità e quindi con i voti dei preti che sono membri della direzione centrale. È noto che il parroco di Magrè, don Giovanni Steck, ed il curato di Leifers, don Beniamino Vescoli, sono membri di direzione. Ci ripugna l’animo a credere che quei due pastori d’anime abbiano aderito col voto loro ad un atto così iniquo contro il Vescovo diocesano. Questo eventuale voto getterebbe una luce cupa e sinistra sui due sacerdoti, che pure hanno giurato alla sacra Ordinazione «riverenza ed obbedienza al proprio Vescovo». Non è supponibile che il fanatismo nazionale abbia accecato l’uomo sino a quell’eccesso. Il «Volksbund» mantiene la parola. I fatti di Bolzano Il 18 novembre 1911 il principe Vescovo va a Bolzano a compiere la visita pastorale. Il popolo lo accoglie con rispetto e riverenza, ma dietro al popolo c’è la teppa prezzolata per l’occasione dai volksbundisti. Il terreno di Bolzano nelle presenti circostanze per sviluppare un’azione teppistica contro il Vescovo ed un italiano è assai favorevole. Il padrone assoluto e quasi tirannico di Bolzano è il podestà tedesco-nazionale dr. Perathoner , un volksbundista della più bell’acqua. Egli sa terrorizzare e tenere a bada tutte le classi sociali della città: col suo fare imperioso incute timore a tutti. Molti fremono sotto il giogo, ma non trovano la via di liberarsi per le discordie intestine. Un gruppo di circa venti teppisti, guidati da un certo Masera e dall’apostata Port, redattore della Bozner Zeitung, giornale condannato già dal principe vescovo Valussi, confezionano in fretta e furia un libello infamante e poliziesco contro il principe Vescovo per eccitare il popolo a dimostrare. Ma il popolo si ribella a simili inviti. In sulla sera, sotto le finestre della canonica, ove abitava il Vescovo, si raccoglie la truppa composta di venti teppisti. Essi cantano l’inno irredentista germanico, la «Wacht am Rhein», alcune strofe della canzone di Bismarck e di quella di Andrea Hofer – Per tutti i gusti! – Nei frammezzi volavano gli insulti e gli abbasso contro il Vescovo, si urla «abbasso» a tutto quanto sa di sacro o di italiano. Non risparmiarono né sassi né sputi. La polizia, alle dipendenze del podestà dr. Perathoner, assiste, quasi unica tra gli spettatori, impassibile, con l’ordine di non far niente. Il «Volksbund» dopo la dimostrazione Appena la popolazione di Bolzano ebbe sentore di quanto era successo, si sollevò un fremito d’indignazione contro i circoli responsabili ed una condanna unanime. I volksbundisti di Bolzano, certo poco scrupolosi, per contestare avanti al popolo l’atto selvaggio, inventano una bugia, la telegrafano ai giornali ebrei. «Il Vescovo di Trento ha offerto corone 5000 per le famiglie dei feriti e caduti di Tripoli». – Una notizia sensazionale e che per il grande pubblico tedesco ha sapore irredentista, quindi destinata a fare effetto. La menzogna ha gambe corte, la notizia fu smentita autorevolmente e persino la Neue Freie Presse dovette ritirare la bugia. Il colpo non è riuscito. A coadiuvare gli sforzi dei volksbundisti bolzanini si presta un maestro della Valle dei Mocheni, noto come arrabbiato volksbundista. Precisamente quando il Vescovo si trova a Bolzano in visita, egli, lasciata la sua scuola, si porta lassù e gira per le famiglie di Bolzano a raccogliere regali per l’albero di Natale del paese ove è maestro. Non si contenta però di questo. Si approfitta, come riferiscono persone serie e ben informate, per spargere nuove bugie contro il principe Vescovo: egli disse che il Vescovo ha proibito la lingua tedesca nei Mocheni, che dà denari alla Lega nazionale, ecc. Con ciò si confondeva vieppiù l’ambiente, si tentava di persuaderlo della necessità della dimostrazione. Sappiamo che fu elevata energica protesta contro questo educatore di nuovo genere, il quale non poteva parlare in buona fede perché fu testimonio oculare ed auricolare di quanto il Vescovo ha detto e fatto nella Valle dei Mocheni in occasione della visita pastorale. La direzione del «Volksbund» e la stampa Intanto ad Innsbruck lavora l’ufficio d’informazione del Volksbund. A base di menzogne e di tendenziosità poliziesche, esso lancia nel mondo le informazioni più contraddittorie sull’entità e sulle finalità delle dimostrazioni di Bolzano, a seconda dei gusti e dell’indirizzo dei lettori del relativo giornale. Ai giornali ebrei, tedesco-nazionali e protestanti si comunica che a Bolzano vi fu una grande dimostrazione contro il «Welscher Bischof» (è la frase sacramentale del Volksbund per designare il Vescovo di Trento) «il quale offendendo il Volksbund, ha offeso il popolo tedesco. Egli è un irredentista ecc.». Ai giornali cristiano-sociali si comunica invece che la dimostrazione di Bolzano fu una ridicola comparsa di alcuni teppisti, che il Volksbund vi è affatto estraneo e che tutti senza distinzione di partito, condannano l’atto teppistico di Bolzano. Il Tiroler Anzeiger dice poi che il pretesto per la dimostrazione fu «un’opinione erronea» del Vescovo di Trento riguardo al Volksbund. Noi osserviamo al Tiroler Anzeiger quanto segue: Non sappiamo comprendere con quale competenza esso possa sentenziare con tanta sicurezza sulla erroneità dell’opinione del Vescovo circa fatti che si svolgono da anni nella cura d’anime della sua diocesi, fatti che egli giudica a base di documenti e di relazioni officiose ed in buona parte per scienza sua personale attinta sul luogo in occasione della visita pastorale. Ci pare quindi ardita e temeraria tale affermazione di un giornale che pure vuol essere ritenuto cattolico ed oggettivo. In secondo luogo non comprendiamo il voltafaccia dell’Anzeiger nel suo atteggiamento di fronte al Vescovo di Trento. Al tempo elettorale il partito cristiano-sociale seppe sfruttare molto bene alcune espressioni del Vescovo di Trento, dette nel seno della nostra conferenza del 20 aprile 1911. Oggi invece amoreggia con i tedeschi nazionali e pianta in asso Chiesa e Vescovo. I principii cattolici sono forse volubili come la luna e devono accomodarsi all’opportunismo politico? Riproviamo altamente questo contegno equivoco, atto a confondere le coscienze del popolo cattolico e facciamo voti che si faccia luce su tutta la linea. La stampa conservatrice tirolese, lo constatiamo con soddisfazione, fu quella che logicamente batté la via del principio e del tradizionale indirizzo cattolico. La stampa tedesco-nazionale non si accontentò di sfogarsi con la parola, ma ricorse persino ai periodici umoristici e pornografici per confermare la bugia e mettere in ridicolo la persona del Vescovo. Nella vetrina della redazione della Bozner Zeitung di Bolzano è esposto in questi giorni il libello illustrato Simplicissimus (l’Asino della Germania) che si pubblica a Monaco di Baviera, sempre la patria di Rohmeder. Esso presenta al pubblico in modo ridicolo il Vescovo di Trento in atto di dare 5.000 corone ai morti di Tripoli. Onta eterna all’educazione e al senso religioso della direzione del Volksbund! L’atteggiamento del Municipio di Bolzano Il Municipio di Bolzano è composto quasi esclusivamente di liberali tedesco-nazionali. Esso batte all’uninsono col Volksbund, lo protegge, lo aiuta. Il podestà di Bolzano dr. Perathoner, di cui sopra abbiamo fatto la presentazione, mettendo in non cale i sentimenti di devozione e riverenza della grandissima maggioranza della popolazione di Bolzano verso il proprio Pastore diocesano, preferì seguire i suoi sentimenti anticlericali, acuiti nel caso concreto dall’odio a tutto ciò che suona italiano ed ignorò completamente la presenza del principe Vescovo a Bolzano. Con ciò, notano i giornali tedeschi, il podestà venne meno alle forme di civile educazione che sono in uso in tutta Europa. Non basta. Abbiamo già veduto l’atteggiamento delle guardie di polizia voluto dal podestà Perathoner che è il padrone delle stesse. All’amministrazione e alla direzione del civico ospedale di Bolzano nel giorno in cui il Vescovo si recava a visitarlo lasciò capire che non doveva sapere e vedere nulla. Quindi completa assenza dei reggitori dell’ospedale in occasione della visita vescovile a quell’istituto. Non basta ancora. Il capo del reparto oculistico, il dr. Wachtler, liberale pure egli, ma educato e civile, si diportò in modo cortese verso il visitatore. Non l’avesse mai fatto! La Bozner Zeitung si scaglia contro il traditore del teutonismo ed insinua nientemeno che la destituzione del distinto professionista! Crediamo che questi fatti lumeggino più che sufficientemente fino a qual punto può arrivare il fanatismo e l’odio nazionale. Bisogna proprio confessare che la direzione del Volksbund ha tenuto la parola ed ha fatto pagar caro al Vescovo il telegramma di Levico. Ma tutto il male non viene per nuocere: quando il Volksbund si presenterà di nuovo in forma di agnellino innocente e rispettoso verso la religione, allora clero e popolo ricordino i fatti di Bolzano. Siamo lieti di constatare che qualche giornale cattolico della provincia comincia a rilevare l’ingiustizia della dimostrazione e l’infondatezza delle accuse lanciate contro il Vescovo nel manifesto pubblicato dai dimostranti. Chi conosce l’ambiente dei circoli dirigenti della città di Bolzano deve certo apprezzare il coraggio dei giornali cattolici nell’affrontare il fanatismo nazionale di quei circoli radicali. La legge suprema della religione cattolica suona: «Non fare ad altri ciò che non vorresti fatto a te stesso». Questa legge deve regolare i rapporti non solo tra gli individui, ma anche tra le varie nazioni. Siamo persuasi pure che i cattolici tirolesi nella difesa della propria nazionalità abbiano le migliori intenzioni di evitare ogni atto che suoni invadenza od aggressione del possesso altrui; ma pure essi hanno commesso e crediamo in buona fede, l’errore di associarsi nella difesa nazionale ad elementi radicali estremi e protestanti, non esclusi gli elementi forestieri della Germania. Questo fatto riesce di per sé poco edificante al popolo cattolico, abituato fin qui a lottare sempre nell’esplicazione della vita pubblica contro quegli elementi protestanti o semiprotestanti. Questo fatto può facilmente confondere i principii, le idee e la coscienza del popolo, il quale non sa spiegarsi questa comunanza del clero e dei cattolici con i più accaniti nemici della Chiesa e del Papa. Questo fatto finalmente impone ai cattolici delle penose restrizioni alla libertà di parola e di azione, e più o meno fa ripiegare la bandiera cattolica anche negli altri campi. Notiamo ancora che gli elementi anticlericali della direzione del Volksbund costituiscono punti di contatto vivo e di mutuo influsso tra il Volksbund da una parte e la Südmark e lo Schulverein dall’altra. Per questa via le due società liberali cacciate dai cattolici dalla porta entrano per la finestra, e nell’opinione del popolo vengono considerate come sorelle e con ciò acquistano il passaporto per entrare in mezzo ai cattolici. E chi può controllare poi l’azione di queste società, e chi porta la responsabilità dei frutti? Inoltre è noto che gli elementi anticlericali della direzione del Volksbund sono gli anelli di congiunzione con la Società per la diffusione del germanismo all’estero che è una società specificatamente protestante. Siamo in grado di dire che i più alti circoli ecclesiastici della Germania considerano il Volksbund come una società equivoca, appunto per i contatti che ha con la predetta società protestante, e sappiamo che essi giudicarono opportuno di richiamare su questo pericolo l’attenzione dell’autorità ecclesiastica diocesana. «E questo sia suggel ch’ogn’uomo sganni» (Inf. ig, 21). Non crediamo di essere pessimisti se noi temiamo che sotto le spoglie del Volksbund gli elementi radicali dello stesso facciano passare di contrabbando idee protestantiche e se abbiamo il timore che un giorno a San Cristoforo sorga una chiesa protestante. Facciamo voti sinceri che i cattolici del Tirolo ed in prima linea il clero, ponderando oggettivamente questi pericoli, senza prevenzione e sospetti, trovino il coraggio di uscire da una posizione equivoca e gravida di responsabilità delicatissime, separandosi nettamente dagli elementi anticlericali e riducendo l’attività del Volksbund entro i confini linguistici come giustizia e carità esigono. Possa questo essere il frutto pratico dei fatti di Bolzano. 