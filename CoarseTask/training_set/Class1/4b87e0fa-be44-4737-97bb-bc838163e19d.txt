Dopo quel tal incontro all’incrocio delle due viottole di rimpetto al tabernacolo delle anime del Purgatorio don Abbondio non era più lui, lo diceva anche Perpetua. Gli rintronava sempre all’orecchio l’intimazione terribile accompagnata da quel gesto che gli occupò siffattamente la fantasia da procacciargli un febbrone in tutta regola. Chi, anche senza il lungo ragionamento del narratore, si sarà meravigliato se il povero parroco, a differenza del principe di Condè, ebbe i brevi sonni popolati di fantasmi? Nessuno, perché don Abbondio era un vile inerme ed il suo avversario un forte prepotente. Pare strano invece che la grande, la gloriosa Albione, dopo l’incontro di questa primavera sia scossa tratto tratto da qualche sussulto di febbre o patisca d’insonnia. La Gran Bretagna diventa nevrastenica, ecco l’ultima novità del secolo ventesimo. Come avvenisse l’incontro nessuno lo sa di preciso e non se ne è occupato ancora nemmeno un romanziere. Ma appunto per questo giornalisti, deputati, agitatori politici lo descrivono a linee larghe, benché non definite, benché interrotte, come tutte le cose ricostruite nel sogno. E i giornalisti inglesi, parlando con fare misterioso del bravo coi baffi alla Haby (es ist erreicht!) lo chiamano oramai «the master of Europe», ricordando il gesto di minaccia che chiuse il giuoco balcanico, il brindisi nella Hofburg, il telegramma a Vittorio. E intorno a quest’incontro che sogni, che fantasmi! S’è detto per mille anni: «freddo come un inglese». Che ci tocchi rovesciare l’aggettivo? È un fenomeno stranissimo, un caso di psicopatia collettiva. Abbiamo visto alcuni giorni or sono un gruppo di inglesi, sempre misurati e quasi di ghiaccio, guardare alle rovine del palatino, mentre noi e tutte le altre «genti minori» compresi i tedeschi davamo maggiore o minore espressione di voci e di gesti alla nostra ammirazione. Poco dopo li abbiamo rivisti in un caffè ed un amico comune ci spiegava la loro animazione straordinaria: leggevano lo Standard e precisamente la solita rubrica, ove si parla di invasioni germaniche, di spionaggi, di Dreadnoughts , di aeronavi e di Guglielmo. Non fatevi più le meraviglie di niente, quando dovete leggere nero sul bianco che un deputato interpella il lord dell’ammiragliato sui seguenti fatti: Un’aeronave misteriosa appare e dispare lungo la costa e fino sopra Londra. Una notte da una torre i vigili udirono che nell’aeronave si parlava tedesco. Trattasi di uno Zeppelin? Un altro deputato, sir George Doughty sa di preciso che alle foci dell’Humber s’è visto non solo una nave tedesca, ma anche una flotta intiera che vi manovrava pacificamente. Quali provvedimenti intende V. E. di prendere per ...? Nessuno ha risposto, è vero, ma le notizie fantastiche, a cui abboccano uomini seri, non cessano, tanto che sabato il ministro del commercio Churchill , uomo moderno e antimilitarista, tenne a Manchester un discorso, in cui fece appello al buon senso ed al sangue freddo della nazione. Alla madrepatria vengono poi in soccorso anche le colonie. Figuratevi che si scaldano perfino in Australia. Lo Star, giornale di Sidney, propone, per finirla davvero, il boicottaggio delle merci germaniche. Se le colonie inglesi vogliono, la Germania, perde subito un quinto della sua esportazione. Dunque niente comperare, fino che la Germania fabbrica navi da guerra. come si vede i turchi fanno scuola perfino nel nuovissimo mondo! Sono fantasmi, ribattono gli antiimperialisti, sono sogni. E chi nol vede? Sì, ma dietro a queste ombre c’è qualche cosa di reale, di vero. Le proporzioni sono ingrandite, esagerate, ma la cosa esiste. È la potenza politicocommerciale della Germania che aumenta, è il nuovo impero marittimo che si espande non per torre ma per contrastare alla regina il dominio assoluto dei mari. Gugliemo poté essere chiamato talvolta un mattoide, tal altra un genio, ma non v’ha dubbio che il capo del forte impero impedisce all’Inghilterra di governare il mondo come ai tempi di Lord Palmerston , Gladstone e Disraeli . L’egemonia è perduta. Gl’inglesi possono compiangerla, ma gli europei devono essere lieti che le egemonie tramontino tutte, che nessuno riesca ad acquistarla. Peccato che il nuovo equilibrio o la nuova tensione costi a tutti gli stati centinaia di milioni. È una paura che reca più guasti di quella di Don Abbondio. Né giova alcun appello alla giustizia, all’equità, al buon senso. La va di bravi, di micheletti, di lanzichenecchi e le «ragioni morali» vi vengono trattate come Fra Cristoforo nel palazzotto del prepotente. Che bisogni invocare la peste a rimettere le cose a posto? 