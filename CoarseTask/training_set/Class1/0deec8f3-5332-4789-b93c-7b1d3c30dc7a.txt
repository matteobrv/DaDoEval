Una buona giornata si può dire quella di ieri per il nostro paese. Una giornata di sole, che è così rara nel nostro piccolo cielo politico, quasi sempre bigio e disperatamente chiuso. In altri paesi, fecondati periodicamente dalla pioggia dei milioni, si direbbe forse della nostra consolazione. Ma noi siamo poveri, e dei Lazzari accovacciati sotto il banchetto dello Stato, aspettando da lungo tempo le briciole che avrebbero dovuto cadere dalla mensa. Epulone ci ha trattati a lungo, come narra la parabola evangelica. Ed ora che è riuscito di muoverlo a più ragionevole consiglio, a fargli capire almeno che ridar forza al povero Lazzaro è aumentare la potenza sua e il suo prestigio, non abbiamo noi ragione di godere, e di rallegrarci? Il comunicato ufficioso che ieri abbiamo riportato in testa al giornale è, non v’ha dubbio, un passo in avanti per l’azione economica. S’incominciava a dubitare di essa e delle promesse governative troppo generiche, per rappresentare un impegno; e l’ultimo convegno a Vienna dei deputati e degli esperti fu per parecchi una doccia fredda, perché dal convegno e dalle dichiarazioni governative non risultava né il tempo, né apparivano il modo e la misura dell’azione di soccorso promessa. Il comunicato di ieri invece stabilisce a chiare note che la commissione di soccorso ha redatto un programma concreto, che questo programma verrà sottoposto ancora entro l’aprile al presidente dei ministri e che dopo le deliberazioni del consiglio di gabinetto, tal programma verrà preso in considerazione già nel prossimo bilancio dello stato. Il comunicato rappresenta quindi un impegno di tempo, il quale ci permette di ritenere che l’azione di soccorso venga fatta sul serio e presto. Vero che non ci è ancora detto del modo e della misura di tale azione. Se però consideriamo che vi è detto doversi il programma estendere a parecchi anni ossia le spese della sua attuazione suddividersi su diversi bilanci, ci sarà lecito sperare che l’azione non riuscirà meschina e gretta. Nel comunicato è detto inoltre che il programma si trova in piena armonia coi desideri espressi dalle persone competenti, e qui ci è permesso di sperare che il programma corrisponda al parere manifestato dagli esperti, e in modo speciale al programma redatto da tempo dai nostri rappresentanti. Comunque, mantenendoci anche solo nel certo e nell’assicurato, la nuova dichiarazione rappresenta senza dubbio un passo in avanti. E siccome siamo informati che ad accelerare e concretizzare i lavori della commissione e dare all’azione il momento attuale ha contribuito di questi giorni l’opera assidua dei deputati popolari, vada a loro il plauso degli elettori e di quanti vogliono il bene del nostro paese. La giornata fu migliore ancora però sul far della sera. Alle 4.30 uscivamo con una seconda edizione, in cui un telegramma laconico, ma assai comprensivo, annunziava che il governo in via di massima s’impegnava per un contributo di 4 milioni di corone per la ferrovia giudicariese. La notizia in breve fece il giro della città e fu accolta con generale soddisfazione. Infatti essa rappresenta la garanzia che di una linea, la quale in alcuna sua parte presentava difficoltà tecniche e finanziarie grandissime, viene assicurata la costruzione. Ognuno comprende, che, garantito un forte contributo del governo, è data la base della finanziazione. Colla ferrovia giudicariese viene assicurata a buona parte del Trentino tutta l’elevazione che sogliono portare i progressi della viabilità moderna e tutti i vantaggi morali che sono sperabili da una congiunzione rapida e comoda dei luoghi alla periferia col centro del paese. La dichiarazione governativa fu consegnata in iscritto ai deputati popolari, e questo solo ci dice che la dichiarazione non è che la conclusione di trattative corse fra deputati e governo. Di queste sapevamo già e dell’esito gli elettori saranno grati ai loro rappresentanti. Vero che per avere dei benefici bisogna fare dei sacrifici ed anche ieri i nostri deputati votando per il contingente ordinario delle reclute hanno fatto un sacrifizio; e a questa votazione li ha condotti certo non la convizione programmatica, ma il calcolo. Ma tutti dovranno ammettere che la bilancia è caduta per maggior peso dalla nostra parte; poichè la votazione del contingente ordinario, ossia l’autorizzazione di procedere alla leva come tutti gli altri anni, è ormai per ogni stato tanto inerente alle condizioni attuali e fatalmente logico, che un’opposizione, dove essa potrebbe essere più che l’espressione del proprio ideale antimilitarista, non viene più fatta nemmeno dai socialisti. Anche nel caso concreto la proposta aveva nelle previsioni ed ebbe di fatto tale maggioranza, che in realtà il nostro piccolo gruppo non ha fatto che rinunziare ad una dimostrazione platonica, ad una posa facile e niente più. Di fronte a che, considerati i vantaggi reali e palpabili che le trattative dei nostri deputati hanno recato al povero e bisognoso nostro paese, nessuno degli elettori che pensano vi sarà chi non approvi la tattica usata dai popolari e non plauda al loro successo. Una buona giornata dunque, una giornata eccezionale. Solo un pensiero ci rattrista infine, dopo la sincera soddisfazione. Il pensiero viene spontaneo. La ferrovia giudicariese s’incammina all’attuazione; che ne è di quella di Fiemme, così anteriore a tutte per tempo e per studio? Le lotte nazionali hanno purtroppo ricacciata in un canto tale questione economica. Ma i nostri deputati non la dimenticano. Non la dimenticarono nel loro programma, né la dimenticano nell’atto pratico. Oggi che il podestà di Bolzano mostra di voler ritornare all’assalto i nostri deputati hanno in mano il filo di tessere un compromesso, il quale rappresenti anche la soluzione possibile, giovevole a Fiemme, onorifica al paese. Questo pensiero volevamo esprimere ieri, aggiungendo però che nulla si sarebbe potuto fare né si potrebbe fare senza l’intervento efficace della valle, alla quale per il suo avvenire economico auguriamo ritrovi la via della pace interna e della concordia operosa. 