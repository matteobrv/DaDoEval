L’esito delle elezioni di ieri è questo: Inscritti 5555, votanti 3835, Battisti 2015, Menestrina 1777, il resto bianche o invalide; eletto Battisti con 238 voti di maggioranza. Al primo scrutinio Battisti aveva avuto 1618 voti, è cresciuto quindi di 397 voti; i popolari avevano avuto 710 e i liberali 971 voti. La somma è 1681. I voti raccolti dal Menestrina questa volta sono appena 96 più della somma di cui sopra. Il nostro comitato calcola, riservandosi di fare uno spoglio più esatto, che dei nostri sono andati a votare almeno 300 di più dell’altra volta; così abbiamo oltrepassato il migliaio, il quale non rappresenta certo la nostra ultima parola, ma è tuttavia una bella affermazione, quando si pensi che siamo andati a votare per compiere un nostro dovere, esclusa ogni possibilità di entusiasmo. Le cifre quindi dicono anche questa volta con eloquenza inconfutabile che un certo gruppo di liberali ha abbandonato il proprio candidato ed è andato ad accrescere, anzi a garantire, la vittoria socialista. Il fenomeno avveratosi due volte nel 1907 e ripetutosi altre due volte nel 1911, nonostante tutti gli appelli dei capi liberali, è subentrato immancabilmente anche questa volta. Nel 1907 hanno abbandonato nel primo scrutinio l’on. Tambosi e nel secondo hanno votato apertamente per l’Avancini, affinché non riuscisse il «clericale» on. Conci. La cosa si trovò giustificata, perché, si diceva, è naturale che si voglia escludere una rappresentanza «clericale» a Trento. Nel 1911 hanno piantato il prof. Onestinghel e nel ballottaggio hanno riversato i loro voti sul Battisti piuttosto che sul D.r Cappelletti . Ci si diceva: La colpa siete voi, clericali, che colla vostra sete di dominio, provocate una reazione in favore del socialista. Questa volta abbiamo voluto fare la prova a rovescio. A primo scrutinio ci siamo limitati ad un’affermazione, escludendo coi fatti e colle dichiarazioni pubbliche ogni intenzione di conquista. Siamo riusciti così ad impedire che il candidato socialista riportasse la vittoria di primo colpo. Nel secondo scrutinio abbiamo spinto il nostro disinteresse a dare il nostro voto al candidato liberale, nonostante gli atteggiamenti assunti in quel campo. Ma qui si è rivelato il pericolo che il candidato socialista cadesse e questo è bastato perché il gruppo dei socialistoidi accorresse in suo soccorso. Riesce quindi dimostrato colla prova del fuoco: non è che si voti per il Battisti per reazione ai clericali o per scongiurare il pericolo d’un loro dominio, ma si vota per il Battisti perché riesca il Battisti, tanto se il controcandidato è un popolare che un liberale. Sarebbe facile spiegare anche come a Trento si sia arrivati a codesto fenomeno elettorale. Basti accennare ad una sola circostanza: che dell’attività dell’ on. Battisti sia alla Camera, sia nella propaganda in paese è banditrice generosa la stampa liberale. I suoi discorsi, le sue interpellanze, almeno in quella parte che più può sollecitare i borghesi, vengono riferiti e sottolineati come cosa seria del «deputato di Trento» e nessuna riserva e molto meno nessuna critica gli viene mossa, tanto che gli stessi deputati liberali si sono trovati parecchie volte a disagio. Quando si educano i lettori a siffatta ammirazione, oggettivamente molto infondata, è difficile poterli persuadere del contrario discoprendo all’ultimo momento il deputato socialista e assicurando che eran tutte chiacchiere vuote, prelette ai banchi o consegnate semplicemente a protocollo. Come ancora è un po’ difficile persuadere i lettori che a propugnare il principio di indipendenza bastino liberali, quando tutto l’anno s’è fatta la reclame al candidato socialista, quale indispensabile toreador contro il «clericalismo». Ma lasciamo questo terreno che non ci riguarda direttamente. Il socialistoidismo è un fenomeno che ha la forza sufficiente in certi momenti di dare il tracollo alla bilancia, ma non è punto il fatto più saliente della vita politica di Trento. Esagerarne l’importanza sarebbe grave errore di prospettiva. Il fatto più saliente è l’avanzata del socialismo. Su esso bisogna concentrare la nostra attenzione e contro di esso conviene avvisare ai rimedi. Il nucleo centrale di voti guadagnati dal D.r Battisti è composto di voti socialisti. Questo nome assume in Trento un carattere specifico, ma in fondo sono pur operai e piccoli borghesi che in tante occasioni esprimono la loro solidarietà col partito socialista internazionale ed il cui programma si riassume in due parole: odio al prete e odio al padrone. Si dice: tutti gli operai socialisti non sono così. Innegabilmente. Ma basta un nucleo di duecento, imbevuti oramai di tale spirito, che abbiano in mano le direzioni delle società economiche per muovere a piacimento tutti gli altri. Ebbene qui è il terreno su cui bisogna lavorare più di quello che abbiamo fatto, qui ove conviene ritentare la prova, malgrado le enormi difficoltà pregiudiziali che vi si oppongono. Non si tratta invero per noi né semplicemente né principalmente di conquiste politiche. Si tratta del principio e dell’avvenire della nostra classe operaia. Ogni sforzo fatto in questo senso sarà quindi lodevole e porterà dei frutti. I giovani sono chiamati sovratutti ad addestrarsi su questo campo scabroso. Le nostre società di ferrovieri, di tabaccai, di segantini, boscaiuoli, ecc. sono una prova di quanto il principio cristiano possa raggiungere anche nell’organizzazione professionale. Bisogna riattaccarsi a tale movimento e saper vincere anche a Trento l’eventuale terrorismo che potrà opporre la maggioranza. Iersera un buon gruppo della società operaia è venuto al Circolo sociale, ove si è svolto in proposito un interessante discussione, chiusa con rinnovato proposito di lavorare. Quanto alla situazione elettorale, i nostri amici non avevano certo bisogno di conforto. Hanno lavorato ieri, obbedendo ad un nobile e disinteressato concetto morale e trattenendo con uno sforzo la piena del proprio animo, e ieri sera erano lieti d’aver fatto il proprio dovere, d’aver fatto anche questa prova. Ora nessuno li potrà più rimproverare se tireranno avanti per la propria via, convinti che per combattere il socialismo non c’è più di forza vera che la nostra. Nel 1911 il nostro candidato avv. Cappelletti riceveva in ballottaggio 1703 voti, malgrado che il candidato socialista avesse in suo favore l’appoggio individuale e il disinteressamento ufficiale dei liberali. Abbiamo tutta la ragione di sperare, di lavorare, di rimetterci con slancio sul nostro cammino. Per il confronto: PRIMA ELEZIONE 14 maggio 1907 13 giugno 1911 Votanti 3470 Votanti 3778 (+ 308) Avancini 1576 Battisti 1454 (– 122) Conci 960 Cappelletti 1345 (+ 385) Tambosi 933 Onestinghel 979 (+ 45) BALLOTTAGGIO 23 maggio 1907 20 giugno 1911 Votanti 3412 Votanti 3821 (+ 409) Conci 1274 Cappelletti 1708 (+ 429) Avancini 2138 Battisti 2105 (– 33) Iersera una folla numerosa colla bandiera rossa in testa fece il giro al sass, cantando l’inno dei lavoratori e la Carmagnola gridando: viva «Trento socialista» ecc. Battisti ringraziò in piazza per il successo ottenuto eccitando i socialisti a lottare anche nelle prossime elezioni comunali. Innanzi al Circolo liberale si venne ad un tafferuglio, dal quale uscì malconcio e colpito sulla testa da un socialista un giovane liberale, il sig. Cestari, il quale al colpo cadde a terra e si dovette trasportar via in carrozza. Fischi in quantità, ma, relativamente, la dimostrazione si contenne ancora entro certi limiti. Il Popolo pubblica stamane parecchi telegrammi. Il primo è del presidente della neutra società «studenti trentini» che telegrafa al deputato socialista, eletto contro il liberale: Magnifica vittoria plaudiamo esultanti Studenti trentini!!! 