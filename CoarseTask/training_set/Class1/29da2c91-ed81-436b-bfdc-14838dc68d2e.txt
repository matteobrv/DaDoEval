Nel mentre assumo la direzione del giornale, sento il dovere di dichiarare che lo faccio nella piena coscienza delle gravi responsabilità e delle difficoltà del compito che m’incombe. La Voce, per l’appoggio efficace delle persone che lavorano nel campo cattolico, per l’attività intelligente dei colleghi componenti la redazione, ma sopratutto per l’indirizzo fermo e chiare per l’opera illuminata ed instancabile del suo direttore, è diventata via via per gli ultimi anni non solo l’organo di un partito puro forte, ma anche un fattore autorevole nell’ambito dell’opinione pubblica trentina. Ricordare le lotte passate, rifare colla memoria la gran via percorsa non è compito mio, né d’oggi: lo faranno gli amici, sia compito della storia del nostro paese. Agli amici ed ai lettori parrà tuttavia naturale che il sentirsi chiamato ad un tale ufficio, dopo tali precedenti e con queste tradizioni, mi abbia fatto dapprima titubante. E se malgrado tutto, mi sono risolto a seguire l’invito fattomi con tanta fiducia, fu perché sapevo che chi finora diresse il giornale se ne parte sì, ma non se ne stacca, e che per la posizione direttrice ch’egli tiene nell’azione cattolica, rimane al giornale il consiglio di lui e la sua esperienza. Fu anche perché pensai che gli altri tutti che con tanta operosità s’occupano dell’azione cattolica, guarderanno più alla causa che alla persona e per amore dell’antico indirizzo che continua e del pensiero collettivo che La Voce esprime, manterranno al giornale la fede e il sostegno loro. E fu infine perché il mancare ora in cui urge la pressura del lavoro, mi sarebbe parso un disertare la causa che ho abbracciato con entusiasmo e con tutte le forze. In nome di questo lavoro che ci aspetta concordi, finisco anch’io col dantesco: «Andiam che la via lunga ne sospinge». 