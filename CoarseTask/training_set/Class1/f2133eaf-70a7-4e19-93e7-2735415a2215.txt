Il m.r. L. Fischer, cappellano di Roppen, scrive alle Tiroler Stimmen d’oggi un articolo in difesa del Volksbund. «Questo – egli afferma – non pretende che gli abitanti del Tirolo meridionale che parlano italiano rinneghino la propria lingua materna ed i propri costumi, ma esso pretende e, crede con diritto, che questi abitanti si sentano e si comportino come italiani austriaci e si stacchino dalle tendenze fellonesche dell’irredentismo». Eh, caro cappellano di Roppen, o ella è caduta già nel laccio di un nazionalismo che toglie il giusto significato alle parole, oppure non ha seguito punto né la predicazione degli apostoli volksbundisti né l’attività spiegata nel nostro paese dal Tiroler Volksbund. Favorisca di leggere i discorsi e le relazioni ufficiali del Gran Maestro, il signor W. Rohmeder, dia un’occhiata alle allocuzioni del prof. Meyer, fatte in certe adunanze chiamate per eccellenza nazionali, legga gli articoli delle Innsbrucker Nachrichten, quello d’oggi per esempio, e dovrà ammettere che tutti questi commentari del programma volksbundista parlano di germanizzazione o di rigermanizzazione di paesi prettamente italiani, quest’ultima contestata con ricostruzioni storiche tendenziose, se non sempre cervellotiche. Sta bene che ella ci obietti che gli articoli e i discorsi non sono manifestazioni ufficiali, che i giornali non sono lo statuto, ma tutto questo a noi può importare meno di zero. Noi abbiamo da combattere qui non con lo statuto e con le sue interpretazioni ufficiali ed autentiche, ma con gli autori in carne ed ossa degli articoli e discorsi sullodati. Che importa, signor cappellano, se ella tranquillizza la sua coscienza con la lettera morta dello statuto ed ecciterà magari i popolani a dare il loro obolo al Volksbund, ritenendo di contribuire con ciò semplicemente ad un’opera di patriottismo statale? Rimarrà sempre incontestabile il fatto che i denari dei contadini cattolici verranno usati dai germanizzatori a fondare scuole tedesche in villaggi totalmente italiani, a comprare il corpo e l’anima di qualche rinnegato, ad aiutare il Volksbund nell’opera associata con lo Schulverein e con la Südmark di seminare nei paesi la zizzania. Chieda ai suoi colleghi di cura d’anime del Trentino, signor cappellano di Roppen, e gli verrà risposto che, dovunque è venuta su la mala pianta del Volksbund, si è ravvivata anche la lotta contro il prete, con immenso danno della cura d’anime. È, vero, gli apostoli del Volksbund le avranno detto che la colpa è dei preti. Ma chi le dà il diritto di ritenere in tali questioni miglior giudice il germanizzatore protestante più del parroco cattolico? Ma, a parte anche tutto questo, crede davvero lei che l’attività del Volksbund, diretta da un bavarese, associata alla Südmark ed all’azionaria Burg Persen , possa aumentare, se ce ne fosse bisogno, il patriottismo austriaco? E perché, se tale patriottismo fosse lo scopo, il Volksbund non sceglie la sua sfera d’azione là dove quello è men sentito, cioè nelle città e nei centri maggiori? Signor cappellano di Roppen! Il suo articolo nelle Tiroler Stimmen ci ha fatto l’impressione di essere scritto in buona fede. Incliniamo a credere che ella, come tanti altri cattolici, sparsi nelle valli del Tirolo, diano al Volksbund l’obolo e l’opera loro come la darebbero per l’erezione di un monumento ad Andrea Hofer. Ebbene, tenga per fermo che ella è male informato. Le società, come gli alberi, si riconoscono dai frutti. Il Volksbund allarga le sue radici nelle vallate del Tirolo, succhiandone umori che potranno essere sani, ma i rami su cui nidificano gli uccellacci da preda ai quali abbiamo accennato, gettano la loro triste ombra sui nostri villaggi. Vengano qui coloro che hanno lavorato in buona fede attorno alle radici, e vedano ed assaggino il frutto. E sentiranno, come dobbiamo sentire noi, quanto è amaro, quanto è velenoso il pomo dell’odio e della discordia nazionale. 