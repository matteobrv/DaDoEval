La felicità delle feste pasquali fu turbata alquanto dall’annunziato rincaro delle pigioni. Anche a Trento, per una ragione o per l’altra, si verifica la cosiddetta legge di Schwabe: le pigioni aumentano in proporzione maggiore di quello che aumentano i salari e gli stipendi non solo, ma l’aumento della pigione sta, in proporzione inversa all’entità del salario, tanto che la pigione e l’aumento della pigione gravano in proporzione maggiore su chi ha minori stipendi e minori entrate. Ovvero per esprimere il medesimo fenomeno economico con altre parole: i quartieri piccoli sono in proporzione più cari dei grandi. Un altro fatto economico che si ripete a Trento è che il prezzo degli alloggi nelle case vecchie viene a livellarsi col prezzo delle case nuove, cosicché il prezzo di costo di quest’ultime diventa il regolatore delle pigioni in generale. Ora qui c’imbattiamo nella prima causa e forse nella più grave causa del rincaro delle pigioni. Il costo di una casa è nell’ultimo decennio aumentato di molto. Un’area da fabbrica costava p. e. dodici anni fa al Fersina cor. 3.60 al m²; ora nel medesimo posto si rifiutarono cor. 20. In Centa nell’ultimo decennio si è avuto un aumento che va in media da 1 corona a 15 e questi non sono che esempi di una scala generale. Si aggiunga l’aumento del costo dei materiali e della mano d’opera. Cinque anni fa i mattoni si pagavano 34 cor. per 1000, ora costano in media 44. La calce si pagava cor. 4.60 il quintale; ora vale 6.40; i sassi si pagavano cinque o sei anni addietro 18 centesimi il quintale, ora valgono in media 30 cent. Corrispondentemente è aumentata la mano d’opera. Un muratore nel 1903 riceveva in media cor. 3, un manovale cor. 2.40, oggi il minimo per il primo è di cor. 4.10, per il secondo 2.80. Questo aumento del prezzo dei materiali e dei salari è generale anche in Italia. In un recente articolo della «Nuova Antologia» si affermava che nel giro di pochi anni il prezzo delle case è salito del 30 o del 40 per cento. Il prezzo dei fattori di produzione si riversa direttamente sul costo della casa; non abbiamo qui macchine o altri fattori nuovi che permettano per esempio un aumento dei salari, il quale venga controbilanciato da un aumento o un miglioramento della produzione, com’è avvenuto in genere nella grande industria. Il ferro e i cementi armati non sembrano avere avuto grande influenza sui prezzi di costo complessivi. Altre cause dell’aumento del prezzo delle case nuove vanno ricercate nel fatto che ora nel quartiere sono pretese nuove e maggiori comodità, aria, luce, acqua, giardino; altre ancora nelle condizioni del mercato finanziario generale. Ultimamente vi fu un periodo, in cui le nostre banche manifestarono molta riluttanza al mutuo ipotecario; ora vi si ritorna ma le condizioni sono naturalmente mutate e i danari – dopo la crisi americana – rimangono ancora cari. Di più anche a Trento è aumentata la richiesta. Gli inquilini che pure si lagnano tanto dei quartieri, venuti al punto, si fanno concorrenza e rincalzano i prezzi. – E questo daccapo è causato dall’aumento della popolazione e della guarnigione. Ci rincresce che la mancanza di dati statistici ci renda impossibile di calcolare approssimativamente quanto influisca il fattore «popolazione» in quest’ultimo giro d’anni. Ed infine vengono gli aggravi fiscali i quali per la comune gente, perché sono più facilmente calcolabili e controllabili, rappresentano il vero demonio dell’aumento. Ora è indiscutibile che le tasse aumentano e che crebbero anche quest’anno le addizionali provinciali, ma questo solo né questo principalmente giustifica il prezzo elevato che si chiede dei quartieri. Pare tuttavia che qualche proprietario metta le mani innanzi, in vista della minaccia di un nuovo aumento preventivato già nel «provvisorio» per la regolarizzazione degli stipendi ai maestri. Non v’ha dubbio ed oggi mai ne sono convinti tutti i partiti, che l’impresa pigioni e il casatico nella loro presente fattura sono balzelli eminentemente antisociali: solo la circostanza che il sistema tributario provinciale si basa su tutto il sistema sociale dello stato, e che è impossibile premettere la riforma del primo ad una riforma generale può costringere la provincia a cercare i mezzi di soddisfare le nuove ed urgenti esigenze nell’aumento di tali tasse. Comunque non dovrebbe essere lecito ai proprietari di prevenire in via di fatto gli effetti della legislazione. La causa prossima degli aumenti di quest’anno è però l’introduzione dell’acqua. Il municipio tratta coi proprietari i quali dal canto loro devono trattare cogli inquilini. Ora noi non siamo in grado di determinare in forma apodittica il modo diverso che il municipio avrebbe dovuto preferire per riscuotere la tassa sull’acqua. Le difficoltà sono senza dubbio molte. Tuttavia non dovrebbe essere stato impossibile d’impedire che l’introduzione dell’acqua diventasse un nuovo aumento di potere del proprietario di fronte all’inquilino, la cui resistenza è già ridotta quasi nulla da altri fattori. Nel calcolo delle spese di introduzione dell’acqua, nella ripartizione delle spese per il consumo, quando non venga infisso un contatore per ogni inquilino, c’è, come si suol dire, un largo che qualche proprietario – se i lagni sono giustificati – avrebbe già troppo sfruttato. Il meglio sarebbe che l’aumento per l’acqua ed eventualmente il consumo costituissero una sopra tassa o un conto a parte, di facile motivazione. Il proprietario, a quanto pare, calcola in genere di amortizzare le spese di introduzione in 10 anni. Questo breve periodo è forse giustificabile, qualora tutte le spese di riparazione, rinnovazione ecc. siano a carico del proprietario. Tuttavia l’aumento per l’introduzione, supposto pure un contatore per ogni inquilino, non dovrebbe riuscire grave. Abbiamo fatto un calcolo così ad occhio e croce su tre case, poste in tre luoghi differenti della città, non però all’estrema periferia ed è risultato che il proprietario, ammortizzando in 10 anni e con un preventivo sufficientemente largo per l’introduzione, cioè per l’impianto, non dovrebbe chiedere da ogni inquilino oltre un massimo di 12 corone annue. Naturalmente questa cifra non riguarda il consumo, ed è ad ogni modo, molto relativa, dato il grande divario e la molteplicità delle connotazioni. Ed ora, viste le cause, si presenterebbe il problema dei rimedi. Se ne è discusso molto, si sono scritti dei libri, ma i progressi non sono notevoli. E soprattutto anche i rimedi, come le cause del rincaro, devono venir particolarmente ricercati per ogni singola regione ed ogni singolo paese. Il problema dovrebbe almeno essere questo: Come arrestare il continuo aumento delle pigioni? Invitiamo i nostri amici a tentare una risposta; noi pubblicheremo o riassumeremo volentieri quanto può servire a sciogliere il problema nel nostro paese. 