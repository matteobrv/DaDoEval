Il signor Mario S. nell’articolo di fondo dell’Alto Adige (sabato N. 222) ci ricorda il bandito da Silla che piange sulle rovine di Cartagine. L’articolo è intitolato «degenerazione» e vi si piange un immenso disastro morale nella morte dello spirito soffocato dalla materia dominante e l’infiacchimento dell’anima forte e il venir meno di tradizioni millenarie... A chi va riferita codesta rettorica? Forse al partito liberale degenerato nella Lega Democratica? No, è il Trentino che degenera, è l’anima sua «collettiva» che, infetta dal morbo invadente muore. E Mario in mezzo a questa rovina «getta il grido d’allarme» poiché gli «pare giunta, per la parte sana del paese, l’ora di dare mano a tutti i mezzi di difesa per impedire la marcia di simile infezione, che potrà, più di qualunque opera pangermanista e volksbundista, trasformare il Trentino in una parte del non felice Tirolo». «Il nemico – sintetizza – è fra noi». Il nemico? Dov’è il nemico? Pace, o trentini, travagliati dall’acre lotta coi teutoni, pace o «milites confinarii» di S. Michele, Fassa e S. Sebastiano. Non sono quelli i nemici contro i quali la parte sana del paese è chiamata a levare gli scudi. No, il nemico è in noi, in mezzo a noi... Per disavventura il procuratore di stato ha fatto sequestro del brano principale dell’articolo, in cui il nemico era descritto, e noi a malincuore dobbiamo rinunziare a riprodurre i lapidari periodi. Ma voi, amici, (poichè fra noi ci chiameremo ancora così) l’avete già indovinato. I nemici del Trentino siamo noi. Noi, vagolanti ancora nelle tenebre, ossequiosi alla curia di Roma, noi rettili bavosi, seduti ad un banchetto osceno, noi peggio della filossera contro la quale si porrà in opera un veleno più potente del solfato di rame. I clericali, ecco il nemico, ecco le bestie intente solo alla greppia, ecco i microbi i quali causano la tisi degli ideali, ecco l’infezione contro la quale si chiama a raccolta «la parte sana del paese». Mario, Mario hai dimenticato dunque Aquae Sextiae ove tutti i romani stretti in coorti batterono i teutoni? Mario, non ricordi i Campi Raudii ove la concordia dei figli di Roma distrusse i Cimbri invasori? Seduto sulle rovine, tu non ricordi che la fazione, il partito, e mediti, proclami la guerra civile. E sia. Poveri preti fassani che vi credevate mandatari di tutto un paese e valorosamente combattete, ritto il viso e il braccio verso il Brennero, volgetevi, o seguaci della curia di Roma, che a Trento v’hanno dichiarata la guerra e vi vogliono scacciare come elemento infettivo. E anche tu, losco propagandista Carbonari , che sei riuscito a entusiasmare per la propria lingua e nazionalità chi era prima freddo come il ghiaccio, tu sei nemico del Trentino peggiore del Rohmeder e del Sölder! Quanto ci duole che lo zelo del procuratore di stato ci abbia impedito di riprodurvi tutto il proclama della guerra! Evidentemente coi cosiddetti clericali si giuoca una turpe commedia. Non è molto che parlavamo della ninna nanna del Trentino e, parodiando una canzone di un poeta famoso, determinavamo il programma del Risveglio, organo dell’associazione liberale nazionale, o meglio, dopo la mancata adesione dei moderati, dei liberali radicali. Codesti liberali radicali – la classificazione diventa sempre più difficile – sono quei giovani che fatta rumorosamente la prima levata di scudi e proclamata la rude campagna anticlericale hanno poi, per scopi evidenti, intonata la nenia addormentatrice. Ma oltre ai giovani pare ci siano anche i «giovanissimi», o fra costoro va certo annoverato l’articolista sullodato dell’Alto Adige. Vogliano costoro riprendere le tradizione del tribuno Silli? Pare di sì. Ma il podestà Silli è d’accordo con loro? E qui incomincia la commedia. Avere una divisa «liberale democratica» o un’altra «nazionale liberale» da indossare secondo le occasioni, dichiarare come «democratici» amore infinito ed assoluto al suffragio eguale e come membri dell’«Associazione nazionale liberale» implorare dal governo la pagnotta dei privilegi, nascondere nel Risveglio l’anticlericalismo e nell’Alto Adige metterlo a base di un programma...: chi sarà in grado di classificare codesto camaleontismo? Protei della politica, a fatica li puoi caratterizzare durante le loro trasformazioni. Chi direbbe per esempio che il signor M.S., articolista e redattore dell’Alto Adige (ammenoché anche le sigle non siano protei), è contemporaneamente segretario dell’«Associazione liberale nazionale» di cui è organo il Risveglio? Ma forse voi, giovanissimi, siete i più sinceri, e se nella lotta non riusciste ad altro che a portare una nota di sincerità, sia lode a voi. Sia lode a voi, se non mutate casacca, se domani in un’assemblea di contadini sarete i medesimi che in redazione dell’Alto Adige. Sia lode a voi, se esporrete franco il vostro pensiero e non fingerete di invocare la concordia di tutti i partiti quando uno, e non il minore, rappresenta per voi l’infezione che distrugge, il nemico più pericoloso del pangermanista invasore. Combatteremo a visiera alzata, cadremo, vinceremo in virtù dei nostri principi. E ci stia lontana per sempre quella sirena incantatrice, la quale ci offre il nappo della dimenticanza in nome della concordia, affinché beviamo dal nappo l’arsenico che corrode i nostri principi, abbatte la nostra resistenza e ci soggioga agli altri. Ed ora aspettiamo la festa nazionale e che «innanzi al simulacro di Dante si depongano le ire di parte e che si sentano uniti dal vincolo dell’unica fede e della lotta comune». Auguriamo armonia piena, sincera. I nemici, i rettili, i microbi infettivi non la turberanno! 