Vienna, 28 Benché qualche cosa fosse trapelato e più ancora si sospettasse, pure le rivelazioni del Trentino fecero non piccola impressione sugli italiani che qui ho occasione di avvicinare. Il vostro numero di sabato, così reciso e così chiaro, lo vidi leggere e meditare seriamente. Volli anche informarmi degli umori che regnano nella studentesca e vi posso assicurare che la grandissima maggioranza è tutt’altro che edificata del contegno di certi deputati liberali. Costoro s’ingannano, se credono di poter continuare la vecchia politica di mandare tutto a monte e poi gridare contro il governo, minacciando di bollare come traditore chi non si associa al coro. Certo il governo, i tedeschi e gli slavi hanno le loro colpe e gravi; ma ciò non giustifica quegli italiani che si divertono a favorire le mire dei nostri avversari colla politica del «nullismo». Ora si attendono i prossimi avvenimenti, e si è curiosi di vedere che cosa dirà e farà nel suo Congresso di Gorizia la Lega Nazionale che ha messo all’ordine del giorno anche la questione universitaria. La posizione della Lega stavolta non è facile di fronte alle manifestazioni della stampa popolare e socialista, ed è anche passato il tempo in cui si poteva far credere che la Lega Nazionale trattasse le questioni secondo criteri strettamente oggettivi, alieni da ogni spirito e da ogni scopo di parte. A Trieste, non è ancor molto, essa trovò bene di erigere un ricreatorio laico, dopoché i salesiani venuti dal Regno avevano già istituito un ottimo ricreatorio cattolico, che riscuote gli elogi anche di molti non clericali. Giacché l’educazione della gioventù, specialmente a Trieste, per molte ragioni che qui sarebbe troppo lungo enumerare, è pure un problema della più alta importanza nazionale. Ma invece, mentre si grida contro i socialisti traditori della nazione e se li attacca anche perché credono e sostengono che la questione universitaria si deve risolvere per mezzo di un compromesso cogli slavi; da altra parte per avversione al prete si inaugura un ricreatorio laico, dal quale si tiene gelosamente lontana la sua tonaca. Nel Trentino non si possono fare tali prove di valore; al più al più si alza l’ingegno fino a promuovere una «passeggiata di beneficenza», e a versare le offerte di tutti al giornale liberale! Ma, per tornare alla questione precipua, si ricorda ancora che proprio nei riguardi della Facoltà, dalla Lega nazionale partirono in momenti delicatissimi decisioni e indirizzi che impedirono soluzioni già avviate e fecero ripiombare gli italiani nella più amara delusione e in nuove, vane aspettative. Se i liberali triestini, approfittando dell’opportunità che loro offre anche la sede del Congresso, vorranno rinnovare con arti e pretesti più o meno speciosi, la loro politica, ne sono certamente padroni; solo che in tal caso gli italiani tutti sapranno che non si tratta affatto di conchiuso e di un voto della nazione, ma del conchiuso e del voto di un partito, anzi, probabilmente di una frazione dello stesso, di fronte alla quale – dopo l’allargamento del suffragio al popolo – sta la grande maggioranza dei deputati italiani, che non sono affatto disposti a subire imposizioni e tutele. In quella vece i maggiorenti di Trieste e delle regioni adriatiche faranno bene a pensarci due volte, se sia utile e vantaggioso alla Lega, che questa in un affare come è quello della Facoltà giuridica, si faccia organo di pochi e cerchi – come altre volte – di attraversare la via a chi tiene il mandato del popolo e non vuole asservirsi a fazioni né fare le spese delle questioni che i liberali triestini possono avere coi socialisti della loro città. 