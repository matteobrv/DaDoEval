L’Alto Adige di ierlaltro narrando del processo fatto all’abate Giovanni a Prato dai liberali trentini, quando egli ritrattò il suo voto a favore delle leggi confessionali, e della condanna che inesorabilmente gli fu inflitta (con sessanta voti contro sei) ricorda come, in quell’adunanza dove accanita si levava l’accusa e debolissima la difesa «uno dei più simpatici nostri uomini politici, il cui precoce recesso dalla vita pubblica non sarà mai abbastanza deplorato» sarebbe stato del terzo parere. «Io, povero Zacheo perduto nella folla, non mi sentivo d’accordo né con un partito né coll’altro e pensavo: come potete pretendere che un prete, un vero prete, si metta in conflitto col suo capo gerarchico? Non capite l’atroce dilemma nel quale si dovette dibattere don Prato, quello di sottomettersi o di gettare il collarino! Dilemma che sarebbe cornutissimo per tutti quando si trovassero a consimili alternative? Ora io dico: colpa vostra dare il mandato ad un prete, sia pure largo d’idee, perché da lui non potete pretendere che all’evenienza contraddica al suo passato, alla chierica, ai sacri giuri che ha proferito. L’avete voluto? Subitene le conseguenze, e lasciate il povero uomo a digerire il rimorso d’avere accettata una candidatura che poteva prevedere, dal vento che tirava qua e là, incompatibile colla sua veste sacerdotale. E due o tre volte fui per levar la mano e chiedere la parola per dare sfogo a coteste mie convinzioni. Ma la timidità che, se anche non paia, è un costitutivo del mio temperamento e l’avvicinarsi per me dell’ora della partenza paralizzarono cotesta mia velleità. E mi dolsi poi della mia debolezza come mi dolgo tutt’ora: perché mi parve e mi pare che il mio ragionamento convenisse o convenga ad uno che si senta libero davvero». Che tale sia il genuino pensiero liberale, non ne dubitiamo. A quest’anima in pena, a questa candida anima liberale che soffre perché vede l’abate a Prato tra le morse di un dilemma cornutissimo, non balenò forse mai, neppure come barlume l’idea che il dilemma non era né dilemma né cornuto e che perciò tutta la tragicità della situazione del prete rinnegato dai suoi amici in nome della libertà, era una costruzione convenzionale. Al sacerdote a Prato erano infatti aperte tre vie: o non accettare la candidatura, o accentandola votare in favore di una di quelle tre leggi in parlamento (e fin qui arriva anche l’anima candida) oppure anche votare contro. L’ipotesi non è assurda. Le leggi confessionali ben lo doveva sapere il Prato che aveva studiato teologia, violavano diritti inalienabili della Chiesa: le leggi confessionali violavano diritti sacri della coscienza individuale, le leggi confessionali inceppavano l’attività puramente spirituale dei vescovi, le leggi confessionali davano in mano ai governanti nuovi mezzi di opprimere i popoli e di snazionalizzarli, le leggi confessionali erano quindi una negazione della più elementare libertà: qual meraviglia se un prete, milite, dobbiamo credere convinto, della Chiesa e insieme propugnatore di libertà si fosse opposto a quel tentativo di asservimento? E cosa avrebbero potuto rimproverargli i suoi elettori, il buon popolo trentino, che cosa i suoi amici anch’essi ardenti assertori di libertà per tutti? Non era anzi da sperare che pur essi si sarebbero uniti – logicamente – a lui, e al suo avrebbero aggiunto il loro suffragio? Invece la storia ci dice che tutti i liberali trentini votarono contro la libertà della Chiesa, e quel che sarebbe toccato al prete se avesse fatto altrimenti lo sappiamo dal processo che gli si fece dippoi. La ragione è altrettanto semplice quanto irragionevole. Per «uno che si sente liberale davvero» il dilemma dell’abate Prato era assolutamente cornuto: o con noi e contro la Chiesa, o con la Chiesa e contro di noi. Il terzo partito: con noi e con la Chiesa non si può nemmeno pensare; è assurdo perché è clericalismo. Lo sentono i liberali, lo sentì l’abate a Prato; e tra quelli un’anima candida non osava pretendere che questi contraddicesse «sacri giuri che aveva proferito»; questi a sua volta comprese più che non voleva confessare che egli era caduto in contraddizione colla Chiesa, con quella Chiesa cattolica, infallibile nei suoi insegnamenti e inflessibile nei suoi principi, con quella Chiesa non politica, non clericale, non umana che è proprio la semplice Chiesa di Cristo, alla quale vogliono pure appartenere i liberali, e perciò non tentò neppure di appellare alla sentenza vescovile che lo aveva sospeso a divinis. Quella volta per non essere clericale aveva cessato di essere cattolico, e per ritornare cattolico – come la coscienza gl’imponeva – dovette divenire clericale. E perciò i liberali veri, quelli che davvero si sentivano tali, lo scomunicarono, affermando che tra loro e lui c’era ormai un abisso. Quell’abisso che non è ancora colmato, né lo sarà . 