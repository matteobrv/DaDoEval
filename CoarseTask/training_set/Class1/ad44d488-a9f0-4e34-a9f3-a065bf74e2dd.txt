La direzione del Comitato diocesano per l’azione cattolica tenne venerdì un’importante seduta, la quale oltre che degli affari amministrativi in corso si occupò dello stato presente dell’azione cattolica ed in genere della nostra organizzazione non politica. Fu data anzitutto notizia della costituzione dell’Ufficio di propaganda presso il segretariato del Comitato diocesano . La direzione decise di invitare tutti gli amici e gli interessati che hanno bisogno di consigli o di conferenzieri per lo sviluppo delle società esistenti o per la costituzione di nuove società di carattere sociale o professionale di rivolgersi – nell’interesse di un’azione coordinata e regolare – esclusivamente al segretariato del Comitato Diocesano. Si rilevò l’urgenza di una ripresa generale del lavoro di organizzazione e di propaganda. Il Comitato fa appello al buon volere ed allo spirito di sacrifizio delle forze locali. Per suo conto non manca alla sua funzione, sia provvedendo al segretariato, sia alla propaganda scritta coll’appoggiare la stampa e colla biblioteca circolante, la quale inizierà fra breve la sua opera benefica. Si ebbe una discussione interessante anche sui rapporti fra le nostre società centrali, per concludere che la Direzione del Comitato nella quale hanno voto tutti i capi delle centrali, è naturalmente chiamata ad eliminare le differenze che si manifestassero fra i singoli consigli direttivi. L’accentuare invece tali differenze che sorgessero in pubbliche manifestazioni recherebbe danno al nostro movimento. C’è infatti al di sopra delle singole responsabilità sociali o amministrative una responsabilità morale più vasta, la quale deriva dal fine ultimo di tutta la nostra azione, che è il progresso sociale cristiano del Trentino. A questo scopo dobbiamo tenere concordi, sapendo infondere anche alle migliaia di nostri aderenti quella fede e quell’energia di lavoro che dà la coscienza di essere parte viva d’un organismo unico, in cui tutte le forze sono subordinate allo scopo comune, sinceramente, coerentemente e disinteressatamente voluto. La Direzione deliberò inoltre di convocare entro il 1911 possibilmente in novembre l’adunanza generale del Comitato Diocesano. In autunno il Comitato inizierà anche le trattative per convocare nell’estate del 1912 il secondo congresso generale dei cattolici trentini. 