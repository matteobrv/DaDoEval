Ci sono certi momenti in cui si ha l’istinto delle cose. Non occorrono spiegazioni e incitamenti. S’intuisce e si sente il bisogno d’agire. Mercoledì alla solenne assemblea del partito abbiamo provato tutti questo sentimento . Nell’incertezza generale della situazione politica, messi nell’impossibilità di svolgere programmi d’attuazione prossima, e probabile, sentiamo che questo è invece il momento della preparazione, ossia dell’organizzazione. Bisognerà dare al partito una base larga e sicura, premunita contro ogni attacco, da qualunque parte esso venga. Invero noi siamo, relativamente, il partito meglio organizzato del Trentino; ma non basta ancora. I nemici attorno a noi e sopra di noi sono molti; e alcuni tentano di spargere la zizzania anche dentro di noi. Contro questi e contro tutti ci vuole una compattezza, una fusione che rinnovi la durezza del macigno. Ora noi, clericali oscurantisti, reazionari, non abbiamo cercato questa forza nei conciliaboli di pochi o nell’autorità di una classe, ma nella collaborazione ordinata e cosciente del popolo intiero, chiamato a dire la sua voce in liberi comizi. Così, mentre i principi fondamentali che ispirano la nostra azione dovranno essere immutabili per l’assenso più esplicito alle dottrine della Chiesa, la marcia del nostro movimento verrà regolata e guidata dal popolo stesso, che porta la responsabilità dei propri destini. Questo indirizzo popolare c’impone però contemporaneamente dei gravi doveri. Il popolo deve venir istruito ed educato, grandi processi si sono fatti oramai nell’ultimo decennio, ma siamo ancora lontani da quel grado di educazione politica che sarebbe necessario. Perciò un doppio compito s’impone. Mentre con una mossa generale ed ordinata abbiamo da completare e formare i quadri del nostro esercito, deve diventare più intenso e più continuato lo sforzo di educazione e d’istruzione nelle varie specie di società locali e per mezzo della stampa. È questa la stagione propizia. Che nessuno si lasci sfuggire il momento opportuno, che nessuno rimpianga la fatica che oggi sarà così feconda. Per parte nostra abbiamo la coscienza di non aver mancato nel tempo addietro, ma sentiamo anche il dovere di raddoppiare l’attività nell’avvenire. Il giornale pur essendo giornale di notizie per il pubblico e dovendo soddisfare in questo riguardo alle aumentate esigenze, rimane nel pensiero un interprete fedele dei principi, come sono insegnati alla Chiesa, e nell’atteggiamento un organo dell’Unione popolare. Possiamo quindi con diritto far appello ai nostri amici perché in questi giorni rivolgano un’attenzione speciale alla diffusione della stampa. Noi dobbiamo andare avanti, irrobustirci ed aumentare la nostra diffusione. È questa una delle premesse indispensabili, affinché l’opera democratica incominciata riesca ad organizzare la vittoria del bene. 