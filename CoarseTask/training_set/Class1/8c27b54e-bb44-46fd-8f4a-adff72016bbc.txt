Sanno nulla i lettori? Il partito liberale è tutto sossopra: chi piange, chi grida, chi fa prediconi dalle colonne dei giornali del partito per scongiurare un pericolo, una rovina, che sovrasta sul Trentino. Perché? Che è successo? All’ultima ora – noi non potemmo nemmeno annunziarlo in tempo – la direzione dell’Unione politica popolare, ha proclamato candidato alla Dieta per le borgate di Fondo, Cles, Mezzolombardo, Lavis e Cavalese nientemeno che il dr. Lanzerotti , il capitano dei quarantamila cooperatori! Sicuro! – si pensò –; se buon senso regna ancora fra gli elettori che sanno distinguere il lavoro dalle chiacchiere, se vogliono un vero rappresentante del Trentino laborioso, voteranno per il dr. Lanzerotti: e lo si propose. Notate bene che lo si propose in un collegio che fu sempre dei liberali. La risposta non tardò. Lunedì il telegrafo portò a Trento dalle varie borgate la notizia che il dr. Lanzerotti era riuscito con una grandissima maggioranza contro i candidati liberali. Immaginarsi lo sgomento e la confusione nel campo avversario. Noi del Fede e Lavoro dobbiamo rallegrarci più di ogni altro per la vittoria del dr. Lanzerotti. Diciamo vittoria sua, perché oltre che una vittoria del partito in cui milita, fu anche una soddisfazione per noi, contro gli attacchi vili e bassi degli avversari, un attestato per la sua attività in favore del popolo trentino, un incoraggiamento a continuare con più lena sulla via che si è tracciata. I nostri contadini, i nostri operai avranno in lui un valido sostegno, un difensore ardente. Egli leverà alta e forte la sua voce in favore dei loro interessi. Ricordano i lettori? Nell’occasione del noto processo contro lo Zuccalli, l’avvocato del dr. Lanzerotti disse: – signori, dinanzi ad un uomo che ha esplicato tanta attività per la patria sua, quanto il dr. Lanzerotti, appartenga egli a qualunque partito, io mi levo rispettosamente il cappello! La risposta venne a dargli ragione. Lunedì gli elettori delle borgate glielo levarono rispettosamente e gli dissero: «Va, sei degno di rappresentare i nostri interessi!». Onore a loro! Amici, avanti, alla conquista! Abbiamo incominciato a raccogliere i frutti del lavoro di dieci anni; si è iniziata la raccolta della nostra semina che da anni abbiamo continuata. Non illudiamoci però, non culliamoci in sogni doro! Raccogliamo pure senza esitare, ma per questo non tralasciamo di seminare ché guai a noi! Incoraggiati dai primi successi dell’Unione politica popolare del Trentino lavoriamo ad aumentare la sua importanza. Facciamo sì che le schiere dei cooperatori si inseriscano in essa numerose e seguano così nella marcia trionfale il loro capitano! 