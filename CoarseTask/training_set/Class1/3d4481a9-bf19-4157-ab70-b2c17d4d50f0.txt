Würzburgo, 29 sera Germania docet! – Il pubblico – Il problema sociale – Esaurimento? – La nuova epoca. – Il riformismo religioso e la maturità politica. – Cattolici e protestanti. – I francesi. – L’antialcoolismo tedesco. (A. Deg.). Sono qui alla stazione a salutare amici vecchi e nuovi che ritornano in patria. Ve ne sono di tutte le province, di tutte le nazioni. Il congresso è stato, più che un’adunanza tedesca, un convegno internazionale; italiani, francesi, svizzeri, austriaci, slavi, ungheresi, americani, cinesi perfino, v’hanno preso parte. Solo che tutte queste nazioni sedettero in platea: gli attori furono i cattolici germanici. Nondimeno il concorso di tante genti diverse ha impresso alle adunanze un carattere d’universalità, di cattolicità che ben difficilmente si potrà ritrovare in altri paesi in occasioni analoghe. Così si verifica la parola di Pio X: Germania docet! Se non ci fossero questi uomini che rappresentano il cattolicismo nel più progredito sviluppo della civiltà moderna, dove portare i nostri occhi per rinfrancare lo spirito, dove i nostri cuori per entusiasmarci? Tutta la Germania cattolica converge a Würzburg: vescovi, vecchi parlamentari come Tronbor, Gröber, Pieper, Fehrenbach, Heim, Porsch, i cui nomi sono famosi al di là dei confini germanici, letterati, professori, nobili, borghesi e soprattutto molto popolo di tutte le classi e di tutte le professioni. Ah! Questo pubblico, se lo si potesse trapiantare nei nostri paesi! Le approvazioni, gli applausi vi dicono subito che siete innanzi un pubblico progredito e colto. I discorsi di Gröber e di Spahn sarebbero impossibili in altre assemblee. Un pubblico grato e per di più costante e assiduo. Tutte le adunanze festive furono frequentate da 6 mila persone in folla, anche le adunanze secondarie e le sezioni furono sempre affollate. In queste ultime la discussione procedette sempre seria e calma. Una volta serve che dovessero scoppiare le passioni represse: il Gröber accusò i bavaresi di non appoggiare il Volksverein e il suo rimprovero fu aspro. Qualcuno si alzò per protestare ma il Waltersbach intimò agli amici silenzio e rispose semplicemente al Gröber non essere prudente il provocare degli indifferenti che sono sulla via della conversione. L’assemblea applaudì freneticamente e il Gröber gli strinse la mano. Chi scrive si interessò naturalmente e prima di tutto della questione sociale. Le risoluzioni non portano nulla di nuovo: l’affermata necessità dei contratti collettivi e delle camere del lavoro è cosa che risale a molti congressi addietro. Sembra che il problema operai sia per i tedeschi in quanto alle norme pratiche ormai esaurito. L’attuazione è ben altra cosa! Veramente un tema d’importanza pratica ci sarebbe stato: se cioè le Gewerkschaften dovessero essere confessionali o semplicemente cristiane. Ma i direttori del movimento sono convinti che il congresso generale debba astenersi dal condannare l’indirizzo di Berlino o quello di München-Gladbach ambedue promossi da cattolici. Si vuole lasciare la decisione ad un congresso specificamente operaio. Ciò non toglie che una decisione onorevole non sia urgente e necessaria. L’esaurimento per dire così formale del problema operaio ha fatto nascere in qualcuno l’idea che i cattolici tedeschi sono arrivati al principio di un nuovo periodo: l’epoca della lotta per la cultura. Questo pensiero venne anche formulato nel suo splendido discorso dallo Spahn. Pieper ha però accentuato diversamente la necessità di approfondire ed allargare lo studio del problema sociale, il quale rimarrà ancora per lungo tempo il programma più urgente. Si può ben asserire che se straordinari attacchi da parte di governi liberali non li distorranno dal lavoro sociale, i cattolici tedeschi continueranno per la loro via. Essa è anche la via che educa una nuova generazione alla politica reale che conduce all’unità di tutti i cattolici sul seno dei fatti. Lo si è potuto constatare al congresso. Stamane quando il Fehrenbach riassunse il suo giudizio autorevole sull’affare Schell venne ostentativamente applaudito da tutta l’assemblea. Il cattolicismo che è detto liberale o riformista non troverà adepti fra uomini che lo considerano perlomeno come una turbazione del loro coro di cultura. Io non mi sono accontentato delle dichiarazioni ufficiali, ho chiesto informazioni a moltissimi da varie provincie e ho ora la convinzione che in Germania il cosidetto riformismo e tutto ciò ch’è diversione dall’ortodossia o dall’obbedienza non trova assolutamente terreno. Ho constatato che specialmente i laici in questioni religiose non riconoscono che la parola dei vescovi di Roma. Altrettanto amore invece hanno per la loro libertà in questioni economiche e politiche. Confusioni in tale riguardo come si sono fatte e si fanno in Italia non si conoscono. La maturità politica e l’amore alla Chiesa forniscono loro in tal riguardo criteri sicuri. Le risoluzioni per i progressi della cultura e dell’educazione propugnano l’appoggio a società ed istituzioni già esistenti. Notevole che la linea di battaglia degli ultimi anni si è alquanto spostata. Non si tratta più di difesa o apologia contro i protestanti, ma i cattolici si allineano piuttosto parallelamente ai credenti di ogni confessione contro il razionalismo, il materialismo e l’ateismo. Questo nelle scuole, nelle università, nelle società scientifiche, nella lega contro l’immoralità e nelle Gewerkschaften. Chi turba la pace confessionale in Germania non sono i cattolici, ma gli evangelici intolleranti. I cattolici aspettano dalla prova dei fatti quello che discussione e recriminazione non potrebbero dare. A proposito di recriminazione: se ne fecero molte in un piccolo convegno privato che i cattolici francesi, venuti a Würzburg, tennero oggidì. Che spettacolo tristemente diverso! In Francia le cose vanno male più di quello che non si creda. In molte provincie i cattolici non dormono, ma sono morti addirittura, e non c’è che la parola di Dio che li può far risorgere. Ho parlato con due abati francesi: i tedeschi ci hanno vinto nel 70, dissero, e oggi dobbiamo venir qui ad imparare, come dovevano fare gli asiatici colla vincitrice Roma. Intanto la Germania progredisce e noi non possiamo che augurare che vi progredisca lo spirito cattolico e che vinca la bandiera della giustizia nazionale. Vacher ieri parlando sul tema «nazionalità e cattolicismo» annunciò delle grandi verità, verità sottolineate da applausi, che dobbiamo pure ammetterlo se consideriamo il contegno del Centro nella questione polacca non stanno in contraddizione coi fatti. Solo il maggior influsso di questo spirito darà alla Germania il posto che le compete. Così penso, divagando nella politica, mentre osservo la folla dei congressisti che danno l’assalto ai treni di tutte le direzioni. Sono tutte facce allegre, sodisfatte. Fu un gran bel congresso. Solo in un piccolo gruppo ho creduto di constatare dell’amarezza. Sono gli antialcoolisti che nella loro adunanza di ieri ebbero pochi adepti e scarsi applausi... Würzburg è la città del vino splendido come l’oro e la birra vi scorre a torrenti... Ogni popolo ha le sue virtù specifiche, ma anche i suoi difetti. 