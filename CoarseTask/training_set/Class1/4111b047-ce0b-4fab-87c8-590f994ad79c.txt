Il partito socialista internazionale, sezione austriaca, è entrato in parlamento, assicurando di voler fungere come pacificatore e regolatore nelle questioni nazionali. Ma l’esperienza di pochi mesi d’attività parlamentare basta a dimostrare come il tallone d’Achille per il partito socialista è proprio il problema dei rapporti fra le varie nazionalità della monarchia. Già la costituzione della federazione parlamentare rossa, divisa in varie sezioni nazionali risale al mancato accordo di fatto fra le varie nazionalità entro il club socialista. Alla vigilia della dieta boema poi il dissidio si manifestò lampante. I socialisti czechi chiesero programmaticamente la bilinguità di tutto il regno e riconobbero il diritto di stato boemo, ossia assunsero un programma analogo a quello dei conservatori tirolesi. I socialisti tedeschi invece chiesero l’autonomia nazionale, la divisione amministrativa della provincia e negarono qualunque diritto d’esistenza al diritto di stato boemo. L’Arbeiterzeitung prese partito per i tedeschi, richiamandosi al programma di Brünn , ma gli czechi risposero che il programma di Brünn andava riveduto, essendo stato compilato in un tempo, in cui gli czechi avevano ancora troppo poco influsso entro il partito internazionale. Ora il problema linguistico boemo diventa, in causa del conflitto di Eger , di pratica attualità. Ma anche questo ha oramai diviso i socialisti czechi e tedeschi, ed è probabile che, aprendosi verso la fine del mese la Camera, si rinfocolino entro il club parlamentare rosso quelle discussioni, da cui finora sono usciti vincitori i socialisti czechi. Se consideriamo ancora che questi ultimi furono proprio quelli che risollevarono con particolare veemenza in autunno problemi linguistici, intorno ai quali i «borghesi» s’erano concessa una tregua di Dio, qual conto si potrà fare del tanto vantato programma autonomista di Brünn e della funzione moderatrice del partito socialista nelle questioni nazionali? 