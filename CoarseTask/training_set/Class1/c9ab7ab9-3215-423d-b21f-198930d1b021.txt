Venti righe di prosa congestionata, che vorrebbero essere un articolo di fondo nel Popolo di ieri , ci danno lo spunto per ritornare sulla questione della Triplice, o meglio dell’alleanza tra l’Austria e l’Italia, nella quale siamo noi pure, come italiani appartenenti allo Stato austriaco, in molteplice modo interessati. Naturalmente, poiché a noi mancano i lumi dei quali rifulge la redazione del giornale socialista, non presumiamo di sciogliere la gran questione se per l’equilibrio del mondo e per il benessere dei popoli sarà meglio che l’Italia aderisca alla Triplice Alleanza o alla Triplice Intesa . Crediamo con ciò che i pareri siano alquanto divisi, e che vi siano tra gli stessi italiani del Regno, uomini molti e gravi e riconoscenti patriotti, ai quali il problema non sembra di così facile soluzione, come apparirebbe loro forse se fossero illuminati dalla luce del Popolo, la quale, tra parentesi, a risparmio di spese postali, potranno procacciarsi dal loro tabacchino con cinque centesimi, comperando Il Secolo o Il Resto del Carlino o qualche altro giornale della lega. Si tratta semplicemente di vedere se per il nostro piccolo paese giovi o nuoccia questa alleanza, o se almeno siano da sperare da essa maggiori vantaggi che danni. Il Popolo tripudia perché ci siamo detti favorevoli alla Triplice e ne fa un avvenimento quasi storico. A dir vero non c’era nemmeno passato per la mente né di fare una grande confessione, né di dire una grande eresia. Noi siamo triplicisti. E perché no? Vedrete che cascherà il mondo per questo o che il Trentino diventerà terra di barbari! C’è da ridere e c’è da compatire quando un giornalista arriva a scrivere a Trento della roba come questa che si leggeva ieri nell’organo dei patriotti internazionali: «Si dicon dunque triplicisti. Essi godono di veder Tittoni genuflesso davanti ad Aehrenthal. Essi sono beati di constatare gli effetti di una politica che avvilisce l’Italia dinanzi alle nazioni civili e mantiene noi – italiani dell’Austria – in uno stato di opprimente miseria. La Triplice ha voluto dir per l’Italia: spese militari eccessive ed in continuo aumento, freno al libero espandersi delle forze nuove, cieca e supina rassegnazione di fronte ad ogni prepotenza tedesca: sia che si straccino i trattati internazionali o si neghi a noi il diritto alla cultura italiana e all’amministrazione autonoma. Tutto questo piace ai clericali che mercè il vassallaggio della Triplice sperano nel trionfo del papa re. Con una frase riassuntiva la Triplice potrebbe definirsi: gli italiani picchiati all’estero e... all’interno. Ricordiamo questo e ricordiamo la candida confessione dei nostri clericopopolari». Se la cultura politica dei trentini può avere un indice in queste elucubrazione sanguigne e poco cerebrali, non c’è davvero da essere lieti. Notiamo intanto, appena di passaggio, a proposito del Tittoni genuflesso che noi avevamo scritto espressamente: «Ma appunto per questo auguriamo anche che l’Italia aumenti sempre più la sua forza perché la sua partecipazione alla Triplice non sia soltanto onoraria ma efficace e effettiva per tutti gli italiani» . Un’idea un po’ differente, nevvero? Ma via, la malafede farà da salsa al fritto. Per noi il Tittoni non entra in discussione. Domani potrebbe essere un altro il ministro degli esteri d’Italia, e la Triplice restare, perché essa non è affatto l’opera personale del ministro ultimo venuto, il quale si dice (sarà o non sarà) farebbe una buonissima politica se invece di essere un clerico-moderato, fosse putacaso un radicale. La partecipazione dell’Italia alla Triplice fu decisa dal ministro Mancini sotto il ministero Depretis e si mantenne attraverso ventisei anni quantunque uomini di più diverso pensare, di destra e di sinistra fossero passati per la Consulta. De Robilant , Crispi , Di Rudinì , Brin , Blanc, Visconti-Venosta , Prinetti , Guicciardini , e quello stesso San Giuliano che si vuol rappresentare come l’avversario di Tittoni, non furono rischiarati nelle loro tenebre diplomatiche dalla luce del Popolo. Ma, ripetiamo, tutto ciò importa poco o nulla. I rapporti internazionali non si annodano o si mutano con facilità, con la quale si possono scrivere alcune sciocchezze su di un giornale. Noi saremo curiosi di sapere, per dirne una, perché mai l’unione con gli imperi centrali abbia causato all’Italia quelle eccessive spese militari che non vi sarebbero state in caso contrario. State un po’ a vedere che se ora l’Italia spende per essere forte in ogni eventualità, specialmente contro l’Austria (e non abbiamo noi sentito che tutte le discussioni si fanno per la difesa del confine orientale e per il possesso dell’Adriatico) quando con questa fosse in stato di tensione o di ostilità potrebbe rimanere tranquilla nella quieta sicurezza di non essere molestata. Forse affidandosi a nuovi alleati? Ma è cosa risaputa che l’Italia, e così qualunque altra nazione, sarà accettata in un’altra combinazione europea solo a patto di essere militarmente forte. I sentimentalismi hanno fatto il loro tempo. Ancora più curiosi saremmo di sapere come il vassallaggio della Triplice preparerà il trionfo del papa-re . Forse tra qualche giorno un corpo d’esercito austriaco andrà a Roma a ristabilire il potere temporale? Speriamo che questi volonterosi domanderanno, prima di mettersi in via, il consenso del Papa, chi sa che egli non mandi loro un bigliettino pregandoli di non disturbarsi? Comunque domandiamo di nuovo: che cosa potrebbe sperare il Trentino nell’ipotesi di un mancato rinnovamento della Triplice e della conseguente inimicizia dell’Austria col vicino regno? Niente di buono certamente. Finora, questo è pure certo, noi gli effetti dell’alleanza poco abbiamo sentiti. Ma una più avveduta politica della nazione potrà giovare, non v’ha dubbio, anche ai suoi appartenenti di là del confine politico. In ciò dipenderà molto dalla abilità del ministro e se Tittoni ha peccato, espii, noi non lo rimpiangeremo che di volta in volta sappia sfruttare la posizione, ma v’è sempre come premessa necessaria che esista l’alleanza. Ponete invece l’antagonismo aperto, dichiarato, riconosciuto. L’università, l’autonomia, la giustizia nazionale vi verranno per la cappa del camino? Sarà l’era nuova allora, quando soli, senza un appoggio neppure morale, sospettati, invisi dovremmo difendere quello che abbiamo senza neppur pensare a nuove conquiste! Ovvero, ce lo dicano chiaro i patrioti dell’internazionale, sperano essi in una guerra? Padroni, gli antimilitaristi, di versare... l’inchiostro per la patria, noi la guerra non ci sentiamo davvero di augurarla. E con noi sono di uno stesso pensiero tutti quelli che parlano e scrivono con la coscienza d’una responsabilità, e primi di tutti gli italiani del Regno, i quali sono convinti che un’azione militare alle condizioni presenti sarebbe una follia. Ne chiedano pure, se credono, gli eroi mancati del Popolo ai loro uomini grandi del partito, i quali in questi giorni trattano ampiamente nell’Avanti delle spese militari, e se non ne hanno abbastanza, ebbene si rivolgano per consiglio al V. Pittoni. 