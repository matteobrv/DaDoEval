Da molti si parla di democrazia cristiana, della sua propaganda, della sua azione, della sua finalità ma da molti e molti se ne ignora lo spirito, quale deve essere il suo terreno, quale il suo indirizzo, la sua disciplina per procedere ognora fedelmente concordi con lo spirito della Chiesa, coi criteri voluti dal Vicario di Cristo, perché senza essere unita con esso, sarebbe non edificare ma precipitare e condurre altri a rovina. È perciò che eccitiamo quanti amano il trionfo della nostra causa per adoperarsi di spiegare chiaramente a quanti più possono il nostro programma, innamorandoli delle nostre idee, mostrando loro le vie da seguire e le armi da adoperare francamente e coraggiosamente, ma sempre con serenità, manifestando solo l’amore della verità e del bene del popolo con Cristo. Quale momento più opportuno di questo per propagare le nostre idee? Per metterle al confronto con quelle dei falsi democratici? Una delle belle pagine del nostro programma è quella che riguarda il suffragio universale, di questo sacrosanto diritto che il popolo ha di prender parte alla vita pubblica, di scegliersi coloro che deve governarlo. Il tradimento dei liberali è palese. Essi si finsero amici del suffragio universale finché credevano che non venisse, finché s’illudevano che fosse lontano. Ora voltano baracca, e si mostrano quali sono: veri saltimbanchi dei mercati, per dirla con una frase della Voce cattolica. Approfittino dunque i nostri amici per mostrare e spiegare questa pagina del nostro programma: facciano agitazione per il suffragio universale, lo spieghino ai nostri contadini. Qualche cosa si è incominciato a fare, e il nostro deputato della V. curia, on. Mons. Delugan e il direttore della Voce cattolica, d.r Alcide Degasperi hanno iniziato un giro di propaganda in proposito: che essi trovino degli imitatori in ogni angolo del Trentino! fs. 