Finalmente all’Alto Adige s’è sciolta la lingua! La ripartizione dei mandati e la distrettuazione del Trentino non era mai stato il suo forte. L’Alto Adige aveva taciuto, quando furono note le proposte Gautsch ; lAlto Adige fu molto riservato, quando si pubblicarono le modificazioni Hohenlohe; l’Alto Adige fece il misterioso, quando il pubblico trentino rimase addirittura sbalordito allannunzio del compromesso italo-slavo. Ma ora ha parlato; ha parlato per attaccare l’on. Conci per quanto questultimo venuto ha dovuto subire nelle ultime ore delle trattative . Perché quest’attacco improvviso? Perché lAlto Adige ha creduto necessario creare un diversivo e distorre lattenzione del pub blico dal vero stato della questione. Si doveva anzitutto far dimenticare al pubblico che i democratici hanno mendicato ed ottenuto dal paterno governo una distrettuazione ingiusta, torteggiante tutto il paese, per favorire una chiesuola. Si voleva far dimenticare che il partito dell’Alto Adige dopo aver propalato ai quattro venti d’essere avversario di tutti i privilegi, accolse volentieri, a braccia aperte i privilegi che il benigno governo loro concesse... Ma chi dimenticherà il loro i. r. pagnottismo? Chi potrà dimenticare che, dopo che il Gautsch aveva dato al Trentino una distrettuazione in base a giustizia, colla complicità dei liberali trentini, sorse la curia della Lega Democratica e la Baronia elettorale? Oh, allora, quando noi protestammo, l’Alto Adige si chiuse in un pudibondo silenzio! Le proposte Hohenlohe non piacquero nel litorale, e Trieste con solenne conchiuso fece il gran rifiuto di un mandato da assegnarsi invece all’Istria. Allora tutti i giornali del litorale reclamarono anche dal Trentino un simile sacrificio. E noi per nostro conto dichiarammo che non ci opponevamo affatto e che si ritornasse alla distrettuazione Gautsch con otto mandati; eccitavamo anzi i due collegi urbani privilegiati che s’erano appunto messi assieme col nono mandato ad accordarsi circa il gran rifiuto. Ma anche allora olimpico silenzio! E l’Alto Adige stuzzicato un po’ perché fiatasse, balbettò finalmente delle scuse e delle dichiarazioni ipotetiche. Poi vennero le trattative per il compromesso italo-slavo. Noi dichiarammo esplicitamente che se fosse necessario per la situazione del litorale sacrificare un mandato l’avremmo fatto volentieri: si ritornasse alle proposte Gautsch e le cose sarebbero accomodate. Oh, non era facile a certi rappresentanti raggiungere lo scopo, ponendo sull’altare della nazione quei sinistri privilegi di partito? Non lo fecero: Trento e Rovereto non fiatarono. Si tentava invece di raggiungere il medesimo scopo, diminuendo il numero dei mandati ad otto e lasciando relativamente intatta la distrettuazione. I privilegi dovevano restare ad ogni costo, tanto se il Trentino riceveva nove mandati che otto. I giornali adriatici dissero chiaro che erano i clericali trentini che dovevano cedere un collegio! Doveva cioè venir torteggiata ancora più la maggioranza del paese! Fu allora che noi protestammo energicamente, fu allora che l’on. Conci chiese ripetutamente spiegazione circa il compromesso cogli sloveni: e quando oramai tutta la stampa italiana e tedesca dava per certo che il mandato per Gorizia doveva essere tolto al Trentino, (N.) scriveva ancora che in base ad informazioni avute da fonte competente la notizia non si verificava. L’on. Conci e noi con lui ci dovemmo purtroppo disingannare presto. Le rassicurazioni si fondavano sull’intendimento del compromesso e non sul contenuto reale di esso. Le intenzioni con cui il compromesso italo-slavo venne conchiuso non possiamo discuterle, ma contro il contenuto protestiamo e protesteremo sempre. Il modo poi ci offende ancora. I deputati on. Conci e Delugan seppero del vero contenuto del compromesso solo 5 o 6 ore prima che si tenesse la seduta della commissione elettorale in cui si doveva agire in base al compromesso, oramai stipulato. Ricorrere poi al presidente dei ministri per il nono mandato, quando esso era già venduto fu un atto disperato che si dovette compiere, perché le cose erano oramai a quel punto. Come l’Alto Adige vede, noi non ritiriamo un etto delle nostre informazioni. Entrare nell’animo e negli intendimenti dell’on. Malfatti non ci è possibile: noi non possiamo che giudicare alla stregua dei fatti. La leggerezza dell’Alto Adige in quest’occasione fu addirittura fenomenale. Sottacque tutto quello che scrissero i giornali adriatici e tedeschi, non si dilungò sulla famosa prima giornata in cui le dichiarazioni circa il compromesso erano trasparentissime e s’accontentò di rassicurare tratto tratto il... paese, che tutto andava in ordine. Solo quando all’ultimo momento, a tavola sparecchiata, entrò nella commissione l’on. Conci l’Alto Adige cominciò a parlare di responsabilità, senza notare che l’on. Conci fu costretto a lavorare su di una base non sua, contro cui egli aveva protestato. E quasi quasi all’on. Conci ora si vorrebbe addossare la responsabilità della sopraffazione avvenuta del Trentino. E l’Alto Adige tutto ad un tratto si appella al... paese. Ah, vi ricordate del paese ora! Miracolo che la memoria vi ha servito, perché durante tutta la campagna elettorale parve che ve ne foste dimenticati. Il «paese»? Ma che volete che dica il paese? Direbbe ed ha detto ripetutamente che siete stati voi i primi ad inaugurare le eccezioni alla giustizia, voi che avete inaugurato il principio di costruire i collegi artificiosamente, senza la continuità territoriale. Ed ora vi lagnate dello smembramento? Noi abbiamo da tempo protestato contro le intenzioni rapaci dell’Erler e l’on. Conci protestò già alla Camera durante il dibattito generale, ma voi non avete alcun diritto di lagnarvi che l’arma che avete adoperata contro la campagna sia stata ritorta contro il Trentino. «Proteste vigorose»! Sì, sì, facciamole! Volete forse rinnovare certe commedie dei comizi? E sia! Noi v’aspetteremo tranquilli ai comizi elettorali. Questi saranno una protesta vigorosa contro l’invasione degli stranieri, contro la prepotenza degli avversari nazionali, ma riusciranno anche una protesta contro quei signori che, infintesi prima amici dell’eguaglianza, hanno creato poi privilegi e curie contro i diritti del popolo, a’ danni di quel «paese» di cui all’ultima ora vorrebbero agitare il bandierone. 