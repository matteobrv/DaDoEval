7. Interventi sulla tramvia di Fiemme [...] Il Dr Degasperi dichiara: Non entro nel merito della questione polemica, perché oggi che il consesso di Fiemme ci dispensa dal farlo, non la ritengo utile . Le ragioni della mia posizione sono state esposte ripetutamente in adunanze confidenziali qui a Trento e vi ho accennato già tempo fa in pieno Consiglio comunale. La situazione era la risultante di parecchie forze e partiva dalla premessa che Fiemme volesse assolutamente avere una ferrovia nel prossimo progetto delle ferrovie locali. Questa volontà è stata espressa nei comizi tenuti da me e dal collega Trettel, dopo l’ostruzionismo alla Dieta, è stata confermata dai primi atti della nuova amministrazione del consesso, si è riconfermata nella lettera diretta dal Comitato al Municipio di Trento, nelle lettere dirette dal Comitato a me stesso e nel deliberato unanime del consesso ai 15 giugno, ma più che mai dall’attività intiera del Comitato stesso che per lungo tempo si occupò di finanziare privatamente la ferrovia di Egna con un gruppo inglese. Ora si presentava per un deputato di Fiemme che fosse contemporaneamente rappresentante di Trento la questione, se non convenisse muovere la risultante di tutte le forze verso una soluzione che tenesse Fiemme solidale con Trento e con Cembra, oggi per eseguire una parte del compromesso e per salvare ad un tempo posteriore la possibilità di raggiungerlo tutto. Perciò insistetti che la Lavis-Cembra venisse costruita contemporaneamente e con una potenzialità tale da poter servire più tardi al commercio fra Fiemme e Trento. In fine mi adoperai perché la S. Lugano venisse costruita coll’esclusione dei circoli tirolesi e con determinate salvaguardie nazionali. So che c’è chi ritiene la linea di S. Lugano assolutamente da rigettarsi, perché di per sé è un danno nazionale. Io non condivido tale opinione, e le mie convinzioni in proposito sono quelle di uomini appartenenti ai vari partiti tanto in Fiemme che fuori. La deliberazione del consesso ci dispensa da discutere in Consiglio la questione di principio, perché senza danari non c’è Ferrovia e non siamo quindi sotto la pressura del prossimo progetto delle ferrovie locali. Con queste premesse aderisco all’ordine del giorno combinato, in quanto esso insiste per l’avisiana o per tutte e due le linee, la S. Lugano e la Lavis-Cavalese, perché questi rimangono sempre i nostri postulati ed in fin dei conti per me ed i miei amici la base proposta dal governo era discutibile, perché si sperava con ciò di avviare l’esecuzione dell’intiero compromesso. Certo che di fronte all’avvenire un qualche rischio era inevitabile; c’è chi ritiene che per assicurare il compromesso, bisogna andare assolutamente fino a Grumes, invece che a Cembra; in ogni caso di fronte all’avvenire a fare i profeti si può trovarsi innanzi a brutte sorprese. Ripeto che voterò per l’ordine del giorno combinato, perché, data la nuova situazione creata dal consesso, ritengo che l’unanimità possa giovare ad una soluzione migliore. [...] Il D.r Degasperi fa la seguente dichiarazione di voto: Dichiaro che intendo votare l’ordine del giorno nel significato letterale che ha, senza altre interpretazioni. Mi auguro del resto di vedere che l’ottimismo del dott. Battisti nella questione di Fiemme (ch’io purtroppo, come le illusioni del dott. Viesi, non so condividere, forse perché in tale questione sono già invecchiato), divenga suscitatore d’opera efficace e che alle parole seguano i fatti; non solo per parte della borghesia, alla quale si è fatto appello, ma col concorso di tutte le classi, in modo particolare per l’opera di quei deputati che ora sono chiamati a mettersi a capo di simile azione. [...] 