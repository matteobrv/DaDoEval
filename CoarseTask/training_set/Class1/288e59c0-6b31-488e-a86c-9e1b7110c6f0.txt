Com’è noto, fra migliaia di altri cittadini di nazionalità italiana, vennero confinati come «politicamente inaffidabili» anche i deputati del Reichsrat Dr. Conci e Dr. De Gentili. Nel corso degli interventi, le autorità civili dello Stato usavano scusarsi e declinare la loro responsabilità, facendo riferimento alla spietata onnipotenza delle autorità militari. La popolazione aveva però l’esatta sensazione della situazione ed era convinta che le autorità amministrative sviluppassero insieme un piano predisposto, consistente nell’eliminazione con ogni mezzo anche illegale di tutti quegli elementi che in politica erano intenzionati a difendere o a rappresentare i diritti costituzionali del popolo. Prima di tutto, il governo cercava di isolare con ogni mezzo dai loro elettori i deputati malvisti, escludendoli da ogni attività sociale. Dopo due anni di persecuzioni politiche si può constatare che il tentativo è completamente fallito e che la popolazione è più che mai pervasa dall’idea che la realtà della sua propria esistenza politica e sociale è strettamente congiunta con la questione della libertà dei suoi rappresentanti e della conferma indipendente dei suoi deputati. Essa non è però ancora del tutto a conoscenza di dove sia giunta l’indecorosa ingerenza delle autorità: Un caso come questo che riguarda l’imperial-regio ministero delle Ferrovie deve essere qui menzionato. I deputati del Reichsrat al confino Dr. Conci e Dr. Gentili erano anche membri d’amministrazione della ferrovia locale Dermulo-Mendola, costruita con mezzi privati locali. Con decreto del 21 luglio 1916, Z. 30208, l’imperial-regio ministero delle ferrovie ha ora dichiarato i nominati deputati consiglieri d’amministrazione politicamente inaffidabili, invitando il capitano distrettuale di Trento «ad esercitare sulla Società la necessaria influenza», allo scopo di revocare la nomina dei nominati deputati a consiglieri d’amministrazione e comunque d’impedire l’esercizio da parte loro di una funzione amministrativa. Ma poiché il decreto potrebbe venir applicato in occasione dell’assemblea generale della Società convocata per il 9 c. m. e poiché sussiste qui un caso inaudito di partecipazione illegale e indegna a una persecuzione politica infondata, i sottoscritti deputati indirizzano al signor direttore dell’imperialregio ministero delle Ferrovie la seguente interrogazione: «È il signor direttore dell’imperial-regio ministero delle Ferrovie pronto a revocare l’accennata disposizione e a impedire che in futuro simili disposizioni vengano ripetute?» 