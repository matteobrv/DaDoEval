I socialisti cantano a gran voce vittoria ma non sappiamo perché. Hanno guadagnato tre mandati, è vero, ma tutta la loro vittoria è qui. I loro soci nella battaglia, coloro coi quali dovevano dividere il bottino, i liberali se ne sono invece usciti con perdita. In conclusione le posizioni dei cattolici sono rimaste quasi inalterate, una piccola perdita alla Camera, un piccolo guadagno al Senato. La maggioranza ancora per essi in tutte due le assemblee legislative. Ecco i numeri: uscivano 39 cattolici, 22 liberali, 19 socialisti, 1 daensista; vennero eletti invece 37 cattolici, 21 liberali, 22 socialisti, 1 daensista. Al Senato la maggioranza cattolica è salita da 14 voti a 18. Queste cifre, sta bene però esaminarle un po’ da vicino. I due mandati furono perduti dai cattolici e caddero in mano dei liberali a Liegi e a Tongern. Com’è noto nel Belgio v’è il voto proporzionale. Nell’ultima elezione i cattolici a Liegi avevano avuto 48.617 voti e quindi quattro deputati, i socialisti 64.703 e quindi sei deputati, i liberali tre con 39.402 voti. Ma Liegi è la cittadella del conservatorismo cattolico. I vecchi non hanno mai saputo in fondo al loro cuore adattarsi alle mosse più franche e più moderne dei loro commilitoni. Questa differenza di vedute nel campo cattolico, che si manifesta, più o meno, in tutti i paesi, e che fu spesso rovinosa alla causa del bene, parecchie volte si acutizzò anche nel regno di Leopoldo, e anzi si può dire l’unico punto debole della maggioranza governativa. Ma per l’opera prudente dei più autorevoli uomini delle due parti si è sempre riuscito a evitare che si venisse ad aperta rottura offrendo il fianco all’avversario ch’è sempre concorde nell’assalire. Anche in quest’occasione in tutto il paese conservatori e democratici cristiani andarono compatti alle urne, non però a Liegi, dove le ire pare siano implacabili, e la conseguenza fu che uno dei candidati cattolici cadde... perché non era conservatore. Forse il monito sarà salutare e convincerà quelli che non l’hanno ancora compreso, come al di sopra di ogni ambizione personale o di scuola, o di chiesuola o di tradizione, o di abitudine di tenere il mestolo in mano ha da dominare sempre l’amore alla causa per la quale tutti hanno il medesimo entusiasmo e lo stesso buon volere di dedicarvi le energie del loro lavoro, per quanto i metodi siano diversi. E le belle battaglie che i cattolici belgi hanno vinto furono fino adesso il frutto di una concordia fatta di reciproca condiscendenza e di reciproci sacrifici, nelle cose che sono discutibili e che anche nel nostro campo vengono diversamente giudicate. Più strana, almeno fino a che non si abbiano notizie maggiormente precise, sembra l’elezione di Tongern. Qui i tre candidati cattolici si ritenevano sicuri, l’ultima volta avevano avuto 48.405 voti e solo 10850 i liberali, dunque una maggioranza schiacciante. È quindi inesplicabile la perdita d’un mandato. Si dice che vi siano stati degli errori nella numerazione delle schede, sarà bene comunque attendere i risultati ufficiali. Ma più caratteristica è stata l’elezione di Huy. I voti dei liberali, sommati a quelli dei socialisti, superavano qui quelli dei cattolici, i galantuomini fecero però il piano di togliere a questi due mandati. Erode e Pilato? Precisamente. State a sentire. Tutti ricordano le scene selvagge della rivoluzione socialista di sei anni or sono. Allora i rossi incendiavano, saccheggiavano, terrorizzavano. Abbiamo avuto recentemente occasione di fare una breve statistica delle loro gesta gloriose. I grassi borghesi tremavano. In quei giorni una banda organizzata di socialisti percorse le rive del Hoyoux lungo il quale sono allineate numerosissime fabbriche, e la memoria dell’opera vandalica di quelli ossessionati è ancora viva in tutti. Anche gli opifici di un grosso industriale, Bracconier, non furono risparmiati. Ebbene la scorsa settimana Bracconier, il ricco borghese, girava il collegio dando pranzi e cene; egli era candidato liberale... e alla medesima lista che portava il suo nome – combinata dal blocco – v’era pure il nome del socialista Hubin, il capo della banda devastatrice! Non basta: quella lista portava un terzo nome: il borgomastro di Huy, Chainay, anch’egli grande industriale e presidente della società Cocherill. Ora egli appunto nel suo paese è in continua lotta e combatte d’oltranza la maggioranza consigliare socialista che ha per loro capo... Hubin. Ma per combattere i cattolici: Facti sunt amici in illa die. Ma poco loro ha giovato: i cattolici hanno ancora in mano il governo e possono tenerlo perché lo sostiene una maggioranza importante e uniforme. Se può reggersi Bülow in Germania con una maggioranza fittizia, tanto più il gabinetto belga che la ha reale. E i «sozi»... dei grassi industriali possono per intanto attaccare la voglia ad un chiodo. Piange il «Popolo» di ieri: «Senza l’apatia e le disserzioni forcaiole nel campo della borghesia liberale dal Belgio sarebbe stata ancor ieri scopata la tirannia dei neri» . Ma non ostante i lai dei signori socialisti, il Belgio non è ancora la Francia, e vedete caso, proprio in seguito alla tirannia dei neri. Dura da venticinque anni questa tirannia e il popolo la vuole ancora: Sì, perché ci si trova bene. Il Belgio, dopo 24 anni di governo cattolico, è lo stato più prospero del mondo. La cifra del suo commercio per ogni abitante è di L.714, mentre per le altre nazioni la graduatoria è assai inferiore: così in Inghilterra L.555 per ogni abitante; Germania L.244; Francia L.230; Stati Uniti L.105; Austria-Ungheria F.88; Russia L.44; Giappone L.31. Mercè la legge sulle case operaie e la faconda iniziativa dei cattolici nelle sue applicazioni, 155.000 operai sono stati fatti proprietari di una abitazione nuova, igienica e comoda. Più di cinque milioni di sussidi sono andati ad arricchire le società di mutuo soccorso. Quando nel 1884, i liberali furono sbalzati dal potere, le spese annue per l’istruzione pubblica erano di lire 19,548,170. Nel 1904 sotto il regime cattolico, erano di 24,001,170 lire. Sotto i liberali nel 1883 tra i soldati di leva vi erano il 20,05 per cento analfabeti. Sotto i cattolici, nel 1904, erano soltanto l’11,56 per cento. Durante sei anni del governo liberale (1879-1884) il complesso dei «deficit» dei bilanci era di 50 milioni. Durante 17 anni del governo cattolico (1886-1903) non vi fu più nessun «deficit»; ma ogni anno vi furono avanzi il cui complesso ascende a 160 milioni. Il governo liberale aveva aumentato le tasse indirette cioè quelle che si ripercuotono sul consumo. Il governo cattolico ha aumentato una sola tassa di consumo: quella dell’alcool. Il risultato ottenuto è stato la diminuzione di quasi la metà del consumo di questo veleno popolare. Le imposte sul consumo utile sono state diminuite dai cattolici. Quella sullo zucchero è stata ridotta da L.51.13 a L.20 al quintale. Quelle sul cacao, sul the, sul caffè sono state soppresse. Quelle sul vino ordinario sono state diminuite. Nel complesso le tasse sul consumo furono ribassate dai cattolici di 7 per cento per ogni abitante. Le abitazioni operaie sono state sgravate da ogni imposta personale. La patente dei batellieri è stata diminuita, quella dei piccoli impiegati è stata soppressa. Le tasse di trasferimento sulle piccole proprietà sono state o ridotte o soppresse. Ogni tassa doganale sopra le materie prime destinate all’edilizia è stata abolita. Sono state ridotte le tariffe di trasporto dei prodotti agricoli e del trasporto degli operai. E nel campo politico non v’è governo d’Europa che lasci maggior libertà ai partiti avversari del governo cattolico del Belgio. Questi sono fatti, signori socialisti, questo è un programma sociale, di cui voi vi fate belli nei comizi e sulle piazze ma che è ancora di là da venire come il vostro fatidico sole, ma che invece i cattolici hanno già da molti anni attuato. Ma pur di abbattere questi cattolici fate anche voi le vostre opere grandi, sì, turlupinatori, vi alleate coi grandi industriali borghesi e liberali, con coloro che voi, quando vi converrà, chiamerete i dissanguatori, gli oppressori, gli sfruttatori... gli alleati dei preti. Oh sì a voi sta sul gozzo il bene del popolo e la... tirannia dei neri! 