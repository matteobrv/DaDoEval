Da parecchio tempo a questa parte la stampa ebraica conduce una campagna di recriminazioni, di odio, di maldicenza, di irose ostilità contro la Rumenia. E siffatta campagna dà maggiormente nell’occhio della stampa giudaica in Austria, in quanto che si sa che le relazioni fra l’Austria e la Rumenia e le rispettive case regnanti sono ottime, che fra tutti gli stati balcanici quello che maggiormente gravita verso l’Austria e si appoggia all’Austria, e sul quale l’Austria può fare maggior assegnamento per la realizzazione della sua politica nell’oriente europeo, è la Rumenia. La più elementare prudenza politica adunque domanderebbe, che i giornali politici austriaci, che vanno per la maggiore, e che talora si presentano magari nella livrea dell’ufficialità e della semi ufficialità, usassero verso la Rumenia quei riguardi che si merita e per le sue relazioni di amicizia coll’Austria e per la posizione e l’importanza, che ha la Rumenia per la realizzazione della politica estera austriaca nei Balcani. Eppure voi non aprite giornale giudaico di Vienna e di Budapest, che non avventi, quando gli si presenta l’occasione, i suoi fulmini contro la Rumenia. Ma qual’è la ragione di questo fenomeno? È semplicemente questa. Alla testa del governo rumeno sta un ministro, il quale compreso di tutta la serietà della sua situazione interna economica e sociale, ha iniziato un energico lavoro ed una saggia legislazione per l’organizzazione, lo sviluppo, e la tutela delle classi industriali e lavoratrici indigene; e siccome quest’opera del ministero rumeno va a colpire direttamente, anche senza nominarlo, lo sfruttamento, l’usura e la sfrenata concorrenza dell’industria ebraica ivi piantatasi, e che minacciava di soppiantare l’industria indigena, così la stampa ebraica mondiale non sa darsi pace per questo «malo esempio», che la Rumenia dà all’Europa incivilita. Due parole di spiegazione riguardo a quest’azione di difesa del ministero Sturdza . Negli ultimi decenni e specialmente, quando la Russia cacciò dai suoi confini gli usurai dell’affarismo ebraico. questi si riversarono come un branco di cavallette sui paesi confinanti, inondando particolarmente la Rumenia. Questa lasciò loro libero passaggio e libero esercizio di commercio e di industria. L’effetto non tardò a manifestarsi. Il metodo tutto proprio di tali affaristi, lo sfruttamento inumano del lavoro e della povertà, la concorrenza sfrenata, il monopolio, l’usura e la frode, coperta sotto mille furberie, trassero a sé in breve ora gran parte, se non la massima, del commercio e dell’industria rumena, impoverirono e pressoché annientarono l’artigianato, disorganizzarono ed oppressero i ceti industriali, portando terribili conseguenze alle condizioni sociali interne del paese che li aveva ospitati. Basti dire, che, per confessione della stessa Neue Freie Presse di ieri sera, vi hanno delle località in Rumenia, dove tutte le industrie, anche piccole sono in mano esclusivamente di ebrei. Tali terribili effetti dell’immigrazione degli ebrei nella Rumenia ridestò un vivo malcontento in tutta la popolazione indigena, la quale vedendosi impotente ad impedire una tale deleteria attività dell’ebraismo importato in paese, sorse a feroci sommosse contro gli ebrei, prendendo d’assalto ed incendiando gli aborriti negozi. Allo scoppiare di tali tumulti antisemiti, specialmente quattro anni fa , la stampa ebraica mondiale non mancò di gridare al fanatismo, agli odi di razza, agli odi di religione, reclamando dal Governo rumeno di soffocare col piombo e colle manette «la ferocia della piazza» e di tutelare la vita e le sostanze degli innocenti perseguitati. Il Governo rumeno non mancò al suo dovere, e protesse con la forza e con la legge coloro, che pure erano la causa del proprio male; ma nello stesso tempo ricercò le ragioni di que’ disordini sociali, che andavano affacciandosi e crescendo sul suolo rumeno, e studiò i rimedi per porvi riparo. Ed i rimedi compariscono ora per mano del ministro Sturzda in forma di progetti di legge al Parlamento; e il Parlamento non ancora signoreggiato dagli ebrei li approva, ed il Re non ancora serrato fra le maglie dei debiti verso gli ebrei le approva. Del resto, non si creda che sieno leggi di persecuzione o leggi eccezionali contro nessun suddito rumeno: sono semplici precauzioni da usarsi nel concedere il diritto di cittadinanza a forestieri ed il diritto di esercizio e di patente industriale a stranieri; sono leggi (come quella sanzionata giorni sono) che provvedono alla organizzazione dei ceti industriali, dell’artigianato e del lavoro indigeno; sono prescrizioni mediante le quali le amministrazioni pubbliche devono offrire i loro lavori possibilmente all’industria indigena; sono provvedimenti per promuovere l’educazione industriale indigena. Ed è forse degno di biasimo un Governo, che agisce in questo modo, ed è forse uno stato barbaro quello che vi dà di tali leggi sociali? Magari gli stati civili sapessero imitarlo; magari avessero adottato per tempo i provvedimenti, che ora adotta per sè la Rumenia: si sarebbero risparmiati tanti pentimenti ed avrebbero in radice impedito tanti disordini e tante calamità sociali. 