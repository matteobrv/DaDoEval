Il signor ministro delle Finanze consacra tutto il suo tempo preziosissimo ad escogitare nuove imposte. Da uomo pratico e positivo, Bilinski ricorse prima alle tasse indirette cercando nell’acquavite e nella birra un cespite sicuro e abbondante. Ciò facendo, Bilinski, l’arguto e dotto autore di economia politica, ammise d’essere alquanto in contraddizione con Bilinski tesoriere dello Stato, mentre costui proponeva l’aumento di quelle tasse che il sociologo vorrebbe escluse. Il ministro ha superato facilmente questo contrasto teoretico, confessando semplicemente di non saper far meglio e che ad ogni modo, la pratica pesava più che la grammatica. Fin da principio tuttavia dovette parergli che le opposizioni degli altri non sarebbero così facili a soffocare come i suoi scrupoli privati. Specie il rincaro della birra di 2 cent. il litro provoca nuove agitazioni di protesta da parte dei socialisti. Ma anche nei partiti governativi si sollevarono non pochi scrupoli. Cercate i danari altrove, tassando il capitale, aumentando le imposte dirette, si gridò da tutte le parti. E il ministro presto prestissimo accondiscende al desiderio dei democratici, annunziando una nuova serie di imposte. Per sostituire la prima? Nient’affatto; da aggiungersi a quella, quasi per una perequazione dei nuovi pesi. Così venerdì, e noi l’abbiamo già annunziato telegraficamente sabato, il ministro presentava ai deputati della commissione del bilancio un vario bouquet di tasse, questa volta risorgeva Bilinski, il politico-sociale. Il finanziere non vi trova troppo gusto. Sono puri 20 milioncini che si ricavano dalle nuove imposte. Sono pochini davvero... e converrà subito provvedere ad una filza. In cambio le annunziate riforme hanno quasi tutte un sapore moderno ed un’indole politica-sociale. Della tassa ereditaria progressiva il ministro non ha ancora detto verbo in particolare. Ha parlato chiaro invece dell’imposta rendita personale, la quale subirebbe due riforme nel senso della progressività. Sopra le 20.000 Cor. è proposto un aumento progressivo dal 5 al 20 per cento del piede d’imposta presente in modo che il risultato finale sarebbe l’aumento dell’imposta rendita personale dal 5 al 6 per cento. La seconda riforma è la cosiddetta tassa sugli scapoli e sulle zitellone. Niente di comico, signori miei. Non è a credere che Bilinski abbia pensato a favorire il matrimonio, ispirandosi alla celebre legge d’Augusto. È notorio tuttavia che a questa imposta, proposta recentemente in Inghilterra ed in Germania, vengono attribuiti anche degli effetti morali. Comunque, sembra corrispondere ad un concetto d’ampia giustizia distributiva. Bilinski propone che l’imposta rendita venga calcolata del 15% più alta per quelle persone che non hanno da provvedere a nessuna persona e del 10 per cento più alta per quelle persone che hanno da provvedere ad una persona sola. Vi pare errato il principio? Il ministro non spera tuttavia di far danari con una simile tassa e noi d’altro canto siamo anche del parere che non devono fondarvi troppe speranze nemmeno le ragazze da marito. Se aggiungiamo un’imposta sulle tantiemes ed un aumento dell’imposta sui dividendi, il mazzo è completo. I commenti sono oramai molti e variissimi. La Neue Freie Presse e tutti gli organi dell’alta finanza designano il secondo piano di Bilinski una riforma demagogica che aggrava l’industria e intralcia il libero sviluppo del capitale. La Presse si scalda anche per la morale e, perduta d’un tratto la sua programmatica statolatria, leva la voce contro la prepotenza dello Stato ch’entra perfino dentro le sacre mura della famiglia naturale, tassando coloro che non hanno moglie o figli nel senso giuridico o confessionale. Quello che più brucia è però la tassa sulle tantiemes – e si capisce! Intanto i deputati ritornando – pare ai 3 giugno – alla Camera dovranno occuparsi sul serio anche di questo secondo ingrediente che il ministro delle Finanze ha posto dentro l’amara pietanza principale, l’aumento delle imposte indirette. 