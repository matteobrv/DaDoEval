La campagna elettorale ha aperto ferite che non rimargineranno presto. Nella stampa avversaria l’acredine, l’asprezza dell’offesa, l’ingiustizia dell’attacco, la viltà dell’insulto continuano. Con una presunzione senza pari i giornali malfattiani parlano dello «stocco di zucche» che il partito popolare manda al Parlamento, degli inevitabili fiaschi che i nostri deputati – gente da nulla – dovranno fare, e un gazzettiere del Messaggero prende già la posa di controllare le «castronerie» di cui i «nostri carneadi» incominceranno presto la serie. Impossibile, inutile forse raccogliere codesti avanzi di rancore; meglio aspettare e i nostri e i loro alla prova dei fatti, sapendo a tempo ricordare i meriti e le conquiste di codesti liberali, e sfidando il confronto della loro gloriosa attività passata coi fiaschi avvenire dei nostri. Ma peggio ancora vennero trattati gli elettori. I preti, intriganti, imbroglioni, agitatori ricorrenti ad ogni arma, illegalmente, disonestamente, fino all’abuso delle cose più sacre, fino all’abiezione del loro carattere sacerdotale, ecco le accuse lanciate unanimemente dalla stampa anticlericale di tutte le tinte. Invano si elevò la nostra protesta: la rabbia dei vinti inventò le mene secrete del confessionale e le sostenne, senza poterle provare e sapendo di elevare un’accusa gravissima contro i sacerdoti e contro la coscienza cristiana del nostro popolo. E gli elettori in genere? Vennero divisi in due classi e il criterio di divisione fu molto semplice: gli elettori del partito popolare vennero bollati d’ignoranza, di incoscienza, di pecoraggine, gli altri rappresentano l’intellettualità, la libera coscienza, l’educazione politica. I voti dei clericali furono semplicemente timbrati, imposti si vuol dire, gli altri furono libera espressione di un’idea. E specialmente agli elettori delle vallate la stampa anticlericale lanciò l’accusa «montanari incoscienti e tenebrosi». Nella foga la stampa anticlericale non ha forse pensato che con ciò negava i caratteri di liberi, coscienti cittadini all’enorme maggioranza degli abitanti del Trentino e che veniva a disonorare, a denigrare il Trentino nella maggioranza dei suoi figli. O forse che il Trentino sta nel campo dei 6000 liberali o in quello dei 6000 socialisti? Stiamo a vedere. I 40.000 sono la maggioranza ed hanno la coscienza di esserlo! Lo sappiamo, vi pesa, vi pare un sogno orribile, inaudita voi dite questa realtà... Eravate tanto avvezzi a dire: «il Trentino siamo noi!». E quando agli avversari volevate chiudere la bocca opponevate: facciamo appello al paese, e il paese eravate naturalmente voi, oppure: questa è la voce della patria, e la patria eravate sempre voi. Il suffragio universale ha distrutto ai 14 il vostro monopolio, il verdetto popolare si è pronunciato contro quel paese che voi avevate identificato col partito e cogli uomini vostri, ma col crollo del vostro partito non è crollata la patria, non è morto lo spirito nazionale, che vive di vita sua e non della vostra. La patria è là grande ancora, grande nella nostra coscienza, grande, benché combattuta, oppressa talvolta, e il Trentino non è crollato. No, esso è risorto a vita migliore, è fuggito dai vostri caffè, a vita più ampia e più libera ed ha rianimato le valli più remote: «Trentino» noi abbiamo scritto sui nostri proclami dall’uno all’altro confine di nostra tetra e il «Trentino» è scritto sulla nostra bandiera vittoriosa. Voi non volete concederci il titolo di italiani, voi ci negate la piena cittadinanza trentina, e sia pure! Chiudete gli occhi alla verità e tirate innanzi per la vostra via. D’una cosa sola vi avvertiamo però, che la vostra posa di monopolizzatori oltre che ridicola diventa anche pericolosa alla patria che dite d’amare. Negate il patriottismo, lo spirito nazionale ai clericali, e voi lo negherete al 70% dei cittadini elettori del Trentino e voi ammetterete che il «Trentino non esiste». E questa se non erriamo, è la tesi del Volksbund. Sappiamo che un tempo, la tattica vostra di monopolizzatori e distributori di patenti ingannava qualche uomo di buona volontà; ora la verità è in marcia, ha già fatto gran strada. Lo sviluppo dei partiti ha dimostrato che voi siete anzitutto liberali e anticlericali, la crisi delle coscienze si è evoluta in aperto, profondo dissidio; anche nelle nostre città come altrove l’idea laica contro la Chiesa cattolica s’è affermata, e nonostante gli sforzi degli eterni conciliatori delle forme, la divisione sostanziale è avvenuta e si è anche manifestata nella vita pubblica. Furono sfoghi anticlericali isolati prima, mosse fuori di linea dei più giovani, dei meno prudenti, ma il libero pensiero e l’opposizione alla «schiavitù del dogma» ebbero le loro affermazioni solenni. I più vecchi e i più furbi si sbracciarono talvolta a rattoppare il bandierone, a rimettere i ranghi. Il programma secondo loro doveva essere nazionale anzitutto, e poi liberale: due parallele o due convergenti alla più. Ma gli sforzi furono vani. Era destino che il mutamento avvenuto nelle coscienze private dei cosiddetti intellettuali si manifestasse anche nella coscienza del partito: e la metamorfosi avvenne, si dimostrò, e noi ebbimo occasione di notarla più volte. Nell’ultima campagna si tentò l’ultimo trucco e il partito liberale accentuò il suo nazionalismo, in cui solo volle si vedesse la sua ragion d’essere; per il resto in nome di molti miscredenti ribelli alle dottrine e alle pratiche della Chiesa si parlò di «attaccamento alla religione», di «vicari di Cristo», e questa ipocrisia, codesto camuffamento doveva essere l’onta più grande del partito liberale. Dopo il 14 però il trucco diviene inutile e con la faccia tosta di commedianti di professione, i liberali presero diversa via. Il nazionalismo passò in seconda linea, l’anticlericalismo, il liberalismo puro si manifestò anche ai ciechi come la vera ragion d’essere dei liberali. I nemici erano e sono i preti, i clericali, il maggior pericolo è il clericalismo. Ai 23 conveniva correre tutti e dimostrare ai preti tutto il vero liberalismo che li animava. Se ai 14 molti liberali pur di fare una dimostrazione anticlericale avevano votato per il candidato socialista internazionale, lasciando cadere Antonio Tambosi, presidente della Lega Nazionale, ai 23 si doveva dimostrare ancora di più l’odio contro il prete e che Trento, malgrado le tenebre delle vallate poteva ridivenire, sia pure con fiamma rossa, un faro di luce. Non giovò ricordare che il dr. Conci aveva combattuto fino a ieri le campagne nazionali; no, conveniva dare una degna risposta ai preti. Che importa se fra questi preti molti difendono la patria dall’ingordigia degli stranieri, se molti di loro sono milites confinarii della nostra difesa nazionale? Nulla. I nemici sono i preti e bisogna dar loro uno schiaffo. Fu accennato che la risposta del dr. Conci avrebbe anche significato un programma in cui ciò era espressamente detto. Che importa? Conveniva dare lo schiaffo ai preti. E questo schiaffo fu dato, non ai preti soltanto, ma a tutto il popolo cristiano trentino, al Trentino cattolico e credente. Bebel ha detto: Cristianesimo e socialismo stanno bene fra loro come acqua e fuoco. Ebbene, i liberali di Trento sostennero, appoggiarono, diedero la vittoria al socialismo, con estrema offesa a quanti lo devono combattere in nome di altissimi principii e per recare quest’offesa ai cattolici si soffocarono anche gli scrupoli nazionali. E i liberali di altri luoghi batterono le mani. Ebbene. Il 23 rimarrà una data memorabile: in quel giorno si è stabilito che anche a Trento non vi sono che due concezioni della vita pubblica nella coscienza dei cittadini: la cristiana e la socialista, ossia l’anticristiana. In quel giorno è caduta per sempre un’altra finzione: che il partito liberale avesse la sua ragion d’essere nella questione nazionale più che nel liberalismo. In quel giorno Trento non fu la capitale morale del Trentino, fu anzi meno trentina che mai. Ed ora l’Alto Adige fa l’offeso perché trenta elettori, colpiti nella loro sacra dignità di uomini dagli insulti della stampa anticlericale che li chiamò «incoscienti e pecore matte» esprimono il loro risentimento col dire che avrebbero voglia di separarsi da Trento, se non vi fosse il Vescovo. Eh! Voi avete ben compiuto altro e peggio, messeri! Voi vi siete separati di fatto dalle vallate, le avete insultate, avete voluto rotto il sacro legame per cui solo Trento può essere capitale. Ma quietatevi, mimose pudiche! Non sarà il partito popolare quello che tenterà di isolare Trento. Trento sarà sempre per noi il centro del paese. Trento la capitale della diocesi, Trento il nodo delle nostre forze economiche e i nostri deputati vorranno essere i rappresentanti di tutto il Trentino, promuovere gli interessi nazionali ed economici di tutto intiero il paese. Che importa se oggi intorno al sass si disprezza, si respinge l’opera nostra, ci si chiama il nemico più pericoloso? Guardiamo in alto ai monumenti di nostra fede e di nostra italianità: la facile folla d’oggi che vi si agita d’attorno rinsavirà domani e comprenderà che offendere i fratelli, staccarsi da loro è opera deleteria alla patria. Lavoriamo malgrado certi trentini per il Trentino uno e forte, nazionalmente, moralmente progredito. L’opera nostra finirà col convertire i più onesti tra i nostri avversari. Lavoriamo, ché lo straniero non approfitti dell’interno dissidio. E oggi, dopo la grande campagna, dopo la grande vittoria, malgrado l’offesa di Trento, alziamo la nostra bandiera cattolica ed italiana e di fronte ai nemici ed agli avversari interni leviamo tutti e forte la voce: Evviva il Trentino. 