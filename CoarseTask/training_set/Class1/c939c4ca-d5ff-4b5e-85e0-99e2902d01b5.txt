La libertà d’insegnamento è sempre di moda e l’ultimo esempio ci viene dall’Elvezia. Chi non conosce il Förster ? Egli è uno dei più fecondi e reputati scrittori di pedagogia. Le sue opere ebbero diffusione e plauso presso cattolici e protestanti, nella Svizzera, in Austria, nella Germania, in Italia. Quanta fosse la stima da lui acquistata si vide quando l’Università di Praga – non certo sospetta di clericalismo – a voti unanimi gli offerse una cattedra. Allora il Förster per amore alla Svizzera e all’Università di Zurigo, ringraziò dell’offerta così lusinghiera; e testé ricevette il compenso della sua abnegazione e generosità. Avendo egli chiesto la venia docendi per tutte le discipline pedagogiche – finora egli si era ristretto alla cosidetta pedagogia morale – gli fu negata; ed egli, a difesa del suo decoro, rinunziò all’insegnamento presso l’Università e presso la scuola tecnica superiore di Zurigo. Quali furono le cause del deplorevole, ingiustificato rifiuto? Sono molto semplici e molto... scientifiche. Il Förster, benché protestante e benché autore di un’opera (Autorität und Freiheit) nella quale un cattolico, in mezzo a molte buone cose, trova parecchio da ridire; è però credente e ha studiato a fondo i pedagogisti cattolici; dai quali ha saputo derivare tesori. Ma può tollerarsi impunemente tanto scandalo? E tollerarsi nel paese che dà ricetto a tutto e a tutti? Al paese che aprì le sue porte e procurò una cattedra allo Strauss , negatore di Cristo e glorificatore di Voltaire? Converrete che il Förster meritava una lezione, e la ebbe. Non scientifica, intendiamoci, perché su questo campo la lotta sarebbe stata un po’ troppo difficile dopo la chiamata di Praga e dopo gli elogi tributati al Förster perfino da un luminare dei protestanti, il prof. Paulsen dell’Università di Berlino; ma i modi di mettere a posto uno studioso, un professore accademico, un celebre scrittore che osa accostarsi ai cattolici, son molti e di non dubbia efficacia. Prima si cercò di macchiare l’uomo severo e integro educatore con accuse anonime contro la sua vita privata; visto poi ch’egli non si scuoteva e lasciava che i fatti smentissero le favole, si venne alla ripulsa accennata da principio. Veramente, la maggioranza della Facoltà di Zurigo e la commissione per le scuole superiori, chiamate a dare il loro parere, non ebbero il coraggio di pronunziare la condanna del Förster. La commissione per non venire meno ai «riguardi di tolleranza» e alla «vigente libertà d’insegnamento», aveva appoggiata la domanda dell’illustre pedagogista; ma l’autorità centrale alla quale spetta la decisione e nella quale siedono dei Salomoni e dei Socrati, trovò che il Förster «non possiede ancora quella chiarezza d’idee che si deve richiedere in modo affatto speciale da un docente di pedagogia» e con quest’oracolo gli negò la chiesta licenza. Però i botoli invidiosi e gli ignoranti tirannelli non poterono sfuggire alle roventi e meritate condanne della stampa più onesta, compreso qualche giornale e qualche periodico liberale. Giova notare alcune di queste voci. La Schaffhauser Zeitung (n. 132 dei 29 marzo 1912) sotto il titolo Bisogna vergognarsi per la Svizzera, scriveva: «Colla partenza del Förster, la Svizzera soffre nelle sue scuole superiori una perdita quasi irreparabile. Förster è uno di quei dotti e di quei maestri che lasciano dietro di sé solchi profondi. Il suo influsso si andava estendendo a circoli sempre più vasti e già da gran tempo egli era considerato come un colosso e un pioniere nel suo campo scientifico presso le classi colte, anche al di là dei confini svizzeri. Per molti il passo fatto dal Förster sarà una sorpresa. Essi andavano lieti e si tenevano sicuri di possederlo a Zurigo, dopochè l’anno scorso aveva rifiutato l’invito oltremodo onorifico di Praga. In quell’occasione concepì la speranza che la risoluzione del celebre scienziato sarebbe stata apprezzata e tenuta in qualche conto dall’autorità cantonale e federale. Sappiamo anche che influenti persone di diversi indirizzi e colleghi dell’Università si adoprarono in tal senso. Purtroppo, come sembra, senza effetto. Una grettezza beota, invidie ed intrighi che non rifuggono anche dalle più vergognose calunnie, sono opera contro il Förster». L’Hochland, cattolico (fascicolo di febbraio), e le Münchener Hochschulnachrichten, liberali, si occuparono più in particolare delle calunnie anonime e rilevarono come si volessero fare passare il Förster per un ubbriacone, mentre è astemio, e si giunse a stampare e spedire per posta partecipazioni che annunziano come qualmente egli – che vive già da tempo in felice matrimonio – aveva impalmata a Roma la nota Ellen Key che risiede a Stoccolma! Il Gossauer Anzeiger (num. 135 del 28 marzo) stampava: «Riferimmo a suo tempo che il Ministero austriaco offerse al Förster un posto di professore straordinario all’Università di Graz collo stipendio di 16.000 corone e coll’assicurazione di una rapida promozione all’Università di Vienna. Il Förster, nel suo affetto per la Svizzera e nella speranza che il suo lavoro sarebbe stato riconosciuto e ricompensato con una promozione all’Università di Zurigo, non accettò la proposta. Ma oggi egli deve vedere che non vi è posto per lui là dove l’ebbe l’ateo e il negatore di Cristo Davide Strauss. Il Förster ebbe il torto di manifestare la sua fede nel cristianesimo, di proclamare la forza rigeneratrice del mondo e, da vero amico della cultura cristiana, svelò nelle sue numerose opere tutta la vacuità e la vanità della coltura materialista e pagana per la quale si nutrono tanti entusiasmi». L’Aargauer Volksblatt (num. 113 del 25 marzo) metteva in rilievo che l’autorità cantonale dava pessima prova di sé, respingendo il Förster; il Thurgauer Tagblatt (n. 65 del 23 marzo) pur dichiarando di appartenere a un altro indirizzo notava che «lo slancio e la serietà dell’opera del Förster avrebbero dovuto procurargli già da molto tempo una docenza ordinaria; invece si promuovono dei liberi pensatori che sono vere nullità». Perfino la Neue Züricher Zeitung che aveva servito ai professori contrari al Förster per combatterlo, dovette alfine deplorare l’avvenuto ed esprimere la speranza di una riparazione. Il grosso della stampa per altro si ravvolse nel silenzio o cercò – come la Kölnische Zeitung – di negare perfino l’importanza del Förster. Ben altro fu l’interessamento e il putiferio della stampa ebraico-liberale di tutti i paesi, quando quattro anni fa, il Wahrmund dovette abbandonare l’Università enipontana e fu promosso a quella di Praga, per le volgari bestemmie con cui egli, professore di diritto canonico, aggredì la Chiesa cattolica e i suoi dogmi. Ma così la va e così la andrà in avvenire, finché nella stampa, nelle scuole, nei parlamenti, nei governi i cattolici non avranno voce che basti a farsi ascoltare. Il «rispetto a tutte le opinioni», il «rispetto a tutte le fedi», il rispetto a un protestante che mostri delle simpatie per i cattolici e più ancora il rispetto a un cattolico, non saranno che una frase ed un sogno, se – dispiace dirlo, ma purtroppo è così – se non si sarà capaci di procurarselo, magari unguibus et rostris. 