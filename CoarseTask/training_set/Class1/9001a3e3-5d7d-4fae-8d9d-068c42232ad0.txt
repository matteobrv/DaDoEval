Quando vengono riconvocate le Diete, i regni e i paesi rappresentati al Consiglio dell’Impero risorgono nel loro storico costume. Pare quasi, che i duchi, i conti principeschi, i re, i margravi si ripresentino alla ribalta della storia. Ma né in Istria, né in Moravia, né in Carniola, né in Boemia c’è chi intende la loro lingua e che accetti senza proteste e senza ilarità codesto enorme anacronismo. Cosicchè dopo una rappresentazione breve, interrotta da fischi e scappellotti il governo si rassegna per la centesima volta a rimettere nei loculi funerari le mummie del «nesso storico». Vedete un po’ quello che è accaduto giovedì e ieri. Nella Dieta stiriana un deputato sloveno, per la prima volta, ha parlato sloveno. Fischi, urli, proteste dei tedeschi. Il capitano provinciale pregò l’oratore a parlare tedesco, non comprendendo egli l’idioma sloveno. Urli e fischi degli sloveni: Lo sloveno è una lingua, non un idioma, abbasso! La seduta è interrotta. Gli sloveni si radunano in fretta e decidono stante pede di fare l’ostruzione, quando non venga data loro soddisfazione. In Moravia i socialisti danno l’assalto alla tribuna presidenziale perché il presidente non legge una loro interpellanza prima della trattazione delle proposte d’urgenza. Il capitano chiude in fretta e furia e si precipita fuori dell’aula a salvamento. In Carniola gli sloveni chiedono l’elaborazione di una legge contro le scuole tedesche, copiando il testo dalla lex Axmann, votata alla dieta austriaca contro le scuole slovene. Tumulti contro il luogotenente Schwarz: Siamo sloveni, fuori i tedeschi! E nel regno di S. Venceslao? Qui tanto e tale è il nesso storico che si teme di metterlo alla prova anche per una seduta sola. Eccellenze esperimentate, uomini di Stato consumati alla politica, conti, baroni, principi con molte medaglie e molte tradizioni e – cosa moderna – molto argent concentrano tutta la loro potenza, tutta la loro intelligenza per stringere una tregua, mettere in moto il carro almeno una giornata sola. E pur non si muove! Una lunga relazione telegrafica ci annunzia che anche le trattative corse ieri furono senza risultato. La conferenza dei capiclub non significò avvicinamento alcuno. Tuttavia il principe Lobkowitz – dice il nostro telegramma – espresse l’opinione che si arriverà ad un accordo. Sarebbe il millesimo che si raggiunge in Boemia senza che la formula scovata con tanta arte abbia mai avuto un significato di pacificazione o tregua nazionale. La verità è che le Diete, costituite come sono, rappresentano un anacronismo il quale si trova ad ogni passo in conflitto colle esigenze e colle condizioni reali della vita moderna. Solo l’autonomia nazionale col suffragio universale può restaurare la vita delle rappresentanze provinciali. Ma a tale meta la via è lunghissima e su essa vanno lasciati addietro gli idoli infranti di parecchi secoli. 