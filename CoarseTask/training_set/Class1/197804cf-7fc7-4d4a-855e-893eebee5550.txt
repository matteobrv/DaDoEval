Questa mattina si è tenuto il Congresso Straordinario del Comitato Diocesano Trentino per l’azione cattolica. Comparvero circa un’ottantina di soci, venuti anche da lontano. Era presente anche un deputato della quinta Curia Don Baldassare Delugan . Giunsero telegrammi di adesione e di augurio del m. rev. Don Giacinto Vedovelli, parroco di Vigo d’Anaunia, e del maestro dirigente Roberto Rocco Tonolli. Alle nove il Presidente mons. Gio. Batta Inama , dato ai soci il cordiale saluto e rallegratosi per il numeroso intervento, esprimeva i motivi e l’oggetto della adunanza. Quindi in una breve relazione espose quanto fu fatto per la compera dei fabbricati del Seminario, presentò il piano di riduzione della casa del vecchio ginnasio allo scopo di farne la sede delle associazioni cattoliche e domandò l’autorizzazione a incontrare le spese che all’uopo fossero necessarie. La relazione fu accolta con viva soddisfazione e con plauso e le proposte della direzione furono approvate all’unanimità. Quindi mons. Inama diede la parola al Vicepresidente d.r Giuseppe Cappelletti il quale espose i cambiamenti da introdursi nel § 3 dello Statuto per rendere possibile l’allargamento dell’attività del Comitato e riferì sui passi da farsi e delle spese da incontrarsi per dare l’antico valore ai detti cambiamenti. Il Congresso annuì unanime alla relazione e alle proposte. Il Vice dr. Cappelletti sottopose poi al Congresso le mutazioni da introdursi nel § 14 delle statuto riguardante la composizione della direzione, composizione che, come era organizzata finora, rendeva il funzionamento della Direzione alquanto difficile e a volte un po’ lento ai desideri e al bisogno. Disse altresì delle Delegazioni e del piano di procurare alle stesse una uguale rappresentanza del Comitato. Chiuse col presentare le proposte concrete della Direzione che furono accolte con generale consenso . Per incarico della Direzione il consigliere rev. D.r Guido de Gentili parlò dello sviluppo e della diffusione maggiore che specialmente nelle circostanze odierne deve darsi alla stampa cattolica. In questo riguardo richiamò l’attenzione del Congresso sul valido aiuto che potrebbero e dovrebbero prestare le Delegazioni, e invitò caldamente i soci del Comitato a volerle costituire quanto prima in base all’apposito regolamento elaborato dalla Direzione ove già non fossero state costituite, e a volerle quanto prima convocare ad adunanza, ove già sono formate e pronte e a cominciare il loro lavoro. Nel Congresso, profondamente compreso dei gravi bisogni dell’ora presente e della necessità di una viva ed energica azione cattolica sociale, si mostrò in perfetto accordo con le idee esposte e si spera che quanto prima si abbiano a vedere i frutti che debbono arrecare le Delegazioni che dopo le esperienze di due anni furono sostituite alle primitive Commissioni. Alle 10 e mezza, dopo brevi e sentite parole di mons. Inama si chiuse il Congresso che lasciò in tutti la migliore impressione per i progressi del Comitato, per la viva partecipazione che i soci prendono alla sua azione e per i frutti sempre migliori che da questa a buona ragione si aspettano. Ora, come fu accennato ripetutamente nel Congresso sta specialmente nelle Delegazioni di spiegare la loro attività nelle singole vallate, studiandone esattamente i bisogni, riferendone alla Direzione e provvedendo d’accordo con essa all’erezione, allo sviluppo, e alla diffusione delle società dirette a istruire e ad educare il popolo, a migliorarne le condizioni economiche e a renderlo indipendente, a procurargli maestri che corrispondano ai suoi sentimenti, a salvaguardare la gioventù dai pericoli: in una parola a difenderne e promuoverne tutti gli interessi materiali e morali. 