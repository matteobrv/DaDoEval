Grandi apparati coreografici – La neutralità di Cogoli e Greif – Insidiosi attacchi nell’«Alto Adige» e nel «Popolo» – Confessione preziosa – Metodi socialisti di sincerità e di lotta economica – Le nuove società ristaurano il vecchio vessillo – Inevitabilità e inutilità del cozzo dei principi. Le vecchie società magistrali – le cosidette neutre – da qualche tempo hanno adottato un nuovo metodo di battaglia. Inscenano dei congressi con grande sfoggio di adesione e di partecipazione; incielano il loro passato con iperboli da disgradarne i seicentisti; danno cristianamente delle graffiate ai maestri che non si assoggettano al loro infallibile tribunale, proclamano che ad esse sole appartiene l’avvenire e che fuori di loro non vi è salute. Un congresso si tenne mesi or sono a Cles, e un secondo nel mese di giugno a Trento per festeggiare il venticinquesimo anniversario della fondazione della società magistrale di Trento e Mezzolombardo, che, com’è noto, esercitò ed esercita su tutte una speciale influenza. L’Alto Adige e il Popolo portarono la cronaca della giornata. «Notammo – così l’Alto Adige – il nostro podestà Antonio Tambosi, il deputato Dott. Battisti, il deputato Dott. Viesi , il direttore delle scuole cittadine Don Rigo, il Prof. Bertagnolli, l’avv. Dott. Menestrina, i rappresentanti le diverse società magistrali trentine, i rappresentanti del Popolo e dell’Alto Adige, dell’Eco del Baldo e di tanti altri ancora» . Fra i «tanti altri», come risulta dalla relazione, c’erano – in segno di perfetta superiorità e neutralità – anche il Prof. Cogoli e l’ispettore in pensione Greif che presero la parola. A leggere questa serie di nomi mi corse alla mente – sia lecito ristorarci con una reminiscenza – mi corse alla mente il banchetto del conte zio. «Tutto ben ponderato, racconta il Manzoni, il conte zio invitò un giorno a pranzo il padre provinciale e gli fece trovare una corona di commensali assortiti con un intendimento sopraffino. Qualche parente dei più titolati, di quelli il cui solo casato era un gran titolo; e alcuni clienti legati alla casa per una dipendenza ereditaria, e al personaggio per una servitù di tutta la vita; i quali, cominciando dalla minestra a dir di sì, con la bocca, con gli occhi, con gli orecchi, con tutta la testa, con tutto il corpo, con tutta l’anima, alle frutte v’avevan ridotto un uomo a non ricordarsi più come si facesse a dir di no». Come risponde bene, per più capi, il paragone! Il conte zio, a tavola parlò di Madrid: «della corte, del conte duca, dei ministri, della famiglia del governatore, delle cacce del toro...», insomma dei suoi successi, dei suoi trionfi, delle sue glorie; e dopo tavola «con un grande studio, una grand’arte, di gran... parole» compì l’opera e riuscì ad ottenere «effetti corrispondenti»: «riuscì, dice ironicamente il grande Lombardo, a far andare fra Cristoforo a piedi da Pescarenico a Rimini, ch’è una bella passeggiata». Vedete che bizzarri ricordi mi frullarono nel capo a leggere la cronaca sopra menzionata! E per poco che avessi lasciata correre la fantasia, chissà che per poco dal sacrificio del povero, innocente e benefico fra Cristoforo, immolato a un banchetto diplomatico, non fossi volato alla testa di Giovanni, troncata in un banchetto festivo... Gioca dei tiri birboni la fantasia! Quasi non bastassero i partecipanti in persona, c’erano, in ispirito e per lettera, degli aderenti: «il d.r Antonio Zampedri, capitano distrettuale di Mezolombardo, l’on. d.r Bertolini, l’on. Bellat, il maestro Zaniboni per il consiglio scolastico di Riva, il prof. Agostino Bonomi, Antonietta Bonelli» ecc. ecc. ecc. Cavate il fiato se potete dopo tanti nomi e sotto tanto pondo! Provate, se siete capaci, a dire... di no! Tanto più che i dissidenti, a quest’ora sono arciconvinti del loro torto. Infatti il cronista dell’Alto Adige o il rappresentante della Valsugana – dalla cronaca non apparisce con tutta chiarezza chi dei due, ma forse l’uno e l’altro – assicurano che «i manipoli dei maestri clericali... ben presto vennero delusi nelle loro aspirazioni...» (questi ultimi eloquentissimi puntini sono dell’Alto Adige); e il presidente della società trentina sembra vederli nuovamente nell’antico ovile benché, da profeta che non vuol essere smentito, pigli tempo a celebrarne la conversione di qui a cinque lustri. Forse per accelerare lo storico momento, dopo i rimproveri e le ammonizioni impartite nella fausta giornata del venticinquesimo, si ebbero nella stampa liberale e socialista delle cariche a mitraglia. Chi vuol vederne esempio legga l’articolo di un «vecchio collega» del Popolo dei 25 giugno e quello posteriore che il Trentino, con ottimo pensiero, riportò dall’Alto Adige del 1 luglio. L’uno e l’altro sono scritti colla penna intinta nella bava e nel fango e sono un triste sintomo di certi elementi che si sono infiltrati nella classe magistrale. Curiosa del resto questa campagna! Si continua a ripetere che i dissidenti sono un piccolo pugno di gente e che il loro distacco, nonché danneggiare, rinvigorì le vecchie società ; ma con tutto ciò non si lasciano in pace, ed ora con grandi apparati coreografici, ora colle rampogne, colle offese, colle minacce, si cerca di farli tornare sui loro passi e di farli rinnegare la bandiera intorno alla quale si sono schierati. Donde e perché tanto accanimento? Forse vi fu dato appiglio con un contegno rude ed aggressivo? Tutt’altro! Lo stesso Popolo, sopra citato, scriveva: «... non sono punto violenti, non ricorrono all’arma della prepotenza, adoperano le lusinghe. E però sono maggiormente temibili». Bella confessione, non è vero? La prepotenza e la violenza sono lungi dalle nuove società. Unico rimprovero... le «lusinghe». Quali? Non certo quelle dei posti di prima classe. Non è alle adunanze delle nuove società che intervengono certi pezzi grossi dei luoghi maggiori, e con quella frase non si può alludere ad altro che ai benefici arrecati e che ancor si possono arrecare al ceto dei maestri in generale. Infatti è noto che gli ultimi miglioramenti votati in proposito alla Dieta, son dovuti principalmente ai deputati popolari. Questo è lo spino nell’occhio a certi signori delle vecchie società; questa è l’assidua cura che li tormenta! Perciò, dopo avere invocata e ottenuta la legge del 1910, offrono il triste spettacolo di azzannare rabbiosamente la mano che la concesse. Il Vigile dell’Alto Adige la chiama «nulla di meglio che un tradimento, per il quale i maestri non possono essere che arrabbiati, anziché soddisfatti» ; e si noti ch’ei parla della legge in genere, riservando per la divisione in classi, generalmente lamentata, altre e più forti invettive. L’Alto Adige pur di sfogare il suo spirito di parte e confermare i maestri nella... neutralità, accoglie sfoghi così triviali, non pensando che alla legge contribuirono anche i deputati liberali o sperando che il pubblico l’abbia dimenticato! Ma di ciò non è a farsi meraviglia. Meraviglia invece che si chiami un tradimento quella legge, per cui gli stipendi dei maestri della provincia che nel 1909 non toccavano il milione, furono portati a più di 2 milioni, con un miglioramento complessivo di più che il cento per cento. Meraviglia che si chiami tradimento quella legge che, se fu combattuta da certi maestri, seguaci del Popolo, fu invece chiesta insistentemente, proprio nella sua forma nota e concreta, da tutti gli altri, non senza proteste contro i nemici intestini che tentavano d’impedirla; quella legge per la quale si ringraziarono i deputati e che – fu detto in adunanze delle stesse vecchie società – diede finalmente ai maestri il modo di attendere con più pace e con più amore alla scuola. Questi sono fatti storici che stanno ancora nella memoria di chi si interessa delle cose pubbliche e che, all’occorrenza, si possono provare con numerosi e irrefragabili documenti. Vano è il tentativo di sorpassarli o metterli in oblio, e i metodi di ingiusti e villani attacchi contro la maggioranza alla deputazione dietale, se possono riuscire graditi alla stampa liberale e socialista, non sono perciò né più degni di educatori, né più confacenti allo scopo. I maestri che hanno ancora un senso del giusto e dell’onesto, non possono che sentire ribrezzo di sì triste campagna e convincersi sempre più che non è certo la migliore compagnia quella di chi trascura i più alti problemi dell’educazione ed usa nella questione economica tutto il linguaggio e le arti del socialismo più spoglio di ogni coscienza e più sbracato. E poi si lagnano delle «defezioni», delle «scissioni», delle nuove società. Che fecero queste infine? Nient’altro che ritoccare al vecchio programma «Educa e spera», programma che, come disse il Prof. Cogoli, non si può attuare prescindendo dai principi religiosi. E in questo riguardo, quanto, oh quanto lasciarono a desiderare le vecchie società! Quante volte nel loro periodico, nelle loro adunanze, tra i loro soci fu nominato Colui da cui tutto dipende e che è il fine ultimo dell’educazione? Quante volte fu reso omaggio al redentore dell’Umanità che disse: Unus este magister vester, Christus? Quante volte si ricordò la Chiesa, ch’egli costituì depositaria della sua dottrina, suprema tutrice della gioventù? Quante volte invece non si predicò il maggior possibile distacco da quanto sa di religioso e di ecclesiastico! Quante volte non si fece atto di adesione a manifestazioni di partito con nota spiccatamente liberale! Basti ricordare a tale proposito l’adesione a congressi della società studenti trentini che rimase celebre per le sue gesta anticlericali. Quante volte si ricorse all’Alto Adige e al Popolo, con pubblicazioni deplorevoli, senza badare che il Popolo nel 1910 tentò perfino di frustrare i miglioramenti che la Dieta stava per concedere ai maestri che l’Alto Adige – che ha una gran voglia di tornare all’ostruzione – condannò con essa per lunghi anni i maestri alla miseria e alla fame! Ma l’Alto Adige è liberale; ma il Popolo è socialista; quindi essi combattano pure, finché si vuole, in certi momenti decisivi lo stesso benessere materiale dei maestri, tuttavia sono e rimangono gli organi diletti di tanti... neutri! E dopo ciò si ha il coraggio di assalire le nuove società e i loro membri? E vi sono perfino persone che occupano nella scuola posti distinti e che – velle o nolle – portano acqua a questo molino? E un Greif, ispettore scolastico distrettuale in pensione, osa dire in un’adunanza di maestri: «Se vi fossero dei vili, di cui mi vergogno d’essere stato ispettore, che disertano dalla società, sulla cui bandiera immacolata (!) sta scritto Educa e spera per farne sventolare una prezzolata su cui potrebbe scriversi Disertazione e tradimento non seguiteli: non possono essere convinti d’aver agito bene e certo non lo sono». Queste parole si leggono nella relazione dell’adunanza della società di Valsugana pubblicata dal Popolo dei 9 luglio né, ch’io sappia, finora smentite . Signor ispettore, con che diritto e con che giustizia entra lei nelle coscienze e le condanna? Con che diritto e con che giustizia dà lei delle anime vendute a tanti egregi maestri? Non sente ella l’iniqua volontà di tali accuse e l’indegno abuso che fa della sua posizione? E cosa vuole che dicano quelli che dall’ispettore in pensione argomentassero all’ispettore in servizio? Ma né ire di parte, né minacce né pressioni varranno a smuovere i maestri che hanno spiegato nuovamente al sole l’antico vessillo e che non credono darsi educazione che non sia pervasa dallo spirito religioso. La tempesta che si scatena contro di loro coll’aiuto degli uomini e della stampa liberale e socialista, stretta in intimo amplesso, non varrà che a confermarli nei loro propositi e a convincere sempre più quanti hanno gli occhi aperti, che ormai anche nel campo scolastico è aperta la lotta sui principi fondamentali e che il sorgere delle nuove società fu ad un tempo una necessità e una vera provvidenza. Giù la maschera, signori! Troppi indizi e troppi fatti ormai v’accusano. Voi siete liberali, voi siete socialisti, voi volete portare principi deleteri e condannevoli nel campo più delicato, quello dell’istruzione e dell’educazione giovanile. Se vi sono ancora delle buone anime che credono di farsi valere in mezzo al vostro seguito, noi le compatiamo, ma il giorno amaro della delusione non mancherà. Per ristaurare un’organizzazione non basta tornar a nominare qua e là il Creatore e la religione, messi tanti anni nel dimenticatoio; e basta ancor meno, quando certe amicizie, certe ostilità e tutta una serie di manifestazioni nella pubblica stampa danno testimonio troppo eloquente dello spirito dei due e di parte almeno dei soldati. Del resto, era naturale che la lotta di principio, anche in questo arringo, scoppiasse pure fra noi. Un tempo si nutrì l’illusione che il Trentino non fosse terreno per il socialismo. Invece venne e corrose perfino parecchi «educatori del popolo». La divisione degli spiriti e il conflitto del bene e del male cova e si espande indisturbato sotto una vernice ingannatrice, è di gran lunga preferibile alla netta separazione, la sincera professione delle proprie idee, il loro cozzo. E in questa battaglia di idee e di principi la stragrande maggioranza dei genitori e cittadini del nostro paese, starà dalla parte dei maestri che sono e si professano cristiani. Un amico dei maestri 