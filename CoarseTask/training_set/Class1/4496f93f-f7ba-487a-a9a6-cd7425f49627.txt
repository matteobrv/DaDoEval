Oggi la data di fine d’anno non è che un avvenimento convenzionale. Oggi niente finisce, domani niente comincia, ma al di là di ogni mutazione del calendario la guerra continua. La giornata quindi si presta ancora meno degli altri anni a delle considerazioni retrospettive. Guarderemo indietro, quando gli avvenimenti che incalzano ci avranno dato tregua, ma fino che la valanga ci trascina e quasi ci precipita, il nostro compito ed il nostro dovere è di fare ogni sforzo per star ritti e guardare coraggiosamente in faccia l’avvenire. Che cosa ci riserberà? Non lo sappiamo, siamo nelle mani di Dio. Ma quello che sappiamo, quello che dobbiamo sapere è che chi s’aiuta Dio l’aiuta. Mai come in questi momenti riesce pericoloso il contegno nettamente passivo, la torpidezza d’animo, l’abulia della volontà. Come per l’individuo questa è l’ora della massima tensione di nervi, così per ogni organismo civile è l’ora del massimo sforzo e della più grande risolutezza. Bisogna aumentare attorno a noi tutte l’energie fattive del paese, per riempire almeno in parte gl’immensi vuoti che si producono. Si ricordi ognuno che è potuto rimanere a casa che deve a sé stesso, ai fratelli che combattono e all’avvenire del paese uno sforzo straordinario di attività privata e sociale per sopperire almeno in intensità alle forze mancanti. Non è necessario di dire su qual terreno tale sforzo debba essere compiuto: dobbiamo in primo luogo intensificare ogni opera di solidarietà cristiana verso chi soffre, dolora, patisce la miseria. In questo riguardo nel nostro paese s’è fatto molto: ma bisogna fare ancora di più. È l’anno del sacrificio. Molti vi perderanno la salute, i beni e forse la vita. Chi vorrà rifiutarsi di sacrificare almeno una parte della propria ordinaria agiatezza? Quando ritornerà il bel tempo, la folla su cui si sarà rovesciata la bufera imprecherebbe a ragione contro chi nei momenti critici non si fosse ricordato che di se stesso. Ma, al di là delle angustie presenti, conviene sovratutto prevedere e provvedere per il prossimo avvenire. Poteri pubblici, comitati centrali, sta bene: ma è storia vecchia come proprio nelle grandi crisi l’efficacia delle funzioni statali diminuisca. Bisogna aiutarsi da sé. Anche al Trentino va detto: aiutati, che Dio t’aiuterà. Quanti siamo in grado di farlo, rinnoviamo quindi a capo d’anno il proposito di voler vigilare, lavorare, provvedere per ovviare come sta nelle nostre forze alle conseguenze della guerra. Bisogna rinnnovare, aumentare, intensificare la produzione della nostra terra. Siamo tagliati quasi dal resto del mondo. Ogni agricoltore diventi un Robinson e pensi di sfruttare con tutti i mezzi le risorse dell’agricoltura e della pastorizia. Mancano le forze ordinarie? Bisogna sopperirvi colle straordinarie. E qui, come dicemmo già in estate, accanto agli organi agricoli ufficiali (Consiglio d’agricoltura e consorzi) sono chiamati ad intervenire, come lodevolmente in molte parti si è fatto, i sacerdoti, le persone colte, quanto resta delle nostre associazioni. Andiamo verso la primavera. Si organizzi, si prendano disposizioni già ora. Se ci anima la carità di Cristo, lo spirito di fratellanza per i fratelli partiti, quanto non potremo raggiungere? Abbiamo visto quest’estate in un piccolo villaggio anaune delle colte signorine di condizione borghese sopperire direttamente a certi lavori agricoli per le famiglie diminuite dei contadini. Se si vuole, si può fare più che non si creda. Ma prima di tutto bisogna scuotere di dosso ai contadini quello strano ottimismo che li rende indolenti, come se la guerra dovesse finire domani e come se colla conclusione dell’armistizio le condizioni economiche dovessero automaticamente ristabilirsi. In ogni caso, nel minor dei casi, se non facciamo ogni sforzo per aiutarci da noi, avremo nel prossimo inverno un rincaro, che potrà anche essere carestia. La previsione del guadagno stesso del resto dovrebbe spingere ogni buon calcolatore ad aumentare la produzione. Abbiamo accennato all’agricoltura, ma altri campi vi sono, per cui va invocato lo stesso atteggiamento dello spirito, lo stesso sforzo di solidarietà. Ma basti per oggi aver parlato genericamente. Che se gli argomenti toccati non bastassero a smuovere taluno – e sono pochi – da quell’appartarsi egoistico che può sembrare in certi momenti l’estremo della furberia, vorremmo affacciare un’altra considerazione ch’è pur ovvia. [...] 