Decisamente l’Alto Adige giuoca d’audacia e d’impudenza. Noi affermiamo di mantenere tutte le nostre asserzioni e l’Alto Adige stampa che ci rimangiamo quotidianamente quanto abbiamo asserito il giorno prima. Noi precisiamo sempre più le nostre accuse ed il galantuomo ha la mutria di stampare che noi siamo rei confessi. Ebbene, spettabile giornale democratico per modo di dire, ritorniamo, se vi piace un po’ sull’argomento. 1. Voi stampate che il Bar. Malfatti non si è potuto accordare col d.r Conci sulle trattative cogli sloveni, perché l’on. Conci era spesso assente per i suoi affari di Giunta. Noi affermiamo invece e vi sfidiamo a negarlo, che l’on. Conci già prima che si fossero avviate le trattative dichiarò al capo dell’Unione italiana ch’egli era decisamente contrario alla cessione del IX mandato trentino. Affermiamo che le trattative gli vennero tenute nascoste, che fu anzi autorizzato a smentire categoricamente le notizie della cessione del mandato, come fece infatti più volte sul Trentino, anche quando oramai tutta la stampa viennese ed adriatica pubblicava i veri termini del compromesso. 2. Ma voi tentate di dimostrare che il compromesso venne stipulato d’accordo o almeno colla tacita connivenza dei deputati Conci e Delugan, stampando che poche ore prima che si tenesse la seduta, ove si doveva agire in base al compromesso, i deputati trentini ebbero in proposito una conferenza col presidente dei ministri. Ma noi vi opponiamo semplicemente che allora il compromesso era già conchiuso. Tant’è vero che il Beck due giorni dopo dichiarava che il convegno aveva avuto solo per iscopo di tranquillizzare i deputati trentini non assenzienti ma che il compromesso era già prima perfetto. 3. Voi infine avete attaccato l’on. Conci per l’ultima votazione e, negando al compromesso italo-sloveno le sue colpe, cercate di rovesciarle addosso a colui che nell’ultimo momento fece quanto stava nelle sue forze per salvare il salvabile. E noi diciamo: è vero che il compromesso non sta colla faccenda delle oasi in nesso direttamente causale, ma è altresì vero che il compromesso aveva infirmata terribilmente la posizione dei deputati italiani, tanto che rimasero isolati, senza amici né a destra né a sinistra, in un’occasione in cui l’annessione di oasi tedesche avrebbe potuto divenire una battaglia. L’indebolimento della posizione italiana era tale che l’on. Conci durante la seduta pregò inutilmente il ministro degli interni Bienerth di prendere posizione per ragioni tecnico-legali contra la pretesa Erler-Schraffl. Il Bienerth ammise che la faccenda della oasi non aveva da far col compromesso per il Tirolo, ma disse di non poter far nulla. E così accadde quella votazione frettolosa, a cui speriamo ancora si possa rimediare, ma non certo seguendo la tattica degli adriatici. Dopo tutto questo l’Alto Adige sa ancora rimproverare l’on. Conci di mancanza di riguardi. Ma quali riguardi si sono usati invece con lui? All’Alto Adige pare oramai troppo che Conci e Delugan, sia pure all’ultimo momento, dopo la stipulazione del compromesso, siano stati avvertiti della sua esistenza. Se questo vi par troppo, non cianciate di solidarietà nazionale, di patriottismo! E concludiamo: per noi tutta codesta triste istoria non è questione di persone, è questione d’indirizzo. A noi poco importa chi sia l’autore del compromesso italo-slavo, importa invece il sapere che anche questa volta gli interessi del Trentino sono stati calpestati, come già nella soluzione della questione universitaria. C’importa di constatare, come abbiamo fatto altre volte, che nei momenti pericolosi alla solidarietà nazionale si sostituisce una solidarietà liberale, la quale vince a costo della prima. Il paese saprà trarne alle prossime elezioni le conseguenze. 