L’urbe era quasi deserta . Pochissimi i forestieri che vagavano come ombre pensose tra le rovine del Foro o sotto le volte arcane del Palatino. Alla fine del 1914 l’umanità non sente più il linguaggio dei secoli e non scruta i segreti della sua storia millenaria. Il piccone dell’archeologo s’è arrestato. Tutto il mondo antico che fino ieri si disse moderno precipita, tutta l’Europa è un’immensa rovina, altri palazzi cesarei crollano o sono abbattuti, altri templi, altre basiliche cadono in polvere. Non diventa piccola, non scompare quasi codesta vecchia e secolare tragedia del Foro romano innanzi alla tragedia immane che si svolge oggi nel mondo? E a qual pro ricostruire faticosamente le secolari vicende umane e ricercare fino in fondo, sotto il lapis niger, le origini d’una civiltà, tentando di strappare ai ruderi dell’opera umana millenaria il loro segreto quando oggidì si rivela in modo così spaventoso che da codesta storia di trionfi e decadenze, di violenza e di sangue non abbiamo imparato niente? Povera filosofia delle menti umane, come appari nuda oggi ed impotente quando ti chiediamo una parola illuminatrice, un responso qualsiasi sul tetro spettacolo che ci offre il mondo in quest’ora d’orrore. I sapienti della civiltà greco-latina messi in fila e quasi chiamati a rassegna nei musei capitolini non vi sembreranno mai così glaciali, così muti, com’ora che guardano col loro occhio freddo e scettico codesta povera creatura del secolo ventesimo che passa accasciata e sgomenta, non trovando nelle figurazioni dell’arte che una sola immagine corrispondente al suo pensiero; quella del gladiatore morente, curvato sulla sua ferita e già avvolto dalle tenebre della morte! Discendendo dal Campidoglio pare che s’abbassi e scompaia con voi nella banalità della vita quotidiana tutta la retorica, tutto il lustro d’una civiltà troppo esteriore, e si spenga il fascino di tutte le declamazioni ed incensazioni umane dal carmen saeculare ai canti eroici del poeta dannunziano. In quest’istante d’immenso sconforto noi finiremmo per disperare della nostra generazione, dell’avvenire, delle sorti dell’umanità e del nostro popolo se per nostra fortuna non avvenisse che mano mano che dintorno nell’ambito della civiltà esteriore si spengono i fuochi fatui accesi dall’orgoglio umano, dentro di noi, nella nostra coscienza di credenti si ravvivi la fiamma della verità cristiana e ritorni a brillare con efficacia nuova la luce del Vangelo. Oh come s’intuisce allora, mentre tutta l’epoca moderna vi crolla d’attorno in un abisso di sangue e di rovine, l’arcana sapienza dei cristiani nostri padri che fuggendo altro clamore e altre rovine ricercarono sé stessi ed il proprio Dio nell’oscura quiete delle catacombe, lasciando quasi all’umanità il loro testamento nei simboli riletti dall’epigrafia: la colomba, la palma, l’ancora, l’agnello ed il saluto che oggi risuona doppiamente nostalgico: IN PACE. E come ci sentiremmo perduti oggi nel tetro labirinto d’un’umanità sconvolta e travolta dall’odio, se sulla faccia della terra non si elevassero sopra i destini degli uomini che le reggie dei principi, e la torre Eiffel e i fumaiuoli degli Skoda e dei Krupp, che la Bavaria o la piramide di Waterloo! Ma per fortuna dell’umanità, discesi dal Campidoglio, noi possiamo salire ancora al Vaticano. Io ho rifatta questa via in un momento in cui l’animo, forse come mai, è disposto a comprendere tutto il significato di quest’ascensione. E senza incarico, senza autorizzazione, ma anche senza presunzione alcuna, e per una colleganza spontanea e naturale colle fibre più intime del nostro popolo, per una comunione intensa con lo spirito che pervade in questo momento e fa palpitare tutti i nostri cuori doppiamente fraterni, io mi sono sentito l’interprete di tutte le nostre anime, specie di quelle che soffrono più crudelmente e l’ho detto al Vicario di Cristo, al Padre comune, a chi rappresenta nella sede apostolica il Principe della pace . Ebbene, perché non so riferire testualmente le molte parole di conforto ch’Egli disse e descrivere l’interessamento vivo e intimamente paterno che dimostrò? Quello che Benedetto XV dettò attorno alla guerra nelle sue lettere e nelle sue encicliche egli lo ridice con una convinzione profondissima, colla voce che gli viene da un cuore acceso dalla carità di Cristo per l’uman genere e colla mente sicura e tutta illuminata dall’eterno sole dell’evangelo. Qui nessuna rettorica nessuna frase artefatta, nessun infingimento diplomatico, quantunque il nuovo Papa dimostri subito a chi ha la fortuna di sentirlo che della diplomazia e di tutti gli accorgimenti umani saprebbe servirsi in modo eminente quando il servirsene possa giovare all’onesto raggiungimento dell’ideale cristiano e civile che gli splende negli occhi. In verità, quando vedete la sua figura esile e bianca nello sfondo damascato della sua biblioteca agitarsi nervosamente sotto il tormento di un desiderio vivissimo e curvarsi tratto tratto, sporgendo inanzi il viso attento quasi a scrutare nelle tenebre d’Europa lo spazio aperto che gli permetta di levare in alto la fiaccola trionfatrice, voi comprendete, come forse non mai la forza morale che rappresenta il Papato nel mondo. Se questa povera Europa l’avesse compreso finora, si troverebbe forse oggidì innanzi ad una tale catastrofe? E come sarà domani, quando diverrà palese l’immensità delle rovine sparse per ogni dove? Benedetto XV è senza dubbio il papa che la Provvidenza ha messo a cavallo di due epoche, perché se il suo compito avesse a fallire, nessuno potesse attribuirlo a mancanze della persona cui si affida un mandato così grave; ma si potrà domare questa volta l’insania umana che l’ha sempre osteggiato? Benedetto XV lo spera e il suo ottimismo gli riluce dallo «sguardo d’inesprimibile affetto» con cui «dall’altezza dell’Apostolica dignità contempla il corso degli umani avvenimenti». Ond’è che quand’Egli avrà alzato la mano per benedire, rivolgendo la mente a chi soffre e nel dolore si rinnova, vi risolleverete non solo confortati del momento presente, ma anche rinfrancati nella speranza di un domani migliore. E quando discenderete dal Vaticano non vi sentirete più soli. Altre terre, altri templi potranno crollare, altri fari estinguersi per la violenza della bufera; ma lassù in alto sfolgorerà ancora sul mondo umiliato il faro del Vaticano. Fortunati noi se la nostra generazione potrà ancora assistere al rinnovarsi di codesta vecchia Europa e al rifiorire di una nuova vita sulle rovine. 