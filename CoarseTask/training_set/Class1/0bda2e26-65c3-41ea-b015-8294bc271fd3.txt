«Chi ha tempo, non aspetti tempo» dice un proverbio che se non è antico, è almeno più vecchio di me e i numerosi lettori della Squilla. Si ricordano i nostri contadini i bei articoli, le belle corrispondenze che fioccavano da una parte e dall’altra la scorsa estate in materia di «campagna bacologica» e forni essicatoi ? Allora, uno predicava da una parte, l’altro dall’altra: bisogna erigere forni essicatoi, se si vuole che i prezzi dei bachi si sostengano, se si vuole che il sudore dei nostri contadini sia giustamente ricompensato. Molti, nei loro scritti, invidiavano i nonesi e i roveretani, perché seppero procurarsi in tempo quel mezzo di difesa contro la speculazione commerciale . Come fu detto ancora, nel nostro Trentino, vi sono altre località dove starebbero bene i forni essicatoi: la val di Cembra, la Valsugana, il Perginese, le Giudicarie, ecc. ecc. Ora ci avviciniamo a gran passi alla bella stagione: siamo già entrati in febbraio e ognun sa che passato questo la primavera è alle spalle. Non vorremmo ci capitasse alle porte la stessa senza che nelle località sopra enumerate si sia fatto qualche cosa del genere. Bisogna pensarci seriamente, poiché la cosa lo merita davvero! Animo dunque! Ci pensino gli interessati, si mettano all’opera! Vorremmo che nella prossima campagna bacologica non ci toccasse pubblicare dalle località in parola, scritti come questi: «Bravi i nonesi, bravi i roveretani, poiché seppero procurarsi un potente mezzo di difesa dei loro interessi erigendi forni essicatoi... e noi?...» Il nostro desiderio sarebbe pubblicare come segue: «In tutto il Trentino bacologico si sono estesi, come una fitta rete, i forni essicatoi, potente mezzo di difesa dei produttori dei bachi da seta. I nostri contadini sono soddisfatissimi del nuovo esperimento e non possono che far voti che anche i loro compagni di lavoro fuori del Trentino imitino il loro esempio!» Capito?... Questo è il nostro voto più ardente, per bene vostro materiale, o contadini! E non mica che sia una cosa impossibile, sapete? Colla costanza, colla ferma volontà si può fare benissimo. La parola impossibile va cancellata dal dizionario, diceva quell’altro filosofo, e pel nostro caso ha pienamente ragione. Ripetiamo: «Chi ha tempo, non aspetti tempo!» fs. 