Noi, dobbiamo confessarlo, abbiamo commesso un grande delitto. In municipio , per mezzo dei nostri amici, abbiamo criticata la proposta di cedere 1000 mq. del giardino Garzetti alla «Unione ginnastica» . Con quali argomenti abbiamo fatto la nostra opposizione? Forse, attaccando l’Unione ginnastica e la sua attività, forse rilevandone la sua opera di partito! No. Ci siamo semplicemente associati agli argomenti di due consiglieri liberali, di due membri di Giunta della maggioranza ed abbiamo aderito alla loro proposta di rimettere la deliberazione su tale argomento al nuovo consiglio, che verrà eletto in base al suffragio universale. Abbiamo anzi aggiunto che, secondo noi, il Municipio di Trento riguardo a sovvenzioni, non ha che due vie da scegliere: o tener conto delle giustificate domande di tutte le società, a qualunque partito appartengano, o respingerle tutte. L’attuale amministrazione ha applicato altre volte questo secondo principio, rilevando che il Comune non si trova in condizioni tali da poter essere troppo largo. Per conseguenza abbiamo chiesto che il principio dell’economia stretta si mantenesse anche di fronte all’Unione ginnastica. La proposta della minoranza della Giunta e nostra è caduta. La maggioranza ha votato la donazione all’Unione ginnastica. E sta bene. Ma era lecito ancora a dei cittadini di Trento, a dei contribuenti del comune di Trento, di esprimere il proprio disappunto per la votazione di una simile proposta? Noi abbiamo creduto di sì ed abbiamo ospitato due articoli, uno di un operaio, un socio della «Mutuo soccorso artieri», società, che si sappia, punto «clericale» , un altro di un cittadino contribuente che deplorava soprattutto la scelta del luogo ossia la distruzione di un giardino. Non l’avessimo mai fatto! L’Alto Adige è montato su tutte le furie, ha detto che quelli del Trentino sono «sdilinquimenti» e che noi possiamo gracchiare a nostro talento, perché infine non facciamo che il nostro mestiere. Ora confessiamo ancora una volta la nostra debolezza. Codeste frasi ingiuriose lanciateci con spagnolesca burbanza dall’Alto Adige, hanno un po’ urtato la nostra non esagerata suscettibilità. E abbiamo pensato che forse noi, organo di un partito che a Trento ha riscosso il plauso di 1343 elettori (vedi elezioni parlamentari 11 giugno 1911) avevamo pur diritto di muovere delle critiche anche se non piacciono all’organo dei 979, tanto più se in buona parte non facevamo che ripetere l’argomentazione di due assessori liberali. Ci siamo anche detto che noi le cui istituzioni pagano fior di quattrini alle casse municipali e di cui qualche impresa può contare tra i migliori clienti del comune avevamo pure il dovere di discutere di cose comunali senza lasciarci terrorizzare dalle ingiurie. O forse che doveva trattenerci dall’esercitare il nostro dovere il ricordo del trattamento usato dalle amministrazioni liberali a noi in occasioni simili, come quando alla società che costruiva il salone Manzoni non si volle vendere a nessun prezzo una lingua di terreno comunale lungo l’attuale edificio, preferendo di affittarla assieme al resto ai militari piuttosto che cederla a caro prezzo «ai preti»; ovvero come quando in sede di bilancio gli attuali rappresentanti della maggioranza ammisero e poi non fecero onorare la domanda di una nostra società musicale per un modesto, troppo modesto sussidio? C’è parso di no e perciò pur riportando integralmente la deliberazione del Consiglio , come ci pregava di fare il Municipio, abbiamo ieri aggiunto i nostri motivi, per i quali a noi pare di non poter cambiare atteggiamento. Abbiamo sbagliato, siamo in errore! E l’Alto Adige aveva il diritto di dimostrarcelo. Ma no; l’Alto Adige vuole non discutere, non ragionare, non convincere, ma vuole terrorizzare. Ier l’altro ha tentato di farlo coll’ingiuria, buttando in faccia a noi ed ai nostri collaboratori, censiti comunali, l’insulto del signorotto al villano che osa contradirlo, ed ierisera, sapete che cosa ha scritto ierisera? Che ognuno veda e giudichi! Ha scritto che, visto che noi critichiamo una deliberazione del Consiglio comunale di Trento, esso, Alto Adige pubblicherà degli articoli di attacco... contro la società ferroviaria Dermulo-Mendola, articoli, che teneva in serbo da parecchio tempo!!! Qui c’è tutta l’involontaria confessione di una campagna ignobile. L’annunzio è come un lampo il quale rischiara d’un colpo solo gli onestissimi propositi e le alte idealità che inspirano in tale mossa il giornale di via Dordi. Giudichi ogni galantuomo, di qualunque partito si professi, se codesta si può dire elevata e disinteressata missione della stampa per il bene del pubblico, o non sia invece una miserabile rappresaglia, inspirata ad un meschino odio di setta. Ma se i signori dell’Alto Adige a cui evidentemente è montato il sangue alla testa, credono di tapparci la bocca colle loro braverie, colle loro retorsioni, si ingannano a partito. Nel Trentino ed a Trento stessa c’è più popolo di quello che l’Alto Adige vede attorno a sé e il gracchiare di questo popolo può essere un giorno una protesta efficace, di cui difficilmente il giornale di via Dordi potrà sbrigarsi col gesto altezzoso del Grande di Spagna. 