Dalli e dalli, l’Alto Adige ha parlato . Ci ha messo alquanto, ma alfine si è pur sempre deciso; e mentre in città tutti ormai parlavano delle dimissioni del cav. Gerloni, delle elezioni suppletorie e del ritiro del Podestà ; mentre il fatto fin da subito era passato nel dominio della stampa, l’Alto Adige si recò a prendere «informazioni a fonte competente», ebbe la conferma di ciò che era già noto lipsis et tonsoribus e ieri trovò il coraggio di pubblicare anche lui all’«ultima ora» la notizia. «Tardi, ma sicuri» sentenzia l’Alto Adige. Non possiamo che dargli ragione. Collo spettro delle elezioni innanzi agli occhi, il foglio di Via Dordi vede ormai i «clericali» all’assalto per insediarsi in ottobre nel palazzo Municipale. Niente paura! I «clericali» non hanno mai nascosto ch’essi non tendono al poco lusinghiero mestolo della città di Trento. Chi ha create le miserie, è ben giusto che lavori a cavarsele. I «clericali» invece hanno sempre detto che non si deve fare d’un’elezione amministrativa un’elezione politica; che non si devono rimpiazzare i seggi con uomini scelti in una cerchia ristretta, tanto per appagare grette ambizioni, e poi amministrare coi sorpassi e coi debiti; ma che tutti i cittadini hanno diritto a una rappresentanza proporzionale nel Consiglio, anche per controllarla certi signori, che del controllo hanno sempre avuto un gran ribrezzo. L’Alto Adige era anche lui un tempo fautore della proporzionalità; però quando la vide battere alle porte di Trento, ne provò un sacro orrore e con lui furono presi dal panico anche i suoi omoni che andarono cercando nei musei dei reazionari le armi antiquate contro il nuovo e temuto sistema di elezione. Venne il giorno in cui l’inclito Consiglio mancante di parecchi membri doveva votare la tassa sul valore locativo e allora, di fornte al nuovo peso, contro cui la cittadinanza sollevava energiche proteste, fu accettata a unanimità la proposta del d.r Degasperi presentata già nella discussione del bilancio e che suonava: «Il Consiglio delibera di passare subito dopo l’approvazione del preventivo all’elezione di un comitato di sette membri scelti dal suo seno coll’incarico di preparare un progetto di riforma elettorale coi criteri della rappresentanza proporzionale». Così anche fu fatto e la commissione fu eletta, solo che, invece di sette membri, se ne nominarono cinque, di cui quattro liberali. Ognuno si sarebbe aspettato che dopo avere caricati i cittadini tutti – senza distinzione di elettori e non elettori, popolari, socialisti o liberali – di una tassa odiosissima e dopo avere aumentato le sovrimposte che infine si ripercuotono sul vivere, rendendolo sempre più gravoso e più caro, ognuno si sarebbe aspettato che i democratici allargassero il voto nel Comune e applicassero i nuovi e moderni criteri, della proporzionalità nelle elezioni. Niente affatto! Essi fanno i sorpassi ed i debiti; essi introducono nuovi pesi; ma non offrono alla cittadinanza il modo di pronunziarsi col voto e di amministrarsi da sé. Le elezioni suppletorie si faranno alla fine di settembre o ai primi di ottobre, prima che si convochi la Dieta, e quindi col vecchio, ristretto, retrogrado sistema. Che liberalismo da strapazzo! E che paura devono avere in corpo certi signori, se rifuggono con tanto studio il libero giudizio dei cittadini. Ma se le elezioni si fanno col sistema vecchio, non si risparmiano però le imposte. È un pezzo che noi predichiamo che tutto a Trento, pane, carne, acqua, quartieri, viene messo a duro contributo. Oggi ne abbiamo la conferma anche nell’Alto Adige «Tardi ma sicuri!». Anche l’Alto Adige adesso spiattella che i trentini saranno veramente allietati dalla tassa sul valore locativo. L’Alto Adige sembra andarne in giubilo; tanto ne mette in rilievo l’esito negativo dei ricorsi. Esso aggiunge anzi una bugiuzza, affermando che il nostro direttore lavorò «direttamente e personalmente presso persona influente della Giunta provinciale per l’accoglimento» dei gravami alla stessa presentati. Ma una bugia più, una meno, conta poco per la coscienza franca ed onesta del giornale democratico. L’Alto Adige a quanto pare, vorrebbe dedurre dalla concessione della tassa chissà quali conseguenze a favore dei famosi amministratori del suffragio ristretto e partigiano. Oh, perché allora si evita di udire la voce dei cittadini in elezioni eseguite con criteri che non privino chi deve pagare del diritto di voto e di compartecipazione al Consiglio? Del resto, la figura che hanno fatto i «signori» nella discussione del preventivo e delle tasse sta fissa nella memoria di tutti e non si cancella. Ma – anche lasciando da parte tutto ciò – sa l’Alto Adige dove, a parere di persone un po’ addentro nelle cose, sa dove si deve cercare la ragione intima e profonda della approvazione della nuova tassa? Ricorda l’Alto Adige che la Cassa di risparmio rifece i conti dell’impianto e ne raddoppiò la deficienza, portandola a 112.000 corone? E sa che la Cassa di risparmio non dà più quattrini alla città di Trento se non ha garanzie di nuove entrate? Il Municipio ha un bel dire che la centrale elettrica è passiva per un importo di poco più che 50.000 cor.; la Cassa di risparmio gli rivede le bucce, rinnova il conteggio, intima con suo ukase che la deficienza è del doppio, e il municipio deve piegare la testa e baciar basso, traendone le conseguenze. E poi l’Alto Adige si rallegra che finalmente la Cassa di risparmio ha concesso anche il mutuo per finire le Scuole d’arti e mestieri. E non dice che anche qui siamo di fronte a nuovi sorpassi; non dice che la fiducia della Cassa non è nella sapienza amministrativa dei radicali, ma nelle tasche dei cittadini: non dice che alle volte la concessione di una tassa, per quanto triste ed odiosa, si fa per non mettere tutta una città nell’impiccio di vedersi negare i soldi da un istituto di credito, cosa che riuscirebbe forse più gradita a certuni per avere il comodo pretesto di levarsi dalle peste e circondarsi dell’aureola di martiri. No, no; godete, esultate, tripudiate, ed evitate lo scoglio del fallimento economico, evitate quello del fallimento morale, asserragliandovi entro le trincee dei tre corpi ristretti ristretti, con lista unica e voto a semplice maggioranza. Tanto e tanto, al vostro liberalismo nessuno più ci crede. 