Trento, 12 Facciamo un po’ di cronaca del mondo. Nel 1889 s’aduna a Parigi il primo congresso per la pace. Quasi ogni anno che seguì ebbe a contarne uno. Quello di Berna fonda nel 1891 un ufficio internazionale permanente per la pace. Nel congresso di Chicago, contemporaneo all’esposizione, viene presentato un memoriale per la pace universale. Lo sottoscrivono anche tre prelati insigni Gibbons, Corrigan, Satolli e il governo degli Stati Uniti lo comunica ufficialmente a tutte le potenze. Li 29 luglio 1899, l’imperatore delle Russie convoca all’Aia il congresso per la pace. Si fonda il tribunale arbitramentale per la pace, al quale sono rappresentati tutti gli Stati Europei, gli Stati Uniti, il Giappone, la Persia. Conseguentemente si conchiudono arbitrati tra la Francia e l’Inghilterra, la Francia e l’Italia, l’Italia e l’Inghilterra, l’Inghilterra e la Germania. Il re di Svezia ne annunzia uno con la Danimarca. A Monaco sorge l’«Institut de la Paix», a Lucerna il «Kriegs- und Friedensmuseum» di Ignazio Block. Il Nobel fonda un premio per il più grande promotore della pace. Rivive l’«Union interparlamentaire» , alla quale partecipano 2000 deputati che rappresentano 17 parlamenti. Nel suo ultimo congresso in Vienna (1903) il d.r Körber risponde al presidente: Il tribunale arbitramentale è divenuto ormai parte integrante della politica internazionale... Intanto la baronessa Berta von Suttner – die Friedensberta – lancia la sua fatidica parola: abbasso le armi! Il Tolstoi grida che la guerra è peccato; i congressi operai, le adunanze femminili vogliono la guerra bandita per sempre. È tutto un idillio, un disio di pace. L’ideale della pace perpetua sembra dominare il mondo desideroso di quiete, portar l’angelo «irene» di nazione, in nazione il ramoscello d’olivo. Il mondo rassomiglia ad un chiostro a mezzanotte, quando nella deserta chiesa della badia si destan lente le voci dei monaci protesi che pregano pace, pace, pace... Aspettate! Il sogno è fugace. Gli uomini non hanno vestito la cocolla, né il mondo è divenuto una tranquilla badia. È rimasto Titanica fucina ove i maghi giganti S’abbatton senza posa d’innumeri braccianti, Con epico fragor! L’inno boero risuona di popolo in popolo a risuscitare gli spiriti guerreschi. Come polvere a polvere si accumulano le invettive, contro questo «fantasma» contro questa «pace», per amor della quale un popolo eroico è lasciato alla mercè del più forte. La gioventù vorrebbe combattere, pugnare contro l’oro e il numero; vorrebbe la guerra per un ideale sublime, per l’indipendenza, la libertà. Passa anche la guerra boera e la guerra ha generato la pace. Victrix causa diis placuit, sed victa Catoni! E il mondo degli idealisti sta di nuovo per cullarsi nel grande dolce suono della bonaccia perpetua, della pace perenne, quando rimbomba improvviso il cannone. È la guerra, ancora la guerra. Una guerra di vita o di morte fra due popoli, due razze. Il mondo cambia faccia per incanto. Gli orrori della guerra sono il cibo morale di tutti i giorni. Si legge, si pensa, si sente che la guerra è inevitabile, che la guerra, non la pace è eterna. Chi pensa alla pace? La guerra s’impone a tutti. E sotto l’incubo delle nuove che porta il sotto-marino orientale, i patriotti francesi riparlano con una specie di voluttà della revânche, Guglielmo affida i compiti più gravi ai ponti sul Reno e Ricciotti Garibaldi prenota adesioni più calde e più serie. La guerra è divenuta dappertutto possibile, probabile, l’unica soluzione! Guerra è fatica, guerra è tormento Mortal vicenda che non ha fine, Inclito nome passa qual vento; Rüine e pugne, pugne e rüine! Chi ha seguito quanto hanno scritto i giornali e le riviste in proposito, dopo lo scoppio della guerra russo-giapponese , deve conchiudere che almeno nella polemica quotidiana chi infine ha ridotto in silenzio l’avversario furono i militaristi. Un eminente scrittore militare prussiano il barone Von Goltz riassumeva nella Deutsche Revue la sua teoria semplicemente così. «La pace è assenza della guerra come il freddo è assenza del caldo». (Una definizione, a dir vero, che non mi va, ma che vale tanto che quelle del Bluntschli , del Mohl , del Kathrein di tutti i giudici e moralisti, le quali dicono ancor meno.) La guerra è soluzione sistematica di contese. Ma la contesa è stato di natura per l’umanità: lo prova la storia, e il fatto che le contese e le lotte nascono in genere per la fame, per la questione dello stomaco, la quale è eterna. La pace non può essere che là ove non regna desiderio alcuno. Ma questo stato d’inerzia psichica non è, né sarà mai della natura umana. La pace è possibile solo entro un campo potenziale (Machtgebiet), cioè là ove una forza superiore a tutti i bisogni e desideri umani impone, rende obbligatoria la pace; ciò avviene p. e. nello stato moderno. Guai però se lo stato moderno perde questa forza: la conseguenza sarebbe la guerra interna. Guai se questa forza non s’impone all’estero: la conseguenza sarebbe la guerra esterna. Quanto più nei mezzi ci prepariamo alla guerra, tanto più vicini siamo alla pace. Quanto più uno è pacifico cioè inteso alla pace, tanto più promuove la guerra: l’imperatore della Korea che non ha saputo essere una potenza guerresca, ha provocato, come altra volta la China, una guerra per rettificazione di confini. La pace armata non è dunque un paradosso più che non lo sia tutta la natura umana; è una necessità. La sfida era troppo aperta perché gli irenici non l’accettassero. Povero Descamps, povero pastor Neumann, povera Suttner! Ecché? Voi dite che l’umanità progredisce, che ci muoviamo dalla barbarie verso la civiltà, dall’egoismo verso l’altruismo e che la guerra, frutto di quella, dovrà sparire col subentrare di questa? – Il vostro ragionamento è un circolo vizioso.– Ma i progressi dell’agitazione per la pace, gli arbitrati, il tribunale dell’Aia?– Tutto si riduce a poco, rispondono i militaristi. Che vale un tribunale senza un organo esecutivo? Perché volete ammettere voi nel diritto delle genti un giudice senza la sanzione della forza, se non lo ammettete nemmeno nel diritto civile? L’attività del tribunale ha finora dimostrato solo questo, che se uno dei contendenti vuole evitare la guerra trova in esso un comodo mezzo per cedere in via di fatto. Ecco tutto. Ma potete voi imaginare i principali rivolgimenti storici arrestati da un arbitrato? La guerra di Cartagine evitata in forza d’un tribunale internazionale? Tale in ultimo lo stato della questione e il risultato della polemica. Ha ragione infine lo scettico che si beffa degli sforzi inutili degli umani o il fatalista, impassibile a le sorti «magnifiche e progressive». Vediamo un po’ la storia degli ultimi tempi. Un progresso verso la pace c’è indiscutibilmente. Lasciando anche da parte i 1200 casi in cui secondo il Descamps gli Stati dal 1815 in qua riscorsero all’arbitrato, sta il fatto del raggruppamento degli Stati in alleanze le quali non sono nient’altro che ingrandimenti del «campo potenziale» ove la pace è imposta. Nessuno sogna più la monarchia universale, ma in Europa il cosiddetto «equilibrio», in America la dottrina di Monroe la sostituiscono in via di fatto – non diciamo ora a che prezzo! Di più i progressi della democrazia hanno reso impossibile la guerra personale e di famiglia. È ben vero che un popolo, specialmente se è nazione, non è meno orgoglioso e geloso dei suoi diritti reali o supposti di quello che lo sia un re. Ma d’altro canto la democrazia che s’allarga ed invade lo stato apporta questi due vantaggi: le camarille o le caste che si preparano alla guerra non per la pace, ma perché vi vedono un mezzo per sostenersi e di governare vengono sempre più ricacciate dall’ambito della vita pubblica. In secondo luogo gli Stati moderni tendono (non importa per la questione di principio, se il modo non ci va) al progressivo armamento di tutto il popolo, in maniera che in una guerra eventuale viene cointeressato non il principe coi suoi mercenari, ma un numero massimo di cittadini i quali essendo contemporaneamente partecipi del potere legislativo e sovrano, sapranno evitare guerre che non siano o vengano credute veramente inevitabili. Tanto che non sembra irraggiungibile l’ideale che la guerra si riduca a una lotta pro aris et focis. Battaglie saranno come quelle d’Ettore e d’Enea sotto le mura di Troia. Tutto questo ad una condizione però che concerne il carattere di questa democrazia. Siamo al solito bivio che separa tutte le questioni del giorno. Alla missione pacifica della democrazia non cediamo, fino che non è pacifica in sé, nei suoi mezzi, nelle sue mosse quotidiane. Il pensiero della rivoluzione è ormai il pensiero della guerra, e i socialisti che prevedono nel loro programma una guerra civile prima di dare la scalata al potere, sono tristi emissari della pace. Chi semina odio e ribellione fra classe e classe non raccoglierà la pace, frutto d’amore. Come non abbiamo una fede assoluta nel tribunale dell’Aia, molto meno crediamo in quello d’Amsterdam, a cui inneggia Enrico Ferri . L’orifiamma non è bandiera di pace. Ben altri presidi d’ordine morale devono accompagnare la democrazia! Non pensiamo ora alla proposta, presentata già al concilio Vaticano e rievocata sempre, d’un Vicario di Cristo, paciere supremo. Gli è che la democrazia dev’essere cristiana, i progressi suoi, progressi della carità di Cristo. Di quell’amore di cui ardeva Francesco là su la sacra Verna, quando, abbandonato l’arme, visse per la pace. Il monumento del Rossignoli eretto lassù ove sta con trepido volto il garzoncello dinanzi al Santo, e stringe le pudiche palombe al cor, è il labaro della pace perpetua che si compie nel gran regno avvenire, ma che viene preparato quaggiù. Isidoro del Lungo v’ha posto quest’ iscrizione: Al Santo della fraternità cristiana. E ha dato al suo discorso inaugurale una conclusione che voglio mettere in fine alle mie considerazioni. «E quando a questo magnanimo principio di fraternità, la civiltà, che da Cristo prende l’era ed il nome, avrà dato la sua maggiore espansione con la fraternità degli individui, delle nazioni, delle classi sociali amicate dalla feconda compensatrice legge del lavoro e dell’amore, i venuti dopo di noi in quel giorno sereno, che Dio sul capo nostro, traverso le tempeste matura, rileggendo qui, appiè di codesta Statua “al Santo” soggiungeranno, in quell’augurata pienezza di tempi, e al Profeta!». FORTIS 