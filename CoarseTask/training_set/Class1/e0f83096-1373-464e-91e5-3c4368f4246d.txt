Ieri si ebbero dunque le elezioni del III corpo del Municipio tridentino . Il capolista, dr. Silli, raccolse 415 voti, i moderati Girardini 382, Mazzurana 382 e il conte Manci 380. La partecipazione fu dunque scarsissima, quando si consideri che circa 180 voti vennero dati per procura. Trento s’è ieri appena accorta che venivano eletti i suoi amministratori, anzi per poco non dimostrò di disinteressarsene. Gli aventi diritto a voto erano 2224, ma il voto venne esercitato, comprese le procure raccolte in quel modo che tutti sanno, appena da un quinto, anzi nemmeno dalla quinta parte. Questa proporzione è ancora peggiore di quella raggiunta nel 1907, quando gli elettori inscritti nel III corpo erano 1900 ed i votanti furono 587, cioè il trenta per cento. È chiaro evidentemente che la grande maggioranza dei cittadini boicotta le elezioni comunali, e la nostra affermazione che viviamo in pieno sistema di oligarchia è rinforzata dalla votazione di ieri. Le cause non vanno certo ricercate nel disinteresse dei cittadini per l’amministrazione della città, ché tutti comprendono la gravità dei compiti che incombono alla deputazione in un periodo industriale e di municipalizzazione. Il disinteresse è per l’atto elettorale stesso. Le divisioni degli interessi o dei partiti in Trento, sono tali che non possono rivelarsi nelle strettoie del presente sistema elettorale. E qui vi è un errore non solo di grandezza, ma anche di costruzione. Una riforma che vuole veramente riformare qualche cosa non basta che allarghi il voto ad un maggior numero di cittadini, ma bisogna che conceda anche ai cittadini, i quali già possiedono il voto nei tre corpi, il mezzo di avere ingerenza nell’amministrazione comunale senza temere sopraffazioni. Date ai 2200 elettori del terzo corpo un sistema elettorale che permetta loro di affermarsi, anche se non possiedono la certezza o la probabilità della maggioranza assoluta, ed essi accorreranno alle urne. Che importa se un dato gruppo d’interessi o un partito sa di non raggiungere che 180 voti? Introducete la proporzionale, suddividete i mandati fra le varie liste secondo le rispettive forze e (per scegliere quest’esempio) al gruppo che ha raccolto 180 voti toccherà un consigliere, a quello che ne ha 360 o giù di lì toccheranno 2 consiglieri e al partito che si è affermato con circa 520 voti spetteranno gli altri tre consiglieri. Non serve la rappresentanza proporzionale a promuovere il concorso alle urne e a costituire veracemente ed equamente quella rappresentanza di interessi che si propone, ma non raggiunge, l’attuale suddivisione in corpi elettorali? Gli elettori dell’Unione popolare hanno quindi colpito giusto quando hanno chiesto che, accanto all’argomento del suffragio, venga introdotta anche la proporzionale nei corpi già esistenti, affinché essi diventino la vera rappresentanza degli interessi che vi sono circoscritti e non una comoda architettura per l’oligarchia di un partito. 