La festa degli uomini di buona volontà, nunzia di pace, fu giorno di provocazione di guerra per gli invasori. I giornali di Innsbruck sono zeppi di relazioni sulle feste natalizie, sugli alberi di Natale piantati dal Volksbund in Valsugana e sulle alture di Folgaria. Un italiano non può leggere quelle colonne fitte d’ingiurie e di falsità senza che gli monti il sangue in viso. Pochi uomini, ma energici ed avveduti, servendosi di una stampa diffusa, creano nelle città del Tirolo un’opinione pubblica la quale incomincia a credere quello che un giorno pareva solo un sogno romantico di un dottore bavarese: la germanizzazione di quel territorio che la geografia ufficiale chiama «parte italiana della provincia». È questa un’aspirazione che alla grande maggioranza dei partigiani del Volksbund stesso sembrerà molto lontana, un ideale difficilmente raggiungibile. Ma v’è un’altra meta, la quale può sembrare più vicina, più raggiungibile: la distruzione nella coscienza tirolese della provincia bilingue, dove la maggioranza deve pur fare i conti con la minoranza e parallelamente la distruzione nella coscienza trentina del Trentino con tutti i suoi ideali, con tutta la sua storica lotta. La prima parte del programma politico ci pare già riuscita o almeno bene avviata. Di questi giorni infatti il Volksbund, società non politica, fa della politica addirittura elettorale. Si può leggere che il dr. Grabmayr non riuscirà a far accettare la sua candidatura nel collegio delle città di cura, perché non è né socio né favorevole al Volksbund. La seconda è un po’ più difficile, ma i tentativi di attuarla sono ormai tanto evidenti e ripetuti che meritano considerazione. Apertamente si afferma che il Volksbund ha tendenze antiautonomistiche e, tanto per non far della politica, nelle Innsbrucker Nachrichten di ieri si minacciano i preti e i signori di avviare una protesta alla gente che lavora contro l’attuale tattica della deputazione italiana. La minaccia è poco seria; non è però fuor di luogo l’avvertire che in certi villaggi la demagogia volksbundiana potrebbe almeno riportare un qualche frutto, per quanto momentaneo. Di fronte a questo stato di cose è specialmente il partito popolare trentino per il carattere suo, chiamato alla difesa. Intensificare il lavoro di propaganda, educando il popolo ad una coscienza positivamente nazionale, illuminarlo politicamente ed attirarlo entro la sfera delle responsabilità politiche è un compito che urge sempre più, e pecca d’omissione colui che fidandosi del suo intervento autorevole sul momento, non concentra tutti gli sforzi suoi nell’educare politicamente le classi rurali. Presto si proclameranno le elezioni all’impero; seguiranno nel medesimo anno quelle dietali. Per le une e per le altre il Partito Popolare si presenta col suo programma economico-nazionale. In questo senso è necessario che il popolo dia la sua risposta agli invasori con la scheda elettorale. Noi, fidando nella nostra organizzazione e nella bontà della causa, speriamo che il popolo ci segua e che respinga con noi i perturbatori della pace, i seminatori della discordia. 