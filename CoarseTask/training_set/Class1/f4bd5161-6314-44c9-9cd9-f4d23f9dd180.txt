Un telegramma importantissimo che abbiamo stampato due giorni fa è rimasto per la ressa delle cose senza commento e sarà forse passato inosservato. Eppure in tempi più tranquilli la notizia avrebbe certo fatto rumore. Vi era detto laconicamente che l’Imperatore sanzionava le ultime leggi votate in tutta quiete recentemente dalla dieta morava. Queste leggi non sono altro che un modus vivendi stabilito fra le due nazioni che abitano la Moravia. Un breve intervallo separa quest’opera di pacificazione dai sanguinosi fatti di Brünn, i quali a loro volto non furono che un episodio di una lunga lotta fra due popoli, l’unico rapporto reciproco dei quali fu l’odio di razza. Pare un miracolo che dopo tali precedenti la dieta morava a enorme maggioranza abbia votata una nuova legge elettorale la quale assicura la maggioranza agli czechi, finora in minoranza e abbia poi votate le altre leggi che riguardano la divisione nazionale delle autorità scolastiche e l’uso della lingua presso le autorità autonome, le quali leggi formano un iunk tim colla riforma elettorale. Queste leggi significano che i tedeschi in Moravia hanno prudentemente ceduto le loro posizioni privilegiate, e che in cambio di ciò gli czechi hanno aderito al principio dell’autonomia nazionale. La divisione nazionale non può essere più completa. Ogni nazionalità possiede autorità proprie in tutte le istanze, e in quanto al sistema elettorale, essendo impossibile stabilire collegi elettorali, perché la popolazione è mista, si costituirono collegi elettorali nazionali ideali; cioè secondo un apposito catasto che contiene gli elettori non in ordine territoriale ma in ordine alla nazionalità a cui appartengono. In base a queste leggi può accadere che nel medesimo distretto, nello stesso comune, esiste, l’uno accanto all’altro, un consiglio scolastico e un circolo elettorale per ciascuna delle due nazioni. È facile comprendere quali enormi ostacoli abbia dovuto costare lo stabilire l’autonomia nazionale con simili precedenti e in condizioni così complesse. Tanto più grande è l’ammirazione per il felice compimento dell’opera. È naturale che i tedeschi della Boemia ne approfittino per opporre agli czechi che anche nel regno di S. Venceslao la pace nazionale, se sinceramente voluta, sarebbe possibile, e l’argomento più forte in loro favore è certamente questo: che l’autonomia amministrativa nazionale e i collegi elettorali nazionali, devono essere tanto più facili in un paese, ove le due nazionalità non sono mescolate ma divise territorialmente. Senonchè, dice la «Neue Freie Presse» gli czechi si sono intestarditi in una formula vuota: «l’unità del paese», e mettono sempre innanzi la parola terrificante: «sminuzzamento del complesso storico», dietro alla quale però si nascondono gli interessi di chi vuole dominare. Ed ora i lettori comprenderanno perché abbiamo dedicato un articolo alla questione morava. Il caso della Boemia è – mutatis mutandis – analogo a quello del nostro paese, solo che qui i tedeschi non si ribellano alle formule vuote, ma ne fanno uso essi stessi per i medesimi motivi che la «Presse» rinfaccia agli czechi. Leggano i lagni e le proteste dei loro fratelli in Boemia il d.r. de Grabmayer e quei partiti tirolesi che s’oppongono con tanto accanimento all’autonomia trentina. Vedano un po’ quei partiti che cosa pensino del dogma dell’«unità» provinciale i loro connazionali in alti siti. La «Landeszerreiszung» fu anche nell’ultima tornata dietale lo spettro che si volle far valere contro la divisione nazionale del grande possesso. Eppure anche in Tirolo dietro a quello spettro non si nasconde che la voglia di predominio e l’attaccamento all’egemonia antica. Le idee però camminano e l’esempio della Moravia farà strada. Constatiamo anzitutto che anche la sinistra tedesca incomincia a familiarizzarsi coll’idea autonomistica. Il magno organo liberale infatti la «Presse» conchiudeva giorni fa un articolo sulle nuove leggi morave con queste parole: «queste leggi sono una nuova prova che la pace nazionale se sinceramente voluta è anche raggiungibile e che l’unica base sulla quale è possibile una convivenza pacifica delle nazionalità in Austria è la divisione dell’amministrazione, l’autonomia nazionale!». È ormai una confessione preziosa che l’evidenza dei fatti ha strappato ai più acerrimi sostenitori del centralismo tedesco. Certo che i tirolesi, come hanno fatto recentemente, opporranno che il Tirolo non è la Moravia né la Boemia, ma il principio dell’autonomia nazionale, una volta ammesso, una volta sancito, compirà trionfalmente il suo corso abbattendo tutti gli ostacoli. 