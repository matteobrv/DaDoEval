L’ultimo giorno dei grandi congressi è in genere destinato a fare «piazza pulita». Si passano frettolosamente le proposte, i voti, le risoluzioni e tante altre cose più o meno platoniche, sulle quali si mette lo spolvero con benigna indulgenza. Non così avvenne invece a Lipsia nell’ultima giornata del Congresso socialista. Vi fu anzi discussione vivace e animatissima. E non a caso. Si trattava della posizione del partito verso i suoi due maggiori avversari la religione e il capitale. Ricordiamo i principî. La religione è cosa privata. Il capitale è il nemico. Nessuno ne dubita, sia marxista, integralista, revisionista o che so io. Sono i principî immortali, i capisaldi... e le frasi fatte. Ebbene. I soci di Breslavia si incaricarono, per conto loro, della cosa privata. Interpretando acutamente la breve formula e facendo un logico ragionamento ne tirarono la conclusione in un ordine del giorno presentato al congresso, con cui si raccomandava con calore (dringend empfohlen) ai compagni l’apostasia dalle rispettive chiese. Naturalmente non per ostilità alla religione la quale rimane cosa privata. Tutt’altro. E ciò riesce evidente, purchè si voglia seguire un po’ il ragionare del compagno Hoffmann che motivò la proposta. Religione e chiesa sono due cose affatto distinte, e nulla ha di comune l’una con l’altra. Uscire dalla chiesa non significa altro che uscire da un’istituzione governativa, che lo stato usa per mantenere la classe lavoratrice nell’ignoranza e nell’oppressione, ma non vuol dire affatto staccarsi dalla religione. La logica di Hoffmann andava a filo diritto, ma tuttavia non ebbe fortuna. Ci fu chi osservò che molti degli operai affigliati al partito credono ancor ingenuamente alla verità di quella tal formola della cosa privata. Scoprire apertamente gli altarini sarebbe un enorme errore di tattica. Molti operai passerebbero senza altro al Centro. E così la tattica e l’amore alle marche dei contributi sociali salvarono questa volta la religione dei socialisti germanici. Anche per il capitale essi ebbero un sorriso buono. C’era una risoluzione, già approvata, in cui si diceva che mai i socialisti avrebbero stretto accordi coi liberali «traditori e sfruttatori della classe operaia», perché un tale accordo sarebbe stato (parole testuali) «un sanguinoso insulto al partito». Ma via, perché essere così crudeli? Anche i liberali sono spesso buoni alleati, e se l’è visto anche recentemente alla Camera, perché dunque aggredirli così bruscamente? E con tutta la fede nei «principi», con tutto l’odio per il capitale i miti delegati di Lipsia sono tornati sopra alla loro deliberazione feroce, e poi... l’hanno respinta. Dopo di che Singer – il grasso birraio milionario – ha detto il discorso di chiusa che fu tutto un inno alla saldezza e alla fecondità dei principi socialisti i quali dovranno immancabilmente condurre il proletariato alla vittoria, e si compiacque di conchiudere apocalitticamente predicendo la rovina di tutti i partiti borghesi e specialmente del Centro. E chi ne dubita? 