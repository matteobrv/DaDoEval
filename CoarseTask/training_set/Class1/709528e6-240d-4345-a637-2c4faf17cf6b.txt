Nella campagna elettorale hanno predicato e ripetuto a squarciagola: La religione non c’entra. Votare vuol dire dichiararsi per le tasse o contro le tasse, per il militarismo o contro il militarismo, per riforme sociali o contro di esse. Il resto non c’entra. Noi abbiamo risposto: Elettori! ricordatevi che il voto ha soprattutto un significato morale. Si tratta della concezione cristiana della vita, si tratta dell’indirizzo più o meno cristiano della società civile e dei rapporti colla società religiosa, cioè colla Chiesa. Prima di votare pensate alla vostra coscienza, ascoltate la sua voce. Ma i nostri avversari hanno ribattuto che tutto questo era invenzione, uno sfruttare da parte nostra il sentimento religioso. Chi ha avuto ragione? Guardate quello ch’è accaduto nel ballottaggio. Si disputavano un numero considerevole di mandati. L’esito sarebbe stato decisivo per tutta l’attività del Parlamento. Come si formarono le alleanze? Forse sulla base della riforma sociale, della riforma tributaria, di leggi o progetti economici? Guardate a Vienna. Da una parte i cristiano-sociali; rappresentanti del ceto medio e di una minoranza operaia, propugnatori della riforma sociale, nemici della Borsa, dei cartelli, del commercio intermedio, vera causa del rincaro, amanti della democrazia, sì che a loro in gran parte si deve il suffragio universale, fautori primi delle leggi di protezione operaia e dell’assicurazione sociale. Dall’altra i candidati dell’alta finanza e degli speculatori, i cartellisti del ferro, dello zucchero, del petrolio, i monopolizzatori della grande industria e del grande commercio, i rappresentanti insomma più genuini della borghesia grassa e parassita, i candidati degli accumulatori della ricchezza che Bebel disse con frase felice: «Die oberen Zehntausend». Costoro tremano al pensiero della prossima riforma tributaria perché in essa per volere dei cristiano-sociali dovevano essere colpite le grosse rendite, tremano al pensiero delle pensioni sociali, poiché il peso maggiore si riverserà sulle spalle dei ricchi. Ebbene? Come votarono i socialisti, i presunti rappresentanti dei poveri, i nemici più dichiarati del capitale e della borghesia? Tutti l’hanno visto. In massa accorsero i battaglioni sociali, sia a prestar soccorso ai capitalisti, e agli oppositori di ogni riforma democratica. Perché? Perché si sono dimenticate tutte le differenze, tutte le diversità d’interessi economici e di programmi sociali e si è guardato invece alla questione sostanziale, alla questione prima: la concezione della vita civile. Gli uni erano cristiani, gli altri anticristiani. Gli uni credono che i principii del cristianesimo salveranno gli stati e la società civile, gli altri vogliono liberarsene. Il Socialista Schuhmeier ha così messo sotto i piedi tutto il suo marxismo, per ricordarsi solo di essere un propagandista «Los von Rom», un fratello massone che doveva portare il soccorso dei suoi battaglioni proletari al candidato dell’alta finanza Vittorio Zenker, perché costui fu gran maestro della loggia «Pionier» e nel 1905 malgrado la legislazione austriaca ricorse fino all’ultima istanza per la fondazione di una loggia centrale «Austria». Alla vigilia del ballottaggio narra la Reichspost che certi quartieri vennero inondati da foglietti sui quali era scritto: «Cari fr***! Date domani i vostri voti a uomini della luce e per nessun conto a uomini delle tenebre». Chi non sa che cosa siano luce e tenebre per la massoneria universale, e com’essa in tutta l’Europa sia sempre, in odio al cristianesimo, la suprema fattrice dei più mostruosi blocchi anticlericali? Che importa se con tale alleanza tutto il programma del socialismo è vilmente tradito? Dopo le elezioni del primo scrutinio gli effetti sul listino della borsa viennese segnano un rialzo. Leggete la Sonn- und Montagszeitung di lunedì nella sua rubrica settimanale dal Schottenring (sede della borsa) e troverete la spiegazione del rialzo, data da un giornale competente. «Anche la Borsa, scrive il foglio dell’ebreo Aaron Scorf, quale punto centrale degli interessi economici e capitalisti, ci ha tutte le ragioni di essere soddisfatta del corso della campagna elettorale, ed essa per suo conto deve di nuovo fare ogni sforzo per dare nei ballottaggi all’intonazione già presa una risonanza ancora più forte». La Borsa dunque, il grande mercato del danaro e del capitale doveva fare e ripetere ogni sforzo per far riuscire liberali e socialisti ad abbattere i riformatori ed i democratici cristiani. Che cosa congiunge dunque la Borsa e la Camera del Lavoro, il banchiere ed il proletario? L’odio comune al cristianesimo e la paura che i suoi principii applicati all’economia pubblica attraversino i piani tanto della plutocrazia che della rivoluzione. La domenica prima del ballottaggio l’Arbeiterzeitung dava ai connubiardi la parola d’ordine: essere necessario scacciare il cristianesimo dalla vita pubblica delle città e ridurlo a paganesimo, cioè ad una confessione dei pagi, dei paesi di montagna. Questa la parola d’ordine colla quale l’ibrido connubio soverchiò i cristiano-sociali. Non c’entrava dunque la religione? Non era dunque vero quello che affermavamo noi che il voto ha sopratutto significato e valore morale di fronte alla concezione della vita? Chi non vuol crederlo ancora, legga la Neue Freie Presse di questi giorni. Vi troverà le congratulazioni di tutto il mondo anticristiano e massonico, il satanico giubilo dell’anticlericalismo nazionale. Il rincaro dei viveri è ora passato in seconda linea, il pretesto ha fatto il suo servizio e si rivelano spudoratamente le cause di tutta la campagna. Quello che è accaduto a Vienna, si è ripetuto dovunque. Nel Vorarlberg gli operai socialisti vennero condotti a votare per il deputato dei fabbricanti dr. Kinz pur di abbattere il dr. Drexel, il relatore dell’assicurazione sociale, ecc. uno degli uomini socialmente e democraticamente più colti, uno degli scolari più intelligenti della scuola cattolica socialista della Germania. In Boemia vennero fatti cadere tutti i deputati czechi cattolici, e lo stesso si dica della Galizia. I rappresentanti del pensiero cristiano in Parlamento sono ora una minoranza notevole, per quanto anche prima non fossero maggioranza. Per il contrario gli aderenti della «scuola libera», del divorzio, del Kulturkampf sono in aumento. La lezione quindi per noi cattolici è eloquentissima. Guai se ci assopiamo in una comoda illusione. Anche nel nostro paese il fenomeno ha avuto le sue comparse. È necessario che clero e laicato si riscuotano e che vengano richiamati ad un lavoro più continuato e più cosciente. È necessario che il nostro popolo venga illuminato, affinché nel periodo elettorale non si faccia pecora dei suoi nemici. Cattolici trentini, all’erta! Amici, al lavoro! 