La tirannia dal basso è per lo meno altrettanto detestabile quanto il despotismo dall’alto. Ciò malgrado, il socialismo ha troppe volte dimostrato di voler combattere per tutte le libertà civili e per tutte le ribellioni sociali, ma di non saper rispettare i diritti e le libertà dell’individuo. La forza elementare della corrente socialista si spiega in buona parte coll’irruente violenza dei suoi metodi. Pochi ma arditi e senza scrupoli trascinarono e soggiogarono i più. Sotto un tale dominio l’individuo scompare e il socialismo, nato per combattere tutti i tiranni e scuotere tutti i poteri, insedia sul trono del despotismo più assoluto la ragione di partito e l’egoismo di classe. Non è qui il momento di ricercare le cause perché il socialismo, grande rivendicatore di libertà sia portato così facilmente a soffocarla né come un partito per eccellenza rivoluzionario sia divenuto in realtà l’organizzazione più militare e più autoritaria che si possa concepire. Ma è certo che la prima ragione sta nell’assoluta deficienza di senso morale. La predicazione della fatalità della grande e violenta riscossa viene fatta senza titubanze e senza riserve e nella lotta di classe viene proclamata la necessità della riuscita a qualunque costo, non la legittimità dei mezzi. Di siffatta scuola presentiamo ai lettori due nuovi documenti. L’uno è una triste prova come il socialismo insegni ai nostri operai a non rispettare la libertà dei propri fratelli e compagni di lavoro, l’altro vi riparla per la centesima volta di quella campagna, schifosa per democratici, indegna d’italiani che un’ibrida accozzaglia combatte ad Innsbruck contro l’Opera degli emigranti e l’Albergo italiano. Contro tali prevaricazioni non v’è che un rimedio: opporsi risolutamente in nome della dignità e libertà umana alle nuove tirannie e cercare nell’organizzazione la forza di conquistare i propri diritti, in quanto vengano negati dall’alto e difenderli, in quanto si tenti di manometterli dal basso. 