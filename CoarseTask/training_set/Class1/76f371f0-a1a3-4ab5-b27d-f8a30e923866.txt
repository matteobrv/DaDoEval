Dalle relazioni pervenuteci da parecchi luoghi e pubblicate sul nostro giornale, si è potuto vedere con quanto favore sia stata accolta l’istituzione della Cassa centrale cattolica di mutuo soccorso. E il favore è veramente giustificato. Anzitutto la Cassa centrale provvede agli operai ammalati in modo molto più vantaggioso che le presenti casse distrettuali, giacché il contributo che gli operai devono versare è più piccolo e il sussidio che ne ricevono è maggiore. Per esempio gli operai dai 31 ai 50 anni con cor. 1.06 di contributo mensile ricevono in caso di malattia, oltre l’assistenza medica le medicine, un sussidio di una corona al giorno; con cor. 1.66 di contributo mensile, un sussidio giornaliero di 2 corone, e con un contributo mensile di cor. 2.86 un sussidio giornaliero di 4 corone, sempre, s’intende, oltre l’assistenza medica e le medicine. Di più: mentre le casse distrettuali non passano il sussidio che per 20 settimane, la Cassa centrale lo passa per 52 settimane, e precisamente per 26 nella cifra suesposta, per altre 26 nella metà nell’ammontare della stessa. Ma la cassa centrale offre altri e ben maggiori vantaggi. Essa non accoglie nel suo seno soltanto gli operai ma anche i piccoli padroni, i quali, in caso di malattia, si trovano ben spesso in strette peggiori degli operai medesimi. Inoltre, allargando la cerchia dei propri soci anche ai contadini, rende partecipe dei benefici dell’assicurazione la classe agricola, la quale, per questo riguardo, rimase finora abbandonata. Chi sa quale sia l’importanza sociale di questa classe, specialmente in paesi come il nostro Trentino; chi sa ancora in quale misera condizione si trovi spesso ridotto il contadino ammalato, non potrà fare a meno di comprendere come la Cassa centrale risponda a una vera necessità e possa essere apportatrice di immenso bene economico e morale. Infine la Cassa centrale nella sua vasta sfera comprende, oltre gli operai, i piccoli possidenti e gli agricoltori, anche ogni altra persona di sentimenti e di condotta cristiana, ed è così che rende possibile un forte sussidio di malattia con contributi tenui, e che applica i frutti della previdenza e dell’associazione con una vastità che alle altre casse per ammalati è affatto sconosciuta. Ma la Cassa centrale non provvede soltanto alle più svariate classi sociali e a un numero stragrande di persone; provvede anche a molteplici bisogni. Lasciando da parte che ai contributi sopra accennati corrisponde anche un piccolo sussidio ai superstiti in caso di morte dell’infermo, essa ha rami speciali di assicurazione per il caso di morte, per la vecchiaia, per l’invalidità, per le vedove, per gli orfani, per terze persone che l’assicurante vuole beneficare solidamente. Si veda quale immenso campo di benefici sociali si schiude in questo modo al nuovo istituto. Non è quindi meraviglia che tutti coloro che ne presero finora un’esatta cognizione, lo abbiamo altamente lodato e vi abbiano dato il proprio nome, e noi speriamo che fra non molto si possa passare alla formale costituzione della Cassa centrale. Intanto tutti coloro cui sta a cuore il buon esito e la pronta entrata in attività della Cassa, ne studino gli statuti, provvedano perché in apposite conferenze siano quanto prima spiegati al popolo e specialmente ai membri delle Società agricole ed operaie cattoliche; spediscano premurosamente le adesioni raccolte e così fra poco gli operai, gli agricoltori, i piccoli possidenti, il laicato ed il clero (chè anche questo può approfittare con utilità della Cassa centrale). Potranno sentire gli immediati e benefici effetti che la Cassa centrale cattolica di mutuo soccorso, è destinata a portare. 