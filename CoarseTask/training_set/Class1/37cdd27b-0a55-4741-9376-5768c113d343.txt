La bancarotta dei darwinisti ebbe una dimostrazione chiara ed intuitiva nella polemica scientifica sostenuta da Edoardo Hartmann , il noto autore della «Philosophie des Unbewussten» contro i più sfegatati darwinisti. Nel libro succitato egli cercava dimostrare che la teoria meccanica darwinista non è in grado di spiegare l’origine delle specie superiori e che per spiegare tale origine sono assolutamente necessari argomenti di natura spirituale. Il libro venne accolto dai darwinisti con un sorriso di compassione per l’autore, il quale, com’essi dicevano, non era da prendersi sul serio per mancanza di cognizioni in storia naturale. – Dopo alcun tempo comparve un libro anonimo intitolato: «Das Unbewusste von Standpunkte der Physiologie u. Descendenztheorie» il quale con grande apparato di nozioni ed argomenti tolti dalla storia naturale si lanciava contro E. Hartmannn e la sua filosofia. Il libro fu accolto con grande giubilo dai fautori di Darwin ed Ernesto Haeckel , il più grande fra essi, ebbe a dichiarare solennemente dalla cattedra che egli stesso non avrebbe saputo difendere il darvinismo, in modo migliore. Quand’ecco dopo pochi mesi apparisce una seconda edizione dello scritto polemico con queste piccole modificazioni: 1) v’era il nome dell’autore, il quale non era altri che E. Hartmann stesso; 2) il libro portava un’appendice, nella quale con una dimostrazione stringentissima ad absurdum annientava senz’altro tutti gli argomenti di prima. a.d. 