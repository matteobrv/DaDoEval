Il Popolo, per chi nol sapesse, è l’organo dell’on. Avancini; ne fu anzi il creatore, quando in sull’inizio dei tempi nuovi, chiusa per sempre la serie dei deputati vili, infingardi o sciocchi, Trento assurse all’onore di chiamare suo rappresentante l’augusta persona del candidato socialista. Da quella fausta giornata il Popolo, feroce demolitore degli obsoleti costumi clerico-liberali, inaugurò la cronaca dettagliata dell’attività parlamentare del suo eletto, invitò tutti a discuterla liberamente e segnò giorno per giorno con crescente orgoglio i discorsi, i successi, i trionfi dell’homo novus. I cittadini della capitale trentina leggono, commentano e plaudono ed ogni giorno chiamano beata questa verde generazione che piantò a far da cariatidi delle istituzioni gli uomini vecchi alla Tambosi, sollevando invece nelle alte sfere della vitalità politica i campioni della democrazia sociale. È forse la chiara coscienza di codesto unanime consenso, di codesta entusiastica ammirazione in aumento per il suo deputato, che permette al Popolo qualche rarissima volta d’occuparsi anche degli altri dei minorum gentium. Poniamo il caso dei deputati popolari. E tanta è la sicurezza che il raffronto fra i nostri e il suo riuscirà a maggior gloria di quest’ultimo, che per i nostri non risparmia le critiche più acerbe, le condanne più decisive, oltrepassando i confini di quella che i vecchi (oh! anime vili!) chiamavano modestia o di quella che i filosofi (oh! babbuini!) dissero logica. Per alcun tempo parve tuttavia a molti che negli attacchi del Popolo un filo di ragionamento vi fosse, e doveva essere questo: se l’on. Avancini è all’opposizione, segno che votare per il Governo è politica funesta, traditrice o per lo meno imbecille – per la ragione dei contrari. E il Popolo schernì i giannizzeri, i trabanti, i lacchè governativi, quei clericali trentini accasciati sempre, tutti i giorni ai piedi dei ministri, a leccare le punte dei loro stivali. Ma venerdì i popolari e i liberali trentini si sono astenuti. Il governo ora in pericolo, pochi voti bastavano a salvarlo: gli emissari della maggioranza frugano dappertutto ma i trentini non si lasciano scovare. Ah! cani urla il Popolo e chiede, correndo col pensiero all’ex uno disce omnes, vi state rincantucciati in cantina? Fuori, venite in soccorso del governo! Si tratta «d’impedire una crisi o il conseguente arenamento dei lavori parlamentari». Si tratta di «giovare ad una causa che interessa tutti gli italiani dell’Austria: alla causa universitaria». «È noto – argomenta il Popolo di ieri – come, specialmente per influenza dei socialisti, molti deputati non italiani avessero dichiarato di accettare come sede la facoltà di Trieste... Tutto questo però era fattibile a una condizione: che l’attuale Governo non dovesse cadere o ingolfarsi in una crisi lunga» . Badate bene, o lettori, è il Popolo che scrive così, l’organo dell’on. Avancini. Avancini ha votato contro il governo con tutti i socialisti; il partito internazionale rosso è parte di quella coalizione slava che ha giurato la morte a Bienerth, al ministero reazionario. Fino a pochi giorni fa il Popolo sulla falsariga dell’Arbeiterzeitung e del Lavoratore gridava morte al governo e voleva la crisi e a chi gli opponeva che si avrebbe di conseguenza l’«arenamento dei lavori parlamentari» sghignazzava sul viso. E i socialisti tutti, compresi Avancini, Scabra, Pittoni e compagnia misero in moto ogni leva per abbattere quel ministero, la cui caduta – secondo il Popolo porterebbe con sè la rovina o il ritardo della questione universitaria. Dunque una delle due: o il Popolo ha ragione ed allora Avancini ha agito male, o il deputato di Trento ha votato logicamente ed allora è il Popolo che sragiona. O celebratori del patriotismo internazionale diteci voi: se astenersi dal votare per il governo riesce di pregiudizio alla causa universitaria, qual danno recherà alla medesima causa il votare contro il governo, cercando di abbatterlo, provocando la crisi, l’arenamento dell’attività parlamentare? Il Popolo non poteva stampare una condanna più recisa della politica dei suoi deputati. È il caso in cui l’internazionalismo nega gli interessi della propria nazione. Gli italiani, dice il Popolo, in questi momenti, farebbero cosa buona ad appoggiare il Governo; i socialisti italiani, invece, contro gli interessi dell’italianità e del proprio paese, devono obbedire ai cenni di Adler, Schumeier e Nemec; marciare, intruppati cogli altri, contro il governo, senza un pensiero per gli interessi della nazione, senza preoccupazioni per l’eventuale vittoria dei croati che hanno messo il veto a Trieste. È la medesima logica, lo stesso amore di patria che permette a Pittoni di dirsi il più sincero propugnatore dell’università italiana a Trieste, mentre apre col compromesso elettorale le porte della città al cavallo di Troia donde sbarcheranno gli slavi a proclamare la fine di quell’italianità che hanno sempre e pertinentemente negata. 