Il 25 luglio, i deputati Dr. Degasperi, Dr. Faidutti, Rauch, Fon, Dr. Lew Bacznusky e consorti hanno presentato la seguente proposta: Il capoverso 1. del § 7 della Legge del 31 dicembre 1917 relativa alla protezione dei profughi di guerra autorizza il governo ad aumentare il sussidio in contante dei profughi, relativamente all’andamento del carovita. I sottoscritti richiedono perciò: «L’imperial-regio governo viene invitato, in base all’autorizzazione contenuta nel § 7 della Legge sui profughi e al crescente rincaro dei generi alimentari e degli articoli di prima necessità, ad aumentare in misura corrispondente il sussidio in contante per i profughi di guerra». Nella riunione del 3 ottobre, la Commissione per i profughi ha ora assunto all’unanimità, su questa richiesta, una decisione positiva ed ha pure accolto con analogo voto la richiesta di Kolessa, che il sussidio in contante venga aumentato del doppio rispetto al suo valore attuale. La commissione per i profughi richiede perciò: L’eccelsa Camera voglia deliberare: «L’imperial-regio governo viene invitato, in base all’autorizzazione contenuta nel § 7 della Legge sui profughi e in base al crescente rincaro dei generi alimentari e degli articoli di prima necessità, ad aumentare il sussidio in contante per i profughi di guerra del doppio rispetto al suo valore attuale». 