Già in febbraio, quando in occasione dell’inventario generale delle farine il governo centrale stabilì provvisoriamente il massimo giornaliero di farina in 200 gr., abbiamo fatto rilevare ripetutamente e nelle forme più energiche consentite dalle attuali condizioni, che lo stabilire in via definitiva il massimo di 200 gr. per paesi che si nutrono prevalentemente di polenta, sarebbe imporre una limitazione impossibile. La stessa cosa venne rilevata da tutti i deputati popolari, radunati in convegno, e i nostri assessori di giunta richiamarono in iscritto ed a voce tutta l’attenzione dell’autorità rispettiva sulla gravità del problema. Ai 26 marzo tuttavia, finito l’inventario ed in base ai suoi risultati, veniva pubblicata l’ordinanza ministeriale che stabiliva il massimo di consumo in 200 gr. di farina per giorno e per persona (kg. 1 e 40 alla settimana). Si faceva un’eccezione solo per i «possessori di fondi agricoli», ossia per i contadini ai quali si riconosceva la necessità di un consumo maggiore, cioè di 40 gr. di farina al giorno in più (kg. 1 e 68 gr. settimanalmente). In base a quest’ordinanza ministeriale la luogotenenza del Tirolo fissò il massimo e combinò la tessera per la Provincia, non facendo purtroppo distinzione tra farina da polenta e le altre farine. In pratica, essendoché nel Trentino la tessera venne introdotta per intanto solo a Trento, Rovereto, Sacco, Riva, Arco, Romarzollo ed Oltresarca, nella maggior parte del paese non si sentì ancora in tutto il suo rigore l’effetto della limitazione. Ma lo si sentì tanto più nei luoghi ove venne formalmente applicata e da quella parte più bisognosa della popolazione che, in mancanza di riserve, deve ricorrere alla razione giornaliera. Queste povere donne, ridotte a far coda tutti i giorni per ore intiere innanzi alla porta del magazzino comunale, donde dopo sì lunga e travagliata attesa, escono con un sacchetto di farina, affatto insufficiente ai bisogni della famiglia numerosa, hanno dato ieri un qualche sfogo al loro comprensibile stato d’animo, mandando una deputazione in Municipio ed accalcandosi sotto sulla via per dare maggior rilievo alla manifestazione. Il Podestà ha potuto fare delle dichiarazioni tranquillanti. La Commissione d’approvvigionamento, nella quale lavorano con zelo i rappresentanti di tutti i partiti, aveva già chiesto telegraficamente il giorno 5 aprile alla Luogotenenza il permesso di aumentare la razione della farina fino al massimo concesso secondo l’ordinanza ministeriale ai contadini, cioè 240 gr. La luogotenenza non aveva ancora risposto, ma si sapeva esistere già la disposizione ad accogliere la domanda. In quanto ai magazzini sussisteva già il proposito di aprirne degli altri. Il Municipio farebbe il possibile; vedessero le interessate stesse di favorire i passi del Municipio presso le autorità superiori con un contegno calmo e dignitoso. Dichiarazioni simili ripeteva ai vari crocchi anche il cons. Avancini. Si dovrà anche convenire che la piccola dimostrazione ebbe di fatto un carattere assai tranquillo e se si considera l’urgenza del bisogno, lo stato dei nervi in un’epoca così travagliata, si dovrà ammettere che fu anzi una dimostrazione, se così si può chiamare, sommessa. I piccoli incidenti intervenuti e che finirono con cinque arresti dovuti più a bisticci che a baruffe colle guardie, i cui nervi pure sembrano risentirsi dei tempi, non hanno dato affatto il colore alla manifestazione. L’autorità di polizia ha fatto assai bene, anche per intercessione del Podestà e dell’on. Degasperi, a rilasciarli e sarebbe equo che si concedessero loro tutte le attenuanti. Sono lagni e postulati che sarebbe errore voler soffocare con misure repressive, al loro primo manifestarsi, anche se in un primo sfogo spontaneo non si rispettassero rigidamente le norme di legge. Noi confidiamo che le autorità siano invece persuase che bisogna fare ogni sforzo per venire incontro ai bisogni della gente più povera e che tale sforzo bisogna anche mostrare di farlo, perché niente è più triste nei deboli che il scuso fondato o infondato di essere abbandonati. Che siamo nel vero dimostra il fatto che al Ministero si sono prese già nuove disposizioni per i paesi consumatori di polenta. La luogotenenza è così in grado non solo di soddisfare alle richieste del Municipio fatte entro l’ambito dell’ordinanza ministeriale, ma prossimamente sarà in grado di concedere l’aumento della razione della farina gialla da 200 a 300 gr. Si può quindi ritenere che prossimamente e forse già domani il magazzino sarà autorizzato a dare per ogni tagliando di 200 un quantitativo di 300 gr. di farina da polenta. Il Municipio poi per conto suo sta provvedendo all’apertura di nuovi magazzini. Tranquillante dev’essere anche un’altra considerazione. Il Muncipio di Trento con molta saggezza ha provveduto a tempo, investendo circa 500 mila cor. in farine, risetta, patate e paste alimentari. Egli è in grado di vendere a prezzi molto più bassi dei negozianti (farina gialla 60 invece di 70, bianca 80 invece di 96, patate 14 invece di 20, paste 114 invece di 160, risetta 80 invece di 160). In cumulo le quantità esistenti sono tali da escludere per un periodo abbastanza notevole, se non sopravvengono altri guai, la mancanza della farina da polenta. È questa una ragione di più perché l’autorità politica provinciale favorisca coi suoi ordinamenti le previdenze del Municipio. D’altro canto la nostra libera coscienza di pubblicisti ci consiglia d’aggiungere una parola a quella autorevole del Podestà, per raccomandare nell’interesse nostro cittadino e di tutti la prudenza impostaci dal carattere eccezionale dei tempi. Oggi le manifestazioni pubbliche non vengono riguardate per quello che nei tempi soliti erano divenute, cioè uno strumento ordinario della politica o un elemento ormai normativo della vita pubblica. Incidenti del tutto personali, provocazioni o atti ritenuti tali, che provengono da un individuo isolato possono trarre con sé per la speciale psicologia che oggi domina – misure che pesano su tutti. Crediamo quindi che tutti i cittadini, i quali sentono la responsabilità dell’ora che corre, debbano contribuire oltreché a lenire le cause del disagio, ad illuminare anche il popolo, meno accorto, sopra gli eccezionalissimi rapporti che oggi possono sopravvenire tra una dimostrazione ed i mezzi per impedirla . 