La volontà di operare. – La via dritta. – Movimento sociale corrente riformista. – La filosofia del cristiano-sociale. – I primi entusiasmi. – La crisi religiosa. – Gli insegnamenti di Würzburg. – Né modernisti né retrogradi. – Accademia ed empirismo. – La ripresa. Caro amico, c’hai chiesto di scriverti le conclusioni che ho fatto tra me e me dopo avere assistito al congresso dei cattolici tedeschi ed aver avuto occasione a Würzburg e altrove di conversare con tanti uomini egregi. Tu vuoi sapere naturalmente non le conclusioni generali, ma quelle che, al paragone del nostro lavoro e del nostro indirizzo, possono avere un valore pratico. Ebbene, io ho a dirti tutto in una parola, parola anzi che ho già detto perché sta in testa alla lettera: Avanti! La conclusione prima, più sentita che ragionata, piuttosto proposito spontaneo che deduzione logica, è quella che il presidente formulò nelle parole: Der Wille der Tat, la volontà di operare. Avanti!, si sono detti i cattolici tedeschi, dopo la magnifica rassegna annuale, Avanti!, mi sono detto anche a me, ritornando al nostro ristretto campo d’azione. Non tutti i congressisti esteri, non tutti gli italiani nemmeno, hanno potuto arrivare a questa conclusione. Avanti! si grida, quando si è già inluminati sulla buona via e si può guardare con soddisfazione al passato al quale avvenire s’attacca come anello ad anello in una catena. Noi siamo sulla via giusta. Giammai mi si è presentata questa verità in tanta evidenza come là, dove avevo agio di considerare diversi paesi e varii uomini, e il giuoco dei contrasti e la ragione loro. Anzitutto, amico mio, noi siamo sulla strada maestra dell’azione sociale moderna e vi camminiamo – un po’ lentamente, oggi ma domani affretteremo il passo – ancora, senza turbare la visione della nostra meta. Ti par poco? Guardami in viso, amico, e dimmi se non è merito d’alcuni dei nostri l’aver tenuto lontano dai cattolici trentini quella confusione, dell’indirizzo mentale riformista col pensiero democratico e sociale, che in paesi vicini portò a confessioni e a condanne le quali, anche per interpretazione voluta dai conservatori, travolsero per poco l’azione sociale e soffocarono il moderno programma della democrazia cristiana. Ora ci s’incomincia a veder chiaro e mentre noi possiamo dire Avanti!, altri – meglio tardi che mai – si propone di farsi sui suoi passi. Il cielo si snebbia, nei giovani amici, concludeva un veterano dell’azione cristiano-sociale in un circolo ristretto a Würzburg. Le origini del movimento e le basi del programma cristiano-sociale sono del tutto diverse da quelle dei nuovi indirizzi intellettuali detti riformisti coi quali si potrebbero confondere o identificare i primi. Le dottrine sociali di Ketteler risalgono alla filosofia perenne. L’aquinate gli ha dettato le sue pagine modernissime e il concetto del lavoro e dei diritti degli operai e qui dovremmo attingere noi tutti quando vogliamo difendere il fondamento filosofico del nostro programma. E il baron Vogelsang chiamò nella sua casa i Lueger, Gessmann, Lichtenstein e tanti tanti altri che ora sono morti e disse loro: «Tentiamo di fissare la costellazione d’epoca, in cui viviamo, e di dedurre le due basi sicure, sulle quali si fonda la sociologia, la storia e le leggi naturali rivelate da Dio, una diagnosi del male presente o una prognosi del corso della malattia come pure i mezzi d’arrivare fuori dalla prigione». E uno dei mezzi sicuri vide nel disprezzo assoluto della filosofia del liberalismo, ritornando alla tomistica, su cui i moderni possono fabbricare coi moderni. Dove prendere le armi nella lotta col liberalismo economico e sociale se non nella filosofia cristiana e che cosa era più naturale che uomini i quali vedevano la rovina economica del sistema liberale riandassero alle origini del male e battessero il liberalismo nelle sue premesse filosofiche? Questa fu anche l’idea dominante dei convegni sociali di Friburgo, l’indirizzo senza equivoci di Decurtis, Hitze, indirizzo che fu poi autorevolmente fissato da Leone XIII. E le armi usate contro il liberalismo non si spuntarono affatto contro il socialismo. Tutta la polemica dei Kathrein, Pesch ecc. contro il socialismo scientifico dove s’ispirò in quanto ai principi? La critica del marxismo in quanto non è constatazione dei fatti, donde ebbe le frecce più acuminate? Scusami, amico, non mi vo’ dar l’aria di filosofo o d’ammonitore. Ma a me e a te e a tutti noi che lavoriamo per la democrazia cristiana importa ricordare che fu appunto dalla convinzione di trovare nella filosofia perenne tutte le risposte alle domande della nuova economica e della moderna società che ci infuse il coraggio d’affrontare – dirò con una parola barbara e nuova – la mentalità liberale e socialista. Da tale convinzione risale – o risaliva, meglio ancora – l’entusiastica sicurezza colla quale ci lanciammo nella vita pubblica, con indomita fede nell’opera e nei destini della chiesa anche sul terreno moderno delle lotte democratiche. Ora – perché negarlo – noi negli ultimissimi anni abbiamo avuto fatica a mantenere l’entusiasmo primiero e soprattutto a conservare salda la fede nel nostro avvenire. Lo so, tu mi vorresti annoverare diverse cause che non sono proprio da incunearsi in un ragionamento come il mio, ma andiamo un po’ in fondo, amico. Il movimento cristiano-sociale fu nei primordi parallelo al risorgimento degli studi tomistici, più tardi invece nel suo secondo periodo s’incontrò colle nuove tendenze che consciamente o inconsciamente vollero riformare con Kant il cattolicismo. Il neo-kantismo e la teologia riformatrice dei dotti protestanti ebbero grande influsso sui cattolici e sorse una scuola varia secondo i paesi e le discipline, ma identica per il punto di partenza e d’arrivo. Ogni scuola nell’epoca moderna cerca il contatto coi movimenti popolari. E il riformismo cercò l’unione colla democrazia sul terreno sociale, volle anzi diventare la sua filosofia. In qualche paese si identificò l’indirizzo sociale col nuovo indirizzo mentale, perché ambedue avevano tendenze riformatrici, senza badare che v’era una grande differenza tra questo e quello che si voleva riformato. Di qui sospetti, diffidenze dell’autorità ecclesiastica anche verso il movimento democratico, e condanne che per chi non vedeva chiaro potevano parere dirette anche ad indirizzi ed a opere altra volta autorevolmente consigliate. La crisi filosofica produsse la crisi del movimento sociale. Enuncio cose risapute, osservi, amico. È vero, ma ti confesso che non le ho mai viste, sentite con tale evidenza come al congresso di Würzburg. Würzburg sede di Hermann Schell e della sua scuola e Würzburg sede del congresso dei cattolici tedeschi il quale ha riaffermato energicamente l’indirizzo sociale, nel senso più moderno e contemporaneamente nel senso più tradizionale della parola. Niente più impressiona di questi cattolici quanto la chiara visione del momento attuale, l’equilibrio fra libertà e autorità, tra vecchio e nuovo. Sulla via che si stacca dai modernisti non ho visto retrogradi, ma progressisti, uomini che precedono colla mente la celere evoluzione sociale dell’epoca. Ed ho imparato di nuovo che come la tomistica, ampliata dai risultati sicuri della storia e delle scienze naturali, può diventare la filosofia del secolo XX, così il movimento sociale che vuole ricostruire il nuovo ordine delle cose a cui ci porta l’evoluzione economica, può e deve basare sul granito dei principi fondamentali della filosofia perenne. Ed ora comprendi amico, perché mi sono detto: Avanti! E perché altri non potevano dirlo con altrettanto diritto. Noi trentini, abbiamo diritto di dirlo, perché qui non entrò la confusione che portò altrove rovina e se anche noi dovemmo indirettamente e in parte patirne le conseguenze possiamo però ritrovare in noi stessi e nella bontà del nostro indirizzo la forza di continuare con maggior vigore. Avanti! Guardandoci da due errori parimenti perniciosi, dall’accademia e dal nudo empirismo. Quest’ultimo per noi, senza università propria, senza studi superiori, può diventare un pericolo prossimo. Le acque vengono dalle vette dei monti, ha detto un oratore a Würzburg. Le iniziative, le energie, le idee che maturano i fatti, vengono dallo studio sui libri, sugli uomini e sulle cose. E qui vorrei avere parole di fuoco sulla necessità che il nostro giovane clero, i nostri accademici studino, assolutamente di più le discipline sociali ed economiche. Ma questa lettera è già troppo lunga, e forse avrò agio scrivendotene un’altra. Concludiamo dunque. O io m’inganno o noi siamo alla vigilia di un’energica ripresa del movimento sociale. La crisi si scioglie, il «cielo si snebbia». I cattolici germanici camminano più speditamente e più sicuri sulla loro via trionfale; in Austria la tenace reazione conservativa sparisce, il Vaterland ritorna allo spirito di Carlo Vogelsang; in Italia v’è un’inquietezza d’energie le quali oramai si fanno largo e soprattutto ci si rimette a studiare sul serio e dopo la settimana sociale di Milano segue in settembre quella di Pistoia; in Francia persino la settimana sociale di Amiens ebbe uno slancio meraviglioso... Io credo nella ripresa, nella rinascita. Avanti! dunque, amici. I cattolici trentini manterranno il loro piccolo posto onorifico fra i cristiano-sociali nell’ora che segue. A.D. 