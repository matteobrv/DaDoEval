Domani si raccoglie ad Innsbruck il congresso socialista tedesco. Il convegno richiamerà di nuovo la nostra attenzione sul trattamento del problema nazionale da parte degli internazionalisti. Quando Marx e Engels fissarono i capisaldi della nuova dottrina, s’erano sbrigati dei problemi nazionali e linguistici con una curiosa mutilazione della storia. Secondo Engels, nazionalmente parlando quel ch’era stato era stato. Le nazioni che si erano evolute politicamente avevano raggiunto il culmine del loro sviluppo sociale, e tanto meglio! Le altre, rimaste addietro, erano le nazioni senza storia, «die geschichtlosen Nationen», come le definisce Engels, e per loro il ciclo nazionale era definitivamente chiuso. Ora incominciava l’avvento del quarto stato colla forza distruttrice ed assimilatrice della solidarietà internazionale. Rispetto a questo fatale andare della storia, non appariva ogni moto per l’indipendenza nazionale come un ritardo del progresso internazionale, una deviazione piccina dai grandi scopi dell’umanità? In questo senso la dottrina marxista fu fino dalle sue prime formule antinazionale e da questo punto di vista giudicò Engels, come è noto, le imprese di Mazzini e la rivoluzione italiana, oggi con lo stesso criterio scrive il Kautsky intorno ai problemi nazionali austriaci. Ma la storia non si è arrestata ai limiti segnati dai dottrinari socialisti. Il nazionalismo è divenuto un elemento della vita pubblica. Le nazioni «senza storia» tentano di crearsene una e specialmente dove il nesso politico di uno stato fa loro provare l’egemonia di una nazione storica esse sentono codesta storia come un passato di oppressione dal quale faranno ogni sforzo per liberarsi. Siamo al problema nazionale austriaco. Come lo scioglierà l’internazionalismo marxista? Quando l’Adler radunò i suoi fidi al congresso di Bruna e propose il noto programma autonomista, egli credeva di sbarazzare il campo da tutte le questioni nazionali, confinandole nella descrizione programmatica di uno stato di cose molto lontano. Autonomia, politica per tutte le nazioni federate per i comuni interessi economici nello stato austriaco, distruzione quindi di tutte le provincie storiche, ecco la teoria per lo stato avvenire austriaco. Ci sarebbe naturalmente un parlamento comune, il quale secondo le dichiarazioni di Bruna, dovrebbe provvedere alla pratica applicazione della teoria. Si capisce subito che un siffatto specchietto di storia patria era riquadrato per le obiezioni o per i gusti della gente di fuori. Adler dava in mano ai propagandisti un prontuario per rispondere ai borghesi che tentassero richiamarsi all’originaria teoria marxista. Che la questione sorgesse dentro le sue proprie fila e che la soluzione potesse avere un pratico risultato entro l’organizzazione del partito stesso non volle né potè pensare. Il partito non veniva rinsaldato a colpi d’odio di classe? E quando fra i lavoratori comparisse la zizzania nazionalista, non sarebbe bastato richiamarsi alla lotta comune contro l’internazionale sfruttamento della borghesia? È l’illusione di cui vollero pascersi per tanti anni i socialisti viennesi ed è la tattica, alla quale ricorrono tutt’oggi i compagni triestini. Ci sono paesi però in cui la tattica di Valentino Pittoni è completamente fallita ed è qui che il problema si riaffaccia ai socialisti nella sua pratica difficoltà. È noto che gli czechi si sono ribellati alla direzione centrale ed hanno costituito un partito proprio indipendente . La ragione, per quanto si cerchi di addurne delle altre, va cercata nei conflitti nazionali. Gli operai slavi accusano l’organizzazione del partito marxista di trattare il problema nazionale entro le proprie file coi criteri dei borghesi tedeschi e parlano di oppressione centralista. Ad Innsbruck ora il D.r Adler affronterà il problema non in un dibattito cogli czechi, i quali sono assenti, ma di fronte alla pretesa di quei tedeschi, i quali reclamano da tempo la formale radiazione dei ribelli dal partito internazionale austriaco. Ma questa sarà davvero puramente una questione formale. L’essenziale è considerare il metodo socialista di sciogliere il problema dentro la propria organizzazione. Hic Rhodus. Non si tratta dello stato avvenire a spalle del passato dei borghesi, ma dello stato d’oggi a costo del presente socialista. Il D.r Adler si troverà in un grave imbarazzo. Ma, infine, non sarà in ogni caso l’unica contraddizione. Non abbiamo letto recentemente che i capi socialisti, dopo aver lamentata l’attuale depressione industriale ed aver infuriato per tanto tempo contro il caro viveri, si sono risolti ad aumentare le tasse per i sindacati e le imposte di partito? 