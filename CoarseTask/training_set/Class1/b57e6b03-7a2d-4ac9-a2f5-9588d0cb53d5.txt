Giorni fa nel consiglio comunale di Trento c’è stato chi a proposito della volontà di Fiemme di avere una ferrovia parlò di leggende. È una leggenda, si disse, che la valle di Fiemme incalzi per avere presto una ferrovia. Ora l’Alto Adige tenta di far passare nel mondo leggendario un altro fatto, l’esistenza di una politica del tutto o nulla . È una leggenda che nel Trentino vi siano dei nullisti. Il prospetto dell’autonomia sotto il baron Schwartzenau fu, afferma l’Alto Adige, respinto dai tedeschi; nella questione universitaria noi accettammo anche la soluzione provvisoria di Vienna, nella questione di Fiemme ci adattammo anche al compromesso di Bolzano. Il nullismo è dunque una leggenda. Risponderemo brevemente. Chi afferma leggendaria l’insistenza di Fiemme per una ferrovia, azzarda un’affermazione contro la quale stanno fatti e documenti di parecchi anni, l’incarico preciso dato dall’attuale consesso al comitato tramviario e la seduta decisiva del consesso, nella quale pur non trovandosi una maggioranza per la proposta spesa, tutti i delegati parlarono in favore della proposta congiunzione ferroviaria. Chi afferma leggendaria la tattica nullista dimentica che il progetto dell’autonomia venne respinto nei cosiddetti comizi, che per una menzogna convenzionale rappresentavano il «Paese». Fu «il grido di dolore di Fassa» che diede il tracollo per il no. Arrivammo così al nulla, nel quale, anzichè in conquiste, dovemmo concentrare tutte le energie nazionali a difenderci dalla germanizzazione in casa nostra, ciò che viceversa sarebbe stato facilissimo, se avessimo avuto una propria sezione del consiglio scolastico. E ora si può dire che tutte le disposizioni dei tedeschi di fronte agli italiani siano migliorate? Nella questione universitaria è vero che l’Alto Adige si mostrò favorevole al provvisorio viennese ma non vi aderirono tutti i fattori competenti. In ogni caso l’Alto Adige fece la campagna del «Trieste o nulla» nei momenti decisivi quando si trattava di avere una facoltà universitaria in una sede italiana e la fece con una tale veemenza da ricacciarci nel nulla, in cui fatalmente amiamo finire. E se oggi voi proclamate il ritorno al progetto dell’avisiana , noi abbiamo il sacro dovere di avvertire il paese che lo trascinate verso il disastro. Nessuno di voi ha potuto dimostrare come si possa attuare il progetto avisiana senza i denari dello stato, della provincia e della Comunità. Nessuno di voi ha tentato di dimostrare in che tempo prevedibile gli italiani avranno la forza di costringere Governo e Provincia a fornire danari per l’avisiana. Nessuno potrà negare che prima di conchiudere il compromesso di Bolzano , cioè di ammettere anche la linea di Egna, a Trento, quattr’anni fa i fattori competenti si chiesero se la sola avisiana avesse prospettive di attuazione e dovettero rispondersi di no. D’allora ad oggi la situazione politica è peggiorata. E se voi oggi argomentate, citando uno spunto polemico dell’on. Schöpfer , di cui non ricordiamo, che i tedeschi ritenevano che anche l’assicurazione per via legale della Grumes-Cavalese non ne avrebbe assicurata l’attuazione, con quali sortilegi ci dimostrerete la possibilità della sola avisiana? Noi v’impediamo di discutere, di studiare. No davvero; anzi vi abbiamo invitati a prendere l’iniziativa e a fare proposte attuabili. Ma, in coscienza, innanzi alle gravi responsabilità dell’avvenire, abbiamo il dovere di politici onesti di dire franco ed alto il nostro parere e di manifestare la verità perché il paese non patisca una grave delusione. Nessun partito come il nostro ha fatto tanto lavoro pratico per la soluzione del problema fiemmese. Negli ultimi anni si fecero sacrifizi pecuniari, si concentrò nella questione fiemmese ogni sforzo politico, si arrivò all’ostruzione in Dieta, all’opposizione più risoluta in Parlamento. La sonda è stata lanciata fino in fondo. Se oggi quindi affermiamo di avere misurata la profondità del problema, crediamo di aver diritto di dirlo. Voi dite: vi rimane l’ostruzione alla Dieta. Continuate senza tregua, ma voi dimenticate che l’ostruzione deve avere un termine fisso e un risultato prossimo in vista. Passato il blocco delle ferrovie locali, dovrà il nostro paese sanguinare per anni ed anni riconfortandolo della pietosa illusione che così si farà più forte? Sarebbe politica da pazzi e da irresponsabili. Infine, per la verità, ci sia permesso ricordare che l’enorme maggioranza del popolo fiemmese vuole la ferrovia, ne sente il bisogno e soffre danno per la sua mancanza. Una deputazione italiana deve tener conto anche di ciò, perché Fiemme è una valle trentina, è una valle nostra e non possiamo rimetterla ai tedeschi per il soddisfacimento dei suoi postulati. L’Alto Adige può vedere da ciò che è ingiusto attribure alla nostra insistenza il semplice ripicco di chi non è riuscito in un piano premeditato. No, parliamo così perché abbiamo la profonda convinzione che si sta per commettere un altro di quegli errori politici, che si sono commessi respingendo l’autonomia e rifiutando la facoltà italiana. P.S. L’Alto Adige dà una nuova interpretazione al voto di Cavalese. Ma dove finiamo se si continua a violentare la storia? Cavalese non ha chiesto la sospensiva «per uno studio più diligente del progresso», ma per attingere informazioni dalla deputazione trentina se dal punto di vista politico, credesse accettabile o meno la proposta del Ministero. E noi non abbiamo combattuto la tendenza di cercare l’accordo colla deputazione o con Trento, ma abbiamo rilevato che prima conveniva che Cavalese si esprimesse attorno al contributo. Fu quando l’ispettore di Cavalese ebbe il... coraggio di parlare di una soluzione più sollecita che si otterrebbe non accogliendo la proposta governativa, che abbiamo dovuto mettere le cose a posto. È chiaro? 