Di solito i liberali non limano molto i pavimenti delle chiese. La cosa però cambia aspetto in tempo elettorale. Allora aguzzano gli orecchi sotto i pulpiti, per pigliare il prete in flagrante delitto di «agitazione politica». Di solito, non ci tengono nemmeno a passare ed essere riconosciuti come cristiani cattolici apostolici romani senza restrizioni di sorta, senza clausole, tutti di un pezzo; in tempo elettorale però guai a chi non mostra di tenerli magari in concetto di santità. Di solito si divertono un mondo a parlare della «scopa di Francia», a battere le mani ai Waldeck-Rousseau, ai Combes, ai Briand, ai Canalejas e ad ogni eroe in sessantaquattresimo che fa la guerra ai preti, ai frati, alle monache, ai vescovi, al Papa; in tempo elettorale predicano che la Chiesa e la religione non c’entrano, e che ad ogni modo essi sono rispettosi di tutte le credenze religiose, anche della cattolica. Quanta generosità! Ma, di grazia dov’è che si fanno le leggi contro la Chiesa e gli ordini religiosi? Dov’è che si parla di scuola laica e divorzio? Non è forse in seno ai Parlamenti? E poi si dice che le questioni religiose non c’entrano nelle elezioni? E poi si vuole che gli elettori si fidino dei candidati raccomandati da quei giornali che fino a pochi giorni fa plaudirono agli anticlericali francesi e spagnuoli, da quei giornali che chiamarono «sciagurata» l’enciclica del Papa su san Carlo Borromeo, che trovarono «esilarante» la scomunica del Murri, che fecero la réclame alle conferenze di questo misero apostata, che ospitarono la prosa in cui si parlava di «pallidi dogmi» e di «potente materialismo vivificatore d’ogni cosa»? Cari signori! che le questioni religiose e morali non abbiano nulla da fare colle elezioni e col Parlamento, nessuno ve lo crede e non lo crederete nemmeno voi. Tutti sanno che nel Parlamento cessato liberali e socialisti fecero un pandemonio contro il Lueger, perché questi espresse il voto che il popolo cristiano riconquistasse le università, e «L’Alto Adige» e «Il Popolo» facevano eco alla gazzarra contro il Lueger; tutti sanno che al Parlamento si tentò di liberare dalla confisca l’opuscolo del noto Wahrmund colle sue bestemmie ed empietà, e «L’Alto Adige» e «Il Popolo» non erano certo fra gli oppositori del Wahrmund; tutti sanno che i socialisti tentarono di immunizzare anche pubblicazioni confiscate per oscenità, tutti sanno che il ministro della giustizia si dichiarò favorevole al divorzio. Se al Parlamento non vi fosse stato un forte numero di deputati cattolici, che cosa sarebbe avvenuto? Finché vi sono molti cattolici, questi, piaccia o non piaccia, si fanno rispettare; se fossero pochi e deboli, in omaggio alla libertà di pensiero e di stampa e per «rispetto a tutte le credenze religiose», i cattolici verrebbero conculcati, e gli scrittori anticattolici o pornografici troverebbero sempre chi con un’interpellanza ne salva dalla confisca e ne diffonde le bestemmie e i turpiloqui. Perciò i cattolici stanno e devono stare all’erta per mantenere il loro possesso e mettere al sicuro i loro supremi interessi. In questo riguardo i cattolici sono molto esigenti, e non cedono di un punto. Di liberali, di qualsiasi colore e gradazione, non vogliono saperne, e le raccomandazioni dei giornali dai «pallidi dogmi», dal «potente materialismo vivificatore d’ogni cosa», dalla «sciagurata enciclica» ecc. ecc. non sono certo atte a guadagnare la fiducia a chi per loro mezzo chiede il voto del nostro popolo. Questo vuole uomini che professino non il «rispetto a tutte le credenze religiose», ma pieno attaccamento alla Chiesa di Cristo; e non solo nella vita privata, ma anche nella pubblica; così da essere certo in ogni caso, in ogni circostanza che i suoi rappresentanti non saranno né avversari, né conniventi, né tiepidi, né deboli, né disposti a distinzioni sofistiche, a sdoppiamenti di coscienza, a compromessi, ma si troveranno al posto di battaglia contro ogni assalto e non poseranno finché non sia rintuzzato. 