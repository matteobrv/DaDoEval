«ed attendono che tutti i deputati e tutti gli enti morali italiani sappiano fare il loro dovere». Si sono radunati alla consueta cerimonia gli studenti triestini , gente di mare. Tutto fu in loro vecchio, obsoleto, rancido il fiottare della rettorica rivoluzionaria, le pose rubate ad Alberto Mario, le minacce omeriche come gli eroi dell’epopea sotto le mura di Troia. Ma, state tranquilli, anche questo non si muterà in loro: gli eroi del Quarnaro non imiteranno Patroclo, Ettore ed Achille nella fatica e nella pugna dolorosa, come li ricordano nella posa, nel gesto, nel preambolo ditirambico. Hanno deliberato d’iniziar subito l’agitazione con i mezzi più persuasivi ed efficaci. Oh! Non saranno nulla di nuovo codeste gravi proclamate imprese. Come si trovano bene i figli dell’Adria nel Paese da le bianche fanciulle, dal frigido cielo e da l’aere buio... Quanto facile, quanto consuetudinario oramai dimenticare i giuri patriotici per i baci pagati di una ghita teutonica, donde non insorgere che a scatti, facendo un nuovo sforzo di rettorica per commemorare Oberdan o Garibaldi. Tutto fu e sarà, nell’avvenire prevedibile, vecchio, immutabile, in loro: è la decadenza, il fatale declinare del radicalismo nazionale degli italiani in Austria. Ma fuori di loro si sono mutate grandi cose ed al vecchio si è bruscamente sostituito il nuovo. Codesto nuovo agli studenti adriatici e forse ad altri ancora non è piaciuto, né piace. Non piace a loro che Trieste sia rappresentata da quattro socialisti che hanno dato l’assalto al partito liberale ed ora volere o non volere, rappresentano per suffragio popolare la più grande città italiana. Non piace? E sia, non discutiamo i gusti, ma che ti fanno di conseguenza? Annullando un precedente invito, tirano i chiavistelli, sbatacchiano ai deputati la porta sul muso e vi scrivono su: «nessuno entri che non sia studente e delle nostre regioni»! Ma c’è ancora un altro novum fuori di loro che non garba affatto ed è che gli italiani in Austria hanno mandato al parlamento 10 deputati «clericali». Non piace? De gustibus est disputandum, ma che ti fanno gli studenti? Vituperano i nostri deputati quali usurpatori del nome di popolare e di italiano e li accusano di arti insidiose. Di fronte a codesta pazzesca presunzione, codesti giovani che si rinserrano nel vecchio, a biascicare le ereditate frasi patrimoniali ed a sfoggiare la boria, tappando finestre ed uscio al nuovo che, fuori e indipendentemente da loro, è realtà, ridere o protestare? Il socialista Lavoratore di Trieste li caratterizza così: «I poveri giovanotti». «Sono più che degli irresponsabili; sono beneficiati da un alibi completo, alibi di cervello; stasi di cellule craniche; assenza di centri inibitori». Noi, senza ricorrere alla fisiologia, ci siamo ricordati di quello che ha scritto un clericale come Carducci: «i ragazzi che sono gli ometti e i cattivelli e saputelli, che bestemmiano, che fumano, che dicono parolacce, che seccano la gente grande mettendosi fra i piedi, io gli ho a noia e, fedele all’educazione antica, li piglio a scopaccioni». E, per loro, basterebbe. Ma a noi interessa di dire e di affermare ancora qualche cosa. Dire che nella boriosa conventicola di Trieste il signor Forti – gli amici ne avranno ammirato la relazione univ. nel giornale di ieri – ha, se il Piccolo è esatto, pronunciato delle ridicole e spudorate menzogne sul conto dei deputati popolari, cui invitiamo il gentiluomo a ripetere nel Trentino, affinché gli elettori abbiano agio di giudicare da che parte si ricorra a l’«infingimenti» ed a «urla insidiose». Affermare poi e documentare quello che abbiamo asserito anche di recente. Si vuole l’università esclusivamente a Trieste e, a nessun patto e per nessun modo altrove, non per ragioni di cultura naturale né per il progresso intellettuale degli italiani ma per ragioni di anticlericalismo e per i motivi che derivano dallo spirito di setta e di partito. Nel convegno di Trieste si ebbero parole più aspre contro Trento che contro Vienna, contro i trentini che contro i tedeschi. E la rettorica vuota ebbe un tantino di vigoria, dando il forte spronio alla folla contro il grande nemico: e il nemico – che? – sarebbe la facoltà o l’università a Trento; «non un libero ateneo, ma la più fulgida espressione della libertà di pensiero, non la radiosa diffonditrice di luce, ma un covo del più nero radicalismo, un semenzaio di coscienze e di menti vendute che risalderebbero l’ignoranza sfruttandola». Applaudirono i ragazzi – secondo il Piccolo – e applaudiamo anche noi a codesta prova fulgente di quanto abbiamo visto ed affermato. Anticlericali, anticristiani prima, italiani poi, se ve lo permette un anticlericalismo e un odio senza tregua verso i vostri fratelli di sangue, ecco chi siete. Questa, o trentini, è la questione universitaria, la questione di oggi, di domani, di sempre, la questione degli italiani in Austria: dinanzi a che l’idealista, il quale ha lavorato combattuto, sperato senza sospetti, non può che ripetere quello che disse in una situazione simile un grande italiano: «non credo e non spero più nulla; se non forse un’invasione di barbari, la quale ci salvi dalla cialtrona tirannia de’ ciarlatani». E, un’ultima parola, giovanotti dell’Adria. Alla fine del vostro ordine del giorno sembra vi ricordiate di coloro che stanno fuori di voi, e che non vi rassicuri appieno la rettorica della vostra costituente. Fate appello, attendete anzi, coll’alterigia di chi sa di poter pretendere che «gli enti morali italiani» facciano il loro dovere. Ebbene, noi non chiederemo se tocca a voi che non avete mai compito il vostro, di sindacare sull’adempimento dei doveri altrui, ma eccovi la nostra semplice parola: Obbediamo! Il nostro dovere lo faremo tutto, fino alla fine. Con tutte le forze tenderemo al raggiungimento dell’università, senza preoccupazioni di parte, prima a Trieste, convinti che il manipolo dei nostri «montanari» saprebbe farsi largo anche contro la vostra settaria intolleranza e nonostante il vostro cieco giacobinismo, poi – se le forze degli italiani più non potranno, a Trento, benché non abbiamo ragione di sperare quanto voi temete l’entrata nell’alma mater dello spirito cristiano. Così, vi piaccia o non vi piaccia, sempre avanti, smascherando le vostre ipocrisie, note ora più che mai al popolo trentino, il quale, o ignoti aristarchi, sa la sua via e il suo dovere. Attendete pure! 