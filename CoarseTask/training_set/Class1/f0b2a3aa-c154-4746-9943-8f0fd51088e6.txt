C’è ancora la breve tregua di Pasqua: poi incomincia la nuova campagna elettorale. I nostri avversari politici gireranno i collegi e ricompariranno nei paesi che non li hanno visti da quattro anni. Si terranno comizi, adunanze, si faranno dimostrazioni. Sarà bene quindi ripetere agli amici un avvertimento che nel 1907 non venne sempre seguito. Ognuno per la sua via! Il miglior lavoro è quello preventivo e positivo. Organizziamo prima e ricostituiamo i comitati locali. I comitati s’affrettino poi a convocare gli elettori del luogo, in specie i più influenti. Nell’adunanza si faccia prima d’ogni altra cosa un’affermazione di principi e di disciplina. Si tratta sovratutto della posizione che deve mantenere o guadagnare il cristianesimo nella vita pubblica, e dei rapporti giuridici e pratici che l’attività costituzionale stabilisce fra la Chiesa e lo Stato. S’armino poi gli elettori contro le più note e prevedibili obiezioni degli avversari e s’istruiscano sopra il programma ed il lavoro del partito popolare. A tal uopo l’Unione politica ha provveduto e provvederà meglio con pubblicazioni convenienti. Chi possiede la raccolta dell’Elettore ha già del resto a disposizione un materiale sufficiente. Badino dunque gli amici a prevenire piuttosto che a contrastare gli avversari, ad educare e rafforzare la coscienza politica dei propri piuttosto che a perdere il tempo cogli altri per la maggior parte mossi da preconcetti e da animosità irreduttibili. Avvertano poi di far possibilmente da sé e di non contare troppo sui propagandisti della centrale. Siamo in pochi, ed il campo è troppo vasto. E questi pochi bisogna che siano a disposizione sui punti più deboli o più importanti, senza venire distratti da vane paure di chi si lascia cogliere all’improvviso o da mosse calcolate degli avversari. Raccomandiamo anche vivamente la diffusione della nostra stampa. L’abbonamento elettorale del Trentino offre un’ottima occasione per la propaganda. Così, amici, augurandovi le buone feste intendiamo aggiungere l’eccitamento ad una nuova riscossa, resa necessaria dallo scioglimento della Camera e dalla lotta che i nostri avversari intendono rinnovare. Al piccone demolitore del radicalismo opponiamo la compagine agguerrita della democrazia cristiana. 