Quest’oggi la commissione elettorale discuterà la distrettuazione del Tirolo e del Trentino. Ricordiamo: il progetto Gautsch concedeva al Tirolo 13 mandati, al Trentino 8. Hohenlohe, pressato dai delegati dell’Unione italiana ad aumentare i mandati degli italiani da 16, come risultavano dal progetto Gautsch, almeno a 18 e non volendo o non potendo d’altro canto assegnare i due mandati in più, come l’Unione italiana voleva, all’Istria ed a Gorizia-Gradisca, ricorse all’espediente di aumentare di uno tanto i mandati di Trieste che del Trentino. Trieste ebbe 5 mandati italiani, nel Trentino si architettò una nuova, artificiosa distrettuazione, creando due collegi così detti «urbani», mentre gli altri 7 venivano divisi fra il resto del paese. Corrispondentemente però si aumentarono di uno anche i mandati del Tirolo a 14, cosicchè nella nostra provincia venne mantenuta la proporzione primiera. Caduto l’Hohenlohe, l’Unione italiana presentò i propri postulati al ministero Beck ; si chiedevano, se non erriamo, 19 mandati, ossia che si desse un mandato di più all’Istria e a Gorizia: Trieste cederebbe volentieri il suo, regalatogli dall’Hohenlohe. Ma le trattative non approdarono ad alcun risultato e si venne all’ostruzione Bartoli, che fu madre del presente compromesso. Il compromesso E qui incominciano le dolenti note. Come suona il compromesso conchiuso dai delegati dell’Unione italiana cogli slavi e col governo? Tutti i giornali tedeschi e tutti i giornali del Litorale hanno stampato che il numero complessivo dei deputati italiani verrebbe stabilito a 18, che verrebbero cioè dati un mandato nuovo per ciascuna all’Istria ed a Gorizia- Gradisca e tolti invece un mandato per ciascuno a Trieste e al Trentino. Già il Piccolo di venerdì N. 8946 stampava sotto il titolo «giustizia conquistata»: «Nel pomeriggio di ierlaltro – parecchie ore prima che a Trieste i socialisti inscenassero la loro dimostrazione vandalica – l’Unione italiana conchiudeva con il Governo e con i rappresentanti dei grandi partiti i preliminari di un compromesso, secondo il quale, come gl’italiani chiedevano, il sesto mandato messo in vista per Trieste viene invece trasportato, come terzo mandato italiano in Istria, e il mandato di più, del quale si voleva gratificare il Trentino, viene assegnato, come terzo mandato italiano, al Friuli. E già alle sei pom. di ierlaltro l’Unione italiana comunicava il deliberato preso di sospendere l’ostruzione». L’egregio nostro collaboratore parlamentare , viste le notizie dei giornali, chiedeva a chi di dovere se l’annunzio del sacrificato mandato del Trentino s’avverasse ed aveva una risposta negativa. Ed ecco che venerdì la commissione elettorale pertratta il compromesso dell’Unione italiana. Facciamo la descrizione della seduta secondo la relazione congruente della Neue Freie Presse: Grazer Volksblatt, Reichspost e il Piccolo dei 13 luglio, N. 8947. L’on. Bartoli, dopo aver parlato della distrettuazione della Venezia Giulia e ringraziato Trieste per il sacrificio fatto d’un mandato, presenta proposte concrete circa la distrettuazione a Trieste, in Istria, a Gorizia. Le proposte che aumentano di due i mandati delle due ultime provincie e ne tolgono uno a Trieste vengono infine accettate. Durante il dibattito però vennero fatte le seguenti importantissime dichiarazioni. Le basi del compromesso Il ministro degli interni Bar. de Bienerth raccomanda le proposte Bartoli, osservando però che un ulteriore aumento dei mandati italiani da quello accolto dal Governo non è possibile e che quindi i due nuovi mandati concessi all’Istria e a Gorizia presuppongono la diminuzione da 5 a 4 dei mandati italiani di Trieste e una relativa diminuzione dei mandati italiani proposti per il Tirolo. Parimenti l’on. Ivcevic (sloveno) dichiara che è sottinteso che debba cadere un mandato italiano del Tirolo. Malfatti dichiara pure di votare a favore della proposte Bartoli, senza pregiudizio però del suo contegno di fronte alla diminuzione dei mandati nel Trentino. Sustercich dichiara di dover rilevare esplicitamente che il compromesso fu conchiuso sotto la premessa che i mandati italiani restino diciotto. Egli e il suo partito possono votare per la distrettuazione elettorale proposta per la regione adriatica solo a tale condizione. Invita quindi l’on. Malfatti a ritirare la sua dichiarazione, giacché, altrimenti, dovrebbe chiedere che la votazione sia rinviata a dopo la votazione sui mandati per il Tirolo. Riserve personali Malfatti dichiara essere pur possibile che, («Herr Könne Sich Auch Eine Möglichkeit Denken») per la proporzione del numero dei mandati nel Trentino, si ritorni al progetto Gautsch; in tal caso si dichiarerebbe d’accordo. Sustercich dice che può accettare questa dichiarazione solo come «una riserva personale» e come espressione del punto di vista speciale dei trentini, altrimenti no. E poi? Nulla. Si venne alla votazione. La proposta Bartoli venne accettata con voti 26 contro 8. In favore, votarono gli on.: Adler, Hoffmann, Hormanzki, Hruby, Iocevic, Bärnreither, Bartoli, Bobrzynski, Choc, Cipera, Dulemba, Glombinski, Herold, Hoffmann, Horumzaki, Hruby, Ivcevic, Kienmann, Kramarz, Lecher, Malfatti, Pastor, Saifert, Steiner, Stürgkey, Sustercich, Tollinger, Trafoier, Zaborka, Zaceek; – contro Chiari, Demel, Erler, Gabrseek, Hinterthuber, Kaiser, Stein, Vastian. Anche l’Alto Adige sabato sera accennava alle «riserve dell’on. Malfatti», probabilmente completandole del suo, perché abbiamo visto a che cosa codeste riserve si sono ridotte. L’Alto Adige, commentando la notizia telegrafica della votazione sull’Istria, stampa «che la questione dei mandati nel Trentino non sembra pregiudicata». Crediamo che i colleghi dell’Alto Adige, quando avranno letto la relazione per esteso, avranno cambiato parere. L’Unione invece commenta: «Che intrighi sono questi? Bisogna vigilare e vigilare doppiamente. Possibile che si tenti con la complicità dei tedeschi, di dare agli Adriatici un deputato di più ed ai Trentini un deputato di meno? Sarebbe una vittoria riportata a caro prezzo dagli Adriatici, perché accompagnata dalla dedizione dei Trentini ai loro inesorabili nemici, una dedizione che non si sa dove e quando andrebbe a finire. Il patriottismo di tutti i membri dell’Unione italiana saprà sventare un simile disastro». E noi che dobbiamo aggiungere? Tristi parole ci uscirebbero spontanee dalle labbra, ma forse mentre scriviamo si decide dei destini della riforma elettorale per il Trentino, e sarà meglio aspettare. Le prospettive sono ben tristi. Da una parte il compromesso già votato, che, se secondo il Governo, gli slavi e gli adriatici, cioè secondo coloro che l’hanno conchiuso, vuol dire anche un mandato di meno per il Trentino, dall’altra «le riserve personali dell’on. Malfatti» il quale «si può anche immaginare che sia possibile che i mandati italiani vengano ridotti a 18 senza la diminuzione di un mandato trentino in confronto a quelli del Tirolo, ma invece con ritorno simultaneo tanto per i tedeschi quanto per i trentini al progetto Gautsch». Questa «possibilità» dell’on. Malfatti dunque presuppone che i tirolesi siano disposti a sacrificare un mandato nel Tirolo! Il barone lo crede veramente «possibile» anche di fronte alle nuove pretese d’aumento dell’on. Erler e dell’on. Schraffl? Noi non lo crediamo, ma ci auguriamo d’ingannarci. Abbiamo delle ragioni per temere che vinca anche questa volta la politica imposta ai trentini nella politica universitaria. Temiamo che il Trentino venga sacrificato e sacrificato, senza essere stato nemmeno richiesto nel suo parere. La votazione d’oggi, conseguenza di quella di venerdì, può diventare la tomba dell’Unione italiana. 