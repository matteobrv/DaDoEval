IL MUNICIPIO DI POLA: 5 corpi, curia generale e voto segreto. – Distrettuazione nazionale. LA DIETA ISTRIANA: Collegi omogenei. – Garanzie costituzionali per la minoranza. – Confronti col Tirolo. – Anche nella Giunta. LA DIETA TRIESTINA: L’idea della rappresentanza proporzionale nella Giunta. – Galvanizzazione della maggioranza. – Quel che ne pensa il Piccolo. – I socialisti soddisfatti. – Pittoni contro il «Tutto o nulla». Sabato si è radunata la dieta istriana, lunedì si è riconvocata la dieta triestina, la quale, com’è noto, è tutt’una cosa col Consiglio municipale di Trieste. Tanto in questa dieta che in quella vennero presentati dei progetti di riforma elettorale, due dei quali riguardano le diete stesse ed una il comune di Pola. Siamo anche sulla soglia di una riforma dietale, perciò non sarà inopportuno il discuterne un poco, tanto più che tutti tre i progetti, direttamente per quelli di Trieste e Pola e indirettamente per quello della Dieta istriana, rispecchiano le idee e le tendenze dell’attuale governo. Incominciamo dal meno importante. La rappresentanza comunale di Pola (comune locale), secondo il progetto governativo, sarebbe composta di 36 membri effettivi, eletti per la durata di 4 anni e distribuiti in 5 corpi elettorali. I primi 4 eleggono 8 membri ciascuno, il quinto elegge 4. La formazione dei primi tre corpi avviene secondo le disposizioni contenute nell’attuale regolamento elettorale comunale per l’Istria; l’elezione per il terzo corpo e per il quinto avviene in due distretti elettorali, di cui il primo comprende i comuni censuari di Pola, Fasana, Gallesano e Sissano, il secondo gli altri comuni censuari slavi. Degli 8 membri assegnati al terzo corpo, 3 verrebbero eletti dal primo distretto e 5 dal secondo; i due distretti elettorali del quinto corpo eleggono ciascuno 3 membri. Nei primi tre corpi votano gli aventi diritto d’elezione secondo le norme dell’attuale regolamento elettorale comunale per l’Istria che corrispondono press’a poco al nostro; nel quarto sono elettori gli impiegati militari (di marina) in servizio; nel quinto corpo sono elettori i cittadini austriaci di sesso maschile, che abbiano compiuto il 24.o d’età, siano domiciliati nel comune di Pola almeno da 3 anni e non abbiano diritto a voto negli altri quattro. Notevole è qui che il governo ha rinunciato all’introduzione di voti virili per la Marina, come s’era prima annunziato, preferendo un quarto corpo con 8 rappresentanti; notevole ancora ch’è introdotta, benché con soli 4 voti, la curia generale, la quale viene divisa in due collegi nazionalmente omogenei. Importante ancora è che viene introdotta la votazione segreta, poichè, conviene sapere che Pola – il municipio liberale di Pola – ha finora il voto orale. La deputazione comunale si compone del podestà, del vicepodestà e di quattro consiglieri; i primi due vengono eletti dall’intera rappresentanza comunale; i primi quattro corpi eleggono poi ciascuno un consigliere. L’elezione del podestà e del suo sostituto dovrebbe poi ottenere la conferma dell’imperatore. Come si vede la deputazione viene eletta in gran parte dalle curie, in modo da assicurare al rappresentante del militare un posto, ma da escludere eventualmente ogni rappresentante del quinto corpo a discrezione degli altri quattro. Più caratteristico, più istruttivo è il progetto per la Dieta istriana, il quale viene presentato in base ad un compromesso seguito di massima fra italiani e slavi, coll’intervento del Governo. Ai 3 vescovi con voto virile vanno aggiunti 44 deputati eletti distribuiti fra le varie curie come segue: 5 deputati del grande possesso reale; 2 deputati della Camera di commercio e d’industria; 14 deputati delle città, borgate e luoghi industriali; 15 deputati di altri comuni (foresi o rurali); 8 deputati della classe elettorale generale. Dei 44 deputati eletti 25 sono assegnati agli italiani e 19 agli slavi. La distrettuazione è per quanto possibile, nazionalmente omogenea, sì da escludere conflitti nazionali per le elezioni. Ciò vale tanto per la curia delle città e borgate, dei comuni foresi, quanto per la curia generale. I collegi della curia generale sono 7, uno elegge 2 deputati, gli altri uno ciascuno. Di questa curia, la metà dei mandati è italiana, l’altra metà slava. Il numero dei membri della Giunta provinciale è aumentato da 4 a 5. Gli assessori sono nominati: un assessore dai deputati eletti dalla classe elettorale delle città, borgate e luoghi industriali e della Camera di commercio e d’industria; e due dai deputati eletti dalla classe elettorale dei comuni foresi, con ciò che coi deputati delle città eleggono anche i deputati dei collegi italiani della curia generale o con quelli dei foresi i deputati dei collegi slavi della curia generale. Su questa base, escluso il presidente (capitano provinciale), tre membri della giunta sarebbero italiani e due slavi. Anche qui dunque abbiamo la curia del suffragio universale, ma solo con 8 mandati, cioè con poco più della quinta parte dei deputati eletti. Nella curia generale sono di nuovo compresi tutti gli elettori delle altre curie. I collegi sono nazionalmente omogenei. La maggioranza rimane agli italiani, ma la costituzione della giunta avviene in modo che sia assicurata una corrispondente rappresentanza anche alla minoranza. Ma non basta. S’è provveduto con regole ancor più precise a stabilire i rapporti fra maggioranza e minoranza. Ecco quanto prevede il progetto contro il pericolo di maggiorizzazioni. «In Dieta si richiede la presenza di almeno trentadue membri (dunque di almeno 7 slavi quanto manchino i tre vescovi) per deliberare; 1. sullo stanziamento dei bilanci preventivi di spese dai mezzi provinciali per scopi di agricoltura, di scuole e costruzioni pubbliche, fatta eccezione per gli importi necessari al funzionamento di istituti o stabilimenti in quanto gli importi rispettivi venissero stanziati in misura uguale o minore a quella già fissata dalla Dieta provinciale dopo la promulgazione della presente legge; 2. in affari comunali, i quali secondo le disposizioni delle leggi comunali sottostanno alle deliberazioni della Dieta; 3. sull’accoglimento di progetti di legge». Con ciò la minoranza può impedire qualunque votazione d’importanza, colla semplice astensione. Analoghe garanzie sono stabilite anche per la Giunta provinciale: «La Giunta provinciale – dice il progetto – pertratterà gli affari ad essa demandati in consigli collegiali. Per la validità di una deliberazione si richiede la presenza di almeno tre membri oltre al capitano provinciale ed al suo sostituto. Per deliberare validamente sugli affari sottoindicati è inoltre necessario che nel consiglio collegiale siano presenti almeno uno degli assessori eletti dai deputati della classe elettorale delle città, borgate e luoghi industriali e dalla Camera di commercio e industria (italiano), ed uno degli assessori eletti dai deputati della classe elettorale dei comuni foresi (slavo): 1. per conchiusi sull’esecuzione di deliberati presi dalla Dieta provinciale negli affari specificati più sopra; 2. per conchiusi sull’approvazione delle deliberazioni prese dalle rappresentanze comunali (consigli comunali), le quali secondo le disposizioni delle leggi comunali sottostanno a una tale approvazione; 3. per conchiusi sull’impiego di mezzi provinciali per spese imprevedute». Come si vede le garanzie per la minoranza sono tali che per poco non equivalgono alla creazione di curie nazionali e a un’autonomia amministrativa. E se si pensa che fu il Governo l’autore di un tale compromesso appare ancora maggiore l’iniquità usata agli italiani in Tirolo, i quali non solo possono venir maggiorizzati in un modo indegno nella curia del grande possesso, ma non hanno nemmeno una garanzia giuridica che due dei loro vengano eletti nella Giunta. Non intendiamo oggi dilungarci in commenti: parlano i fatti. Chiederemo sempre invano che il Governo il quale sa trovare mezzi di costringere la maggioranza italiana a tali concessioni sappia trovare un po’ di coraggio e di forza per ottenere alla minoranza il giusto o almeno parte di esso laddove l’italiana è la minoranza? Comunque sia, l’idea fa il suo cammino; dopo la Moravia, e in parte la Boemia, l’Istria. Il Tirolo saprà essere l’ultimo, ma dovrà venire. L’ultima riforma, alla quale vogliamo accennare, è quella della Dieta di Trieste. Il progetto è presentato dal Governo, il quale ne respinse un altro compilato dalla Giunta. Non è nostra intenzione esaminare il valore nazionale, o la parte contestata che verrà eventualmente modificata riguardante l’autonomia della Dieta di fronte all’autorità governativa. Ci limitiamo a fare delle osservazioni che possono avere un valore generale e pratico anche per noi. «Il nuovo Consiglio sarà composto di 83 membri eletti per 3 anni; nella città da quattro corpi distribuiti in sei distretti elettorali; in territorio da due corpi distribuiti in tre distretti elettorali. I quattro corpi elettorali di città eleggono ciascuno 17, il primo corpo elettorale del territorio elegge 9 e il secondo corpo 6 membri del consiglio comunale. Il numero dei consiglieri da eleggersi in ogni distretto elettorale dai singoli corpi elettorali verrà stabilito a seconda della proporzione tra il numero degli elettori di ciascuno di questi corpi elettorali nei singoli distretti e il numero complessivo degli elettori nell’intero questo corpo elettorale; ad ogni distretto elettorale sarà da assegnarsi in ogni distretto per lo meno un mandato». Nei distretti della città hanno diritto di voto nel I, II e III corpo i cittadini che pagano una data imposta, la cui gradazione va nel progetto da 400 corone d’imposta rendita o 200 corone per imposte reali dirette (I corpo) fino a 20 cor. imposta rendita o 10 cor. per imposte reali (III corpo). La cosiddetta intelligenza vota nel secondo corpo. Nel quarto corpo hanno diritto di voto tutti i cittadini austriaci i quali, al giorno d’indicazione delle elezioni, dimorino almeno da tre anni a Trieste, che abbiano oltrepassato il 24.o anno di età e non abbiano diritto di voto negli altri tre corpi. Questo per la città. Nel territorio invece, ove dominano gli slavi non vi sono che due corpi, il primo dei quali corrisponde ai 3 primi della città, il secondo è quello del suffragio universale per chi non ha votato nel primo. Sono abolite le procure. Il progetto inoltre introduce l’obbligatorietà del voto, pena una multa da 1 a 50 corone. Però, malattie, obblighi d’ufficio, assenze ed altre impellenti circostanze giustificano l’assenza dalle urne. Notevole è qui, astraendo dalla configurazione nazionale, la divisione dei corpi in distretti, abolendo lo scrutinio totale di lista, la curia generale riservata a quelli che non hanno votato nelle altre curie (il rovescio di quello che si propone in Istria); il domicilio di tre anni, quale premessa per il diritto di voto nella curia generale; infine l’introduzione della obbligatorietà del voto. Importante è anche un’altra innovazione: La Delegazione (Giunta) composta del podestà, di due vicepresidenti e di 16 membri non viene più eletta dal pleno, ma l’organizzazione dei consiglieri segue in modo che prima i membri del consiglio eletti da ognuno dei quattro corpi elettorali cittadini, rispettivamente da ognuno dei due corpi elettorali del territorio eleggeranno un membro della Giunta municipale per ogni corpo, dopo di che l’intero consiglio comunale procederà all’elezione dei rimanenti nove membri. Tutte queste elezioni seguiranno con maggioranza assoluta dei votanti. Per la validità di un conchiuso della Giunta municipale richiedesi la presenza di almeno 10 membri, non compreso chi presiede. Anche qui dunque domina il principio di creare garanzie per le minoranze, sulla cui misura non facciamo commenti, richiamandoci per la cosa stessa a quanto abbiamo detto sopra. Molto significante è la posizione dei socialisti di fronte alla riforma. Il Piccolo dichiara tale progetto inaccettabile per il partito nazionale liberale. «Non si può pretendere che il partito nazionale-liberale faccia con le sue mani una legge la quale favorisce, oltre al lecito, e governo e slavi e socialisti e magari cristiano-sociali e invece, ma anzi danneggi, contro a ogni equità, il partito che la crea. Il suicidio non può essere chiesto ad alcuno, tantomeno ad un partito che, come il liberale-nazionale a Trieste, difende e propugna qualche cosa di più che un programma o una formula» (n. 9556). La Dieta, dice il Piccolo, vuole tempo per studiare il progetto. «Il quale racchiude molti punti che esigono riparo: dalla proporzione dei mandati fra città allargata e territorio ristretto alla ingerenza governativa nella procedura elettorale, dalla distrettuazione elettorale alla soppressione di alcuni titoli elettorali con danno specie della rappresentanza vera e propria dei commerci, dal voto obbligatorio alla verifica dei mandati» (ibidem). Viceversa i socialisti prendono una posizione più favorevole. Il Lavoratore (n. 163) afferma che è «proprio l’assolutismo quello che da un decennio o più regge il comune di Trieste. E nemmeno l’assolutismo illuminato. Un partito che è un’esigua minoranza nella città costituisce l’intera rappresentanza cittadina, senza alcun controllo di minoranze, ché controllo amministrativo non può chiamarsi quello dei sei consiglieri sloveni cristallizzati in una sterile opposizione nazionalista. Il sangue non circola più nell’organismo della vita cittadina e l’arresto produce i consueti fenomeni fisiologici: il marasma o la paralisi in tutti i campi della vita pubblica. Tutto intristisce e degenera: il programma economico dell’amministrazione civica è una vuota turlupinatura di frasi; lo stesso programma nazionale (che dovrebbe costituire la ragione d’essere del partito dominante e la giustificazione delle sue prepotenze) lo stesso programma nazionale ferisce profondamente (e ci sarà facile dimostrarlo) gli interessi nazionali della città. Quale fu il nostro atteggiamento di fronte ad un simile stato di cose? Abbiamo chiesto allo stato il suffragio universale ed eguale; lo Stato, dando un calcio al senso comune, ci ha risposto: per la Camera sì, per le Diete e i Consigli no. Noi non abbiamo insistito e non insistiamo. Saremmo troppo ingenui a sprecare le nostre energie in un movimento che, per adesso, non ha probabilità di vittoria e che servirebbe soltanto a prolungare l’assolutismo nazionalista». Più innanzi il Lavoratore trova che il progetto governativo è molto più democratico di quello votato l’anno scorso dal Consiglio comunale. «Amara ironia delle cose! L’Austria dà una lezione (per quanto imperfetta) di... liberalismo ai nostri... liberali!» E dopo altre conclusioni favorevoli alla riforma il Lavoratore riaddensa il pensiero dei socialisti di Trieste in codeste parole: «Cercheremo d’influire perché il progetto venga in qualche punto modificato, ma dichiariamo subito che non siamo disposti a tollerare che, da una parte o dall’altra, si riprenda l’eterno giuoco che da dieci anni impedisce l’attuazione della riforma e che consiste nel chiedere ciò che si sa di non poter ottenere!» Sulle quali dichiarazioni antinulliste richiamiamo l’attenzione dei nostri lettori, affinché le raffrontino colle espettorazioni puramente demagogiche dei rossi nostrani, i quali in tutte le cose chiedono sempre ciò che sanno di non poter ottenere! Il confronto fra il punto di vista molto, ma molto positivo del signor Pittoni, capo ufficiale del partito socialista austriaco, e gli attacchi diretti dai nostri rossi contro il nostro programma in punto alla riforma elettorale, è davvero istruttivo. Noi che nell’ultima campagna chiedevamo anzitutto il suffragio uguale, e se non fosse possibile (per l’opposizione del Governo o – quello che più importa – anche di una sola curia dietale), delineavamo una riforma molto più ampia che quella di Trieste, accettata da Pittoni, eravamo dei reazionari, e... Pittoni, che cos’è Pittoni? 