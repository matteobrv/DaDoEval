Nel N. 199 dell’Alto Adige il prof. F. Menestrina rivolge agli studenti universitari una parola franca, la quale suona come un rimprovero, meditato da tempo, ma lanciato all’ultima ora, quando cadde la speranza di un’autocritica che avrebbe forse salvato a qualche studente almeno il diritto di parlare di dignità e di carattere. Benché il rimprovero non sia diretto propriamente a noi dell’Associazione cattolica che non abbiamo adottato una formula radicale alla quale non ci sentivamo di corrispondere in alto – almeno nella sua integrità – tuttavia ne fo cenno qui, perché mi dà occasione di esporre alcune idee in proposito, che maggiormente si accentuarono nella discussione su questo argomento nell’ultimo nostro convegno. Penso anzitutto che in quanto all’ideale tutti si trovino d’accordo: converrebbe andare tutti ad Innsbruck, prender d’assalto le cattedre parallele, vincere o venir vinti, restando in ogni caso per lo meno con vantaggio eguale. Ma nella pratica è possibile che tutti o quasi tutti si concentrino nell’università contrastata? Ragionavamo di questo con un amico che poi ebbe a dimostrare coi fatti la sua piena adesione alla tattica ideale, e calcolavamo il numero di coloro che avrebbero potuto trasferirsi da Vienna a Innsbruck. Ebbene? quattro o cinque soltanto. Parlo sempre dei trentini, ché degli adriatici le cose stanno pur troppo diversamente. Gli altri, chi per ragioni economiche, chi per ragioni di studio imprescindibili non avrebbero potuto compiere la concentrazione che a costo di sacrifici impossibili. Ma si dice che a Graz stiamo meglio in questo riguardo e che un numero abbastanza forte della facoltà giuridica potrebbe senza gravi sacrifici portarsi ad Innsbruck. Ciò giustifica e motiva pur troppo il rimprovero del prof. Menestrina, ma non dà ancora ragione a coloro che vorrebbero ripetere come parola d’ordine per la pratica avvenire «Tutti ad Innsbruck». Avremmo diritto di far questo quando per lo meno / degli studenti trentini fossero nella possibilità materiale di stare alla consegna, altrimenti si mette a rischio... nient’altro che l’onore. Per ora – direbbe il sottoscritto se avesse voce in capitolo – facciamo così: gli studenti che appartengono ad una delle società accademiche vengano interpellati uno per uno dalla presidenza. Il presidente cioè s’informi quali soci possano recarsi ad Innsbruck e ne faccia loro questione d’onore in maniera che il socio venga moralmente costretto a seguire la tattica della maggioranza. Anche i circoli universitari potrebbero far molto. Cosa sarebbe p. e. se in certi circoli, ove di un certo onore convenzionale da fioretto ce n’è d’avanzo, si obbligasse chi la voce pubblica mette tra i «possibilitati» a recarsi ad Innsbruck? So che qui c’è di mezzo la questione degli adriatici, una questione seria. Ma non si potrebbe ridurre anche quelli ad aderire alla tattica di Innsbruck per mezzo di persone serie ed influenti di laggiù? Ad ogni modo badino i Trentini prima a fare il proprio dovere, per poter poi colle spalle al muro rinfacciare gli altri di codardia. Un’altra faccenda dove ci sarebbe da ridire è quella dei comitati pro università. Sorti una volta in mezzo alla burrasca, quando valeva più l’impeto o l’entusiasmo che la moderazione o la costanza, furono costituiti solo di studenti, quasi che la questione universitaria passasse soltanto sopra le loro spalle. Ora, senza voler criticare l’opera loro fino ad oggi, credo però di non dir troppo se asserisco che per l’avvenire, essi saranno inetti a compiere un lavoro serio e continuo, nel quale devono godere la fiducia di tutto il paese. A mio credere, il lavoro che si dovrà fare richiederà più le attitudini del vecchio che quelle del giovane, o almeno ambedue proporzionalmente. Alle università quindi si eleggano comizi misti di studenti e d’altre persone attempate, il cui nome solo infonda fiducia. S’eviteranno così certe rappresaglie da settari, certe imprudenze e peggio, che possono o avrebbero potuto rovinare la buona causa. Concludo: organizzate in seno alla società e circoli studenteschi il concorso ad Innsbruck e così lavoreranno per lo scopo comune tutti, chi va e chi resta; costruite comitati che diano grande affidamento di sé, e nel Trentino avrete il concorso di tutti e non soltanto la bolsa lirica della stampa. L’associazione cattolica si è già espressa favorevolmente per queste idee. Riusciremo dopo tutto questo? Non lo so; ma almeno sarà salvo l’onore, e potremo dire come il vescovo Notker a Hugo von Sitten: Volui et volo; sed conclusi summa in manu Domini et nos et opera nostra; est enim quae nos trahit necessitas non voluntas, et iniunctis iustare nequimus: ex eo minus vota exsequimur a.d. 