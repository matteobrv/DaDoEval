I fautori della proporzionale hanno riportato a palazzo Borbone una bella vittoria, tanto più considerevole, quanto più accanita era stata la resistenza opposta fino all’ultimo momento dal combismo radico-socialista . È stata una lotta nella quale era da una parte la grande maggioranza delle nazione, come si potè constatare nell’ultima campagna elettorale, e dall’altra i radicali combisti decisi a sparare tutte le loro cartucce piuttosto di cedere. Essi sentono che la rappresentanza proporzionale segna la fine definitiva della loro supremazia e non sanno acconciarsi a quest’idea. Ultimamente, quando l’on. Poincaré venne chiamato dall’Eliseo a costituire il «grande ministero», Camillo Pelletan scrisse nel Matin un articolo pieno di spirito, nel quale, fra l’altro, si invitavano i francesi a pregare per il partito radicale defunto. Certo il fatto per cui Fallières si rivolgeva ad un progressista di sinistra piuttosto che a un radico-socialista – che costituisce sempre alla Camera il più forte gruppo numericamente parlando – era molto sintomatico. Si può avere il numero, e si possono sentire i lenti rintocchi di morte nell’ordine del pensiero. Ora il principio della rappresentanza proporzionale pende come la minaccia di mali peggiori, in quanto che anche la maggioranza numerica è minacciata. Bisogna leggere i giornali radicali per farsi un’idea del panico che regna in seno al partito. Si afferma che il partito repubblicano è seriamente in pericolo, e il partito repubblicano, ben inteso, è il partito radicale combista, abituato a tutti i monopoli. «Gli spettatori – così leggiamo nella Republique Française – che hanno assistito alla seduta della Camera... si faranno una ben triste idea di una importante frazione delle rappresentanza nazionale. Uno degli oratori che ha preso la parola per combattere la riforma elettorale, ha domandato seriamente al governo se non possedeva una statistica dei risultati probabili delle future elezioni legislative generali, senza di che sentivasi inquieto di ciò che potrebbe avvenire in seguito all’introduzione della rappresentanza proporzionale: voterebbe quindi contro. Un altro ha domandato puramente e semplicemente al presidente del Consiglio se possedeva un progetto di riforma elettorale capace di procurare la sicurezza ai repubblicani». Ciò che tradotto in lingua chiara significa semplicemente questo: «l’esigenza di un progetto elettorale che assicuri a tutti i radico-socialisti la loro rielezione individuale. Ed i radicali ad applaudire freneticamente questo linguaggio improntato senza il minimo pudore alla cucina del blocco. Invano gli oratori più qualificati hanno portato alla tribuna la prova che i radicali avrebbero la loro parte, e che se avevano la maggioranza degli elettori nel paese, avrebbero colla R.P. la maggioranza degli eletti alla Camera. Le assicurazioni che loro si davano di una rappresentanza equa del loro partito li lasciavano perfettamente indifferenti. Non hanno altro partito che se stessi. Sono completamente indifferenti che la loro politica abbia nel parlamento la maggioranza, se non sono essi, e le loro persone fisiche non si trovano in carne ed ossa. I peggiori avversari del regime parlamentare, sono questi sfrenati reclutatori di tutti i movimenti d’opposizione di domani». È ciò che che si è verificato alla lettera. Come abbiamo già annunciato, la destra, il centro, una parte della sinistra, i socialisti votarono a favore della proporzionale. In tutto 321 contro 213 radicali e radico-socialisti. Chi conosce il partito combista, l’ardore col quale si aggrappa al potere, il desiderio di vendetta contro chi cerca di scalzare il suo regno, non può a meno di ritenere che gli sconfitti di venerdì torneranno presto all’assalto. Poincaré e il grande ministero non possono farsi delle illusioni. Le questioni di politica internazionale sono di più in più acute e per la Francia di una portata singolarissima, massime se il ravvicinamento anglo-germanico andrà lentamente ma sicuramente effettuandosi: ma i combisti non badano a tutto ciò, s’infischiano della situazione internazionale della Francia, come sorridono davanti alle argomentazioni idealistiche a favore della R.P. Ciò che essi vogliono è il mantenimento dello statu quo: è la consacrazione del loro impero, è l’assiette au beurre. Poincaré ha creduto fare il gesto di porsi contro al combismo vendicativo. Attendiamoci un non lontano assalto, che, superato, importerebbe il tramonto definitivo della «morta gora» del combismo; ciò di cui non abbiamo ragione di rammaricarci. 