Eccelsa Camera! Se il dibattito si dovesse occupare soltanto del bilancio statale, rinuncerei alla parola, poiché non ci si può aspettare da qualcuno, la cui casa è stata incendiata o saccheggiata, che si occupi anche del bilancio pubblico e io mi rifiuterei di mantenere la finzione, come se un popolo che nella prassi viene trattato come un popolo nemico, come un popolo conquistato, nel contempo possa come parte alla pari attraverso i propri rappresentanti avere voce in capitolo e partecipare alle decisioni sull’amministrazione di tutto lo Stato. Ma questa tribuna è l’ultimo luogo libero che ci è rimasto dopo la soppressione di ogni libertà civile a casa, e d’altro canto sarebbe un peccato privare il governo della comparazione tra i bei principi del suo programma e la prassi delle sue autorità locali, militari e amministrative. A tale contrapposizione dà ampiamente occasione il discorso del presidente del Consiglio . Egli ha pronunciato un bel discorso quando ha detto che i danni di guerra sarebbero stati riparati dallo Stato rapidamente e in modo energico. Spero che egli si sia pronunciato nella consapevolezza di ciò che questo significa, in particolare in riferimento alla nostra terra; spero che sappia che da noi sono andati in malora valori per centinaia di milioni; spero che sappia che molti posti tra l’Adige e il Brenta e altri ancora sono stati in parte saccheggiati, che tutto ciò che lo zelo di anni e di secoli ha accumulato è stato distrutto in pochi giorni. E quando penso al destino della bella e ricca città sul Leno, quando penso a Rovereto, mi si stringe il cuore. Adhaeret lingua mea faucibus meis. Nessuno osa dire la verità su questa città morta. Un terribile mistero si è diffuso su di essa poiché, dopo la deportazione dell’intera popolazione, nessun civile poteva finora entrare, neanche il podestà liberamente eletto e successivamente commissario governativo, il nostro collega barone Malfatti , nonostante l’autorizzazione del supremo comando d’armata. Ma qua e là trapela la verità. Ci sono persone che erano là, che hanno visto, che hanno preso nota. Si sa che il saccheggio non si ferma davanti a nulla, né di fronte agli istituti pubblici, né di fronte alle case private, che nei musei persino l’alcol in cui erano conservati i serpenti e i preparati scientifici fu bevuto tutto, che le statue della Madonna furono depredate e lasciate nude, che le biblioteche furono saccheggiate e che nei campi adiacenti si trovavano ancora per lungo tempo tutti i possibili attrezzi per la casa e mobili, meccanismi di orologi e macchine da cucire, come resti di un grande naufragio, mentre molti altri attrezzi per la casa e mobili hanno trovato la via al di là del Brennero, ed è accaduto a qualche roveretano di rivedere i propri averi nelle province del nord in mani estranee. Ora il presidente del Consiglio vuole riparare a tutto ciò. Lo prendo in parola. Provvisoriamente deve per lo meno nominare subito una Commissione mista, in cui anche la popolazione sia rappresentata, affinché per lo meno venga accertato il danno. Mettere a tacere non aiuta più. Verrà un giorno in cui la popolazione deportata metterà di nuovo piede nella città dei padri, e allora risuonerà un grido di dolore che sarà sentito dall’Europa intera. Invece in questi giorni è iniziata a Rovereto una grande, ufficiale extra requisizione e certamente sarà in parte anche già compiuta, una requisizione con cui vengono requisiti tutta la lana, tutto il metallo, la carta, tutte le macchine, le condutture dell’acqua, le condutture del gas, le condutture del vapore, sia di privati che di enti pubblici; a questo riguardo neanche le chiese vengono risparmiate e ci si domanda perché questa città, che già ha dovuto dare così tanto, ora deve essere ancora sottoposta a una seconda requisizione generale, ciò che non accade in nessun altro luogo e che non corrisponde al § 28 della legge sulle requisizioni di guerra. La buona volontà del signor presidente del Consiglio avrà lavoro più facile in quelle località che non sono state evacuate del tutto, per esempio a Trento. Fino all’offensiva del maggio 1916 a questo riguardo a Trento non è accaduto molto; ma successivamente furti e saccheggi furono all’ordine del giorno. Tuttavia lì è stata organizzata una buona commissione di rilevamento dei danni che ebbe molto da fare. Ma gli atti relativi sono ancora presso l’amministrazione cittadina con l’annotazione: rinviato per la conservazione e il deposito degli atti, poiché l’indagine sui colpevoli è senza speranze. Fu infatti impossibile indicare con precisione i reparti militari o, dove ciò fu possibile, l’intendenza ha inviato l’atto relativo ai comandanti del reparto coinvolto per una dichiarazione e in molti casi gli ufficiali hanno risposto in modo simile a quello di un sottotenente, il cui caso l’ho davanti a me e che scrive: Respingo ogni sospetto di furto anche verso i più miserabili della mia gente. Chi ha avuto, ha avuto. Credo però che in questo caso lo Stato è comunque obbligato all’indennizzo. In base al § 19 della legge sulle requisizioni di guerra i danni provocati dall’acquartieramento sono, secondo questa legge, da indennizzare. Tuttavia la luogotenenza di Innsbruck ha stabilito nel decreto del 10 luglio 1916, nr. 509, che tali danni non sono da considerarsi come requisizioni di guerra e perciò non vanno trattati secondo il procedimento generale ; e in una ordinanza del ministero della Difesa austriaco del maggio 1917 si dice che per quanto riguarda le riscossioni dei danni di guerra saranno in breve tempo emanate disposizioni . Queste disposizioni però non sono state ancora emanate. Dopo la promessa del signor presidente del Consiglio vogliamo sperare che la rapidità consisterà per lo meno nell’emanazione di tali disposizioni. Desidero tra l’altro osservare che anche la liquidazione delle requisizioni di guerra è fortemente in ritardo. A Trento le richieste degli anni 1914 e 1915 sono ancora inevase. Nelle commissioni avremo ancora occasione di chiedere come mai è accaduto che 4000 capi di bestiame della popolazione evacuata della Valsugana che erano stati radunati a Pergine furono acquistati dall’intendenza in media da 200 a 300 corone per capo, cioè circa da 70 a 80 heller al chilo a peso vivo, mentre in una ordinanza del ministero della Difesa del 17 luglio 1915 era stato prescritto in modo molto chiaro di pagare questo bestiame per 2 corone al chilo a peso vivo. La stessa cosa è avvenuta anche nel distretto di Cles relativamente al bestiame requisito alla popolazione evacuata e io penso anche altrove, sebbene non l’abbia potuto constatare. Arrivo ora alle normali requisizioni presso la popolazione non evacuata. Se si procederà a un contingentamento proporzionale, allora non c’è nulla da eccepire; c’è ormai la guerra e dappertutto si requisisce. Ma che le zone di confine debbano pagare dei tributi extra rispetto al generale contingentamento proporzionale, che debbano assumere su di sé carichi maggiori, contro ciò noi protestiamo. Nella Val di Non e nella Val di Fiemme, per esempio, ci siamo dovuti assumere un tributo di enormi quantità di fieno e foraggio, senza che le quantità di fieno che venivano prima acquistate dai militari sul posto potessero essere calcolate, e la luogotenenza ha dichiarato in un’ordinanza del 30 luglio 1917 che non si concede alcuna detrazione dal contingente generale per le proprietà terriere e i pascoli presi in gestione dall’esercito . Ma poiché da noi molte proprietà terriere e pascoli sono gestite dai militari, è questo un tributo extra che ci viene addossato. Come si sia proceduto senza riguardo in queste normali requisizioni da parte delle autorità politiche, lo si può desumere da un’ordinanza del capitanato distrettuale di Cles del 19 maggio 1917 dove si dice [legge]: «All’imperial-regio comando di gendarmeria distrettuale e a tutte le postazioni di comando ad eccezione di Pizzano. Si deve agire con tutta l’energia e con tutti i mezzi, affinché da parte dei comuni sia versato in ogni caso all’imperial-regio magazzino di vettovagliamento militare a Malé quanto prima la quantità di fieno ancora da consegnare. Gli animali domestici dei singoli proprietari si devono accontentare di foraggio fresco. Tutto il fieno ancora disponibile nei comuni deve essere versato alla stazione di controllo (tutte le stazioni di treni merci). Il comandante della postazione è responsabile personalmente. Non si deve aver nessun riguardo per reclami e obiezioni dei sindaci e dei proprietari. Arrestare i riottosi e consegnarli al prossimo comando di retrovia. Ammesse misure di costrizione di qualsiasi tipo. Il fieno deve, e subito, essere raccolto. L’imperial-regio consiglio della luogotenenza.» Ma, al contrario, per il sostentamento della popolazione con generi alimentari come carne o grasso si è riscoperta la cosiddetta regione della nebbia, il Trentino, cioè per il sostentamento della città di Trento furono assegnati soltanto distretti italiani. Quando questi distretti che ho prima menzionato saranno esauriti, la città di Trento sarà imparagonabilmente in svantaggio nei confronti delle città tedesche del Tirolo. Non voglio ora entrare in discussione su ciò che concerne i piani politici del governo. Sarebbe ingenuo da parte mia parlare dell’autonomia nazionale o della posizione che la nostra parte di territorio avrà in futuro nei confronti della parte territoriale tedesca, in un momento in cui siamo completamente abbandonati alla nazione dominante, in cui il nostro vice-capitano provinciale, il dr. Conci , non ha ancora potuto prendere parte all’amministrazione territoriale, in cui noi siamo completamente amministrati dalla maggioranza, non abbiamo voce e non troviamo ascolto. Ma dirò ancora una sola cosa sul capitolo degli internamenti. Nella seduta del 15 luglio 1917 la Camera ha adottato la deliberazione di esortare il governo a consentire a tutte le persone che erano state internate o confinate di tornare in patria . Il ministro ha anche dichiarato che il Comando supremo dell’esercito ha incaricato i comandi d’armata di procedere a questo riguardo in modo liberale. Ora chiedo al signor ministro degli Interni quale percentuale tra coloro che furono precedentemente confinati o internati è tornata a casa. Noi riteniamo al massimo il 2 %. Ciò dipende certamente dal presidium della luogotenenza di Innsbruck, che si potrebbe chiamare centrale di persecuzione, al cui vertice è in realtà un uomo al quale potrebbe essere applicato il motto del Faust: «Sono lo spirito che sempre nega.» Come si è proceduto a questo riguardo lo si desume dall’interpellanza del mio stimato collega signor Dr. Conci e da questa voglio trarre solo un caso a illustrazione. Una vedova di Rovere della Luna, Therese Bolner, una contadina, ha cinque figli al fronte, due sono caduti e il terzo è invalido di guerra. Sia lei che l’invalido di guerra furono internati a Katzenau e rilasciati con l’amnistia generale. Ci si sarebbe allora potuto aspettare che essi, dal punto di vista della ragionevolezza e dell’umanità che il ministro degli Interni ha promesso di tenere in considerazione, potessero andare a casa, tanto più che sono agricoltori, hanno un proprio podere e hanno subito un danno molto grande. Invece al contrario: si è rifiutato a costoro già molto provati il rimpatrio. È anche molto chiaro dal procedimento che fu impiegato che nessuno può tornare a casa, perché qual’è in realtà l’istanza a cui ci si rivolge? È sempre lo stesso gendarme che ha condotto via la gente, o lo stesso sottufficiale che li ha fatti arrestare, e se quest’ultimo deve abbandonare il suo precedente punto di vista, lo riterrà un fallimento personale. Qui non servono considerazioni ufficiali. Ci sono comuni che hanno fatto richiesta affinché il medico comunale possa andare a casa, poiché lì la necessità a questo riguardo è grande, e viene rifiutata. Ci sono parrocchiani che hanno pregato affinché il parroco possa tornare a casa perché la parrocchia è abbandonata, ed è stato negato! C’è un gran numero di insegnanti che vuole tornare a casa per esercitare colà il proprio dovere: ed è stato negato. Beh, cosa si deve poi dire, quando persino il nostro principe vescovo viene ancora tenuto lontano dalla diocesi. Signori miei! Il governo rivoluzionario della Russia ha fatto tornare a casa l’arcivescovo di Leopoli, sebbene egli fosse un cittadino straniero, e la cattolica Austria tiene ancora lontano un principe vescovo dalla sua diocesi, al quale può essere solo rimproverato, e viene rimproverato, ciò che il Papa ha prescritto nella sua ultima istruzione come santo dovere pastorale. Ma cosa credono di ottenere a questo riguardo coloro che detengono il potere? Sono tornato per un po’ di tempo e posso dire che il vescovo Endrici non fu mai tanto caro al suo clero e al popolo come ora che è esiliato, mai fu la sua influenza così potente come nel momento in cui egli può agire solo attraverso il forte silenzio, e nella diocesi un popolo intero avverte in occasione delle solenni occasioni religiose dell’anno che – per dirla con Dante – l’ombra sua torna ch’era dipartita. [Molto bene]. Ma come può lamentarsi la nostra intellighenzia di questo trattamento, quando poi un popolo intero viene trattato così, quando anche i contadini e i profughi sono trattati così? Quando qui si parlò degli internamenti, dal banco dei ministri il principio non fu in realtà approvato. Ciononostante troviamo nell’ordinanza generale del 1° settembre sui rimpatri dei profughi, che lì il principio viene di nuovo fissato, infatti non viene concesso a tutti i profughi che furono evacuati di tornare a casa, ma vengono statuite delle eccezioni . Viene introdotto un trattamento individuale delle istanze. L’autorità distrettuale della località dove si sarebbe recato il profugo, dopo aver ricevuto la legittimazione, deve esaminare in accordo con l’autorità militare competente se il profugo in questione è degno di fiducia. Signori miei, ma è lo stesso. Si è mutato solo il nome, invece di fidato si è scritto degno di fiducia. È un peccato che l’ultima volta quando abbiamo discusso la legge sui profughi, non eravamo a conoscenza dell’ordinanza segreta della capitanato distrettuale di Lilienfeld del 14 marzo di quest’anno, dove molto apertamente si dichiara che tutti i profughi sono internati. Nell’ordinanza si dice [legge]: «A tutti i sindaci ecc. Oggetto: profughi di guerra italiani, confino. In considerazione del fatto che quasi la maggioranza dei profughi non è da considerarsi politicamente del tutto fidata, e per motivi di pubblica sicurezza e di ordine pubblico sembra necessaria una diretta sorveglianza di queste persone, è necessario il loro confino nei singoli comuni dove hanno finora soggiornato. I profughi italiani, trattenuti in tali territori comunali, vanno informati che un cambio dei comuni di soggiorno e dell’alloggio all’interno degli stessi è inammissibile senza approvazione delle autorità e comporterà corrispondenti conseguenze. È perciò disposta la precisa registrazione e stretta sorveglianza dei profughi italiani». Ma è molto chiaro che qui non si tratta di medici, preti, avvocati, della cosiddetta intellighenzia che è considerata meno fidata, no, si tratta di un intero popolo, un intero popolo è stato evacuato, per meglio dire deportato, e contro un intero popolo si è rivolto questo provvedimento politico. La colpa forse non era dunque un piccolo fatto qualsiasi che fu poi rimproverato a ogni internato, ma era il peccato originale a cui noi tutti siamo soggetti, il peccato originale di essere nati italiani. [È così!]. Questo demone che li ha mandati tutti in esilio, imperversa ancora tra coloro che sono rimasti a casa. Tuttavia la convocazione del Parlamento ha automaticamente comportato un certo alleggerimento psichico, ma nella regione sono rimasti gli stessi uomini che proseguono la stessa politica di potere. La centrale di queste persecuzioni, come ho precedentemente menzionato, è la luogotenenza di Innsbruck, cioè il presidium della stessa. In luglio, nella stessa seduta che ho ricordato prima, la Camera ha esortato il governo a rivedere i processi disciplinari condotti in fretta e nelle note «condizioni non chiare» contro impiegati statali e funzionari pubblici e il ministro ha promesso a questo riguardo di venire incontro al desiderio della Camera. Ora domando, quanti processi sono stati rivisti, non sono a conoscenza di nessuno. Al contrario, lo stesso demone imperversa ancora e il presidium della luogotenenza è persino giunto a ordinare ai comuni di annullare il contratto col medico comunale, con la motivazione generica che il medico che opera lì da 20- 30 anni improvvisamente non viene reputato del tutto patriottico. Naturalmente al peggio stanno gli insegnanti. Accade che un insegnante in un processo disciplinare comunemente condotto riceva soltanto un rimprovero. Il crimine era quindi modesto. Ma la conseguenza è grave. Contemporaneamente viene scritto a tutti gli ispettorati distrettuali che essi non possono più assumere gli insegnanti in questione. Così gli insegnanti vengono in realtà licenziati. Anche ai preti viene prestata un’attenzione particolare e anche molti di loro che non erano internati restarono confinati nella loro parrocchia. Nel mio distretto elettorale un prete per confessarsi non può neanche andare dal suo comune al comune vicino. Per passare a un altro argomento, vorrei far notare che su disposizione delle autorità militari in alcune località sono scomparse tutte le scritte italiane e sono state sostituite con quelle tedesche. Tutte, non solo quelle pubbliche, ma anche quelle private. Nel mio distretto elettorale, dove non sono più stato durante la guerra, al mio rientro non ho più trovato una sola scritta italiana, né privata né pubblica, è tutto scomparso. Ci può anche accadere che presso le ferrovie locali, in parte finanziate e costruite coi nostri soldi, non riceviamo biglietti se li chiediamo in lingua italiana. In questo piccola regione terrorizzata, di soli 300.000 abitanti, certi funzionari si sentono e si atteggiano come piccoli tiranni. Uno formula il suo programma di governo, che difficilmente dovrebbe concordare con le dichiarazioni del presidente del Consiglio, nel motto: «Si deve lasciare la gente nei propri guai.» [Senti! Senti!]. Un altro culmina le proprie azioni nella vergognosa danza macabra che fa inscenare attorno a una forca, un terzo – secondo un’interpellanza del Dr. Conci – ha pubblicamente introdotto in una ordinanza la pena corporale [ilarità]. Il popolo osserva stupito e spaventato e si chiede se il suolo che «lo zelo delle sue mani crea» e su cui può solo strisciare, possa ancora considerarlo come suo. E questi tirannucci credono, poiché è diventato silenzioso, che sia un cimitero. Ma lasciate un po’ soffiare lo spirito della libertà attraverso queste membra morte e, come un tempo prima del profeta, esse si riuniranno e formeranno uomini liberi pieni di vita. Noi possiamo tranquillamente dire col grande poeta tedesco: «Lasciate crescere il conto dei tiranni, finché un giorno si pagherà in una sola volta il debito generale e particolare.» [Bravo! Bravo!]. Questo giorno deve arrivare e arriverà. Un risultato sicuro di questa guerra è già stabilito e ha preceduto la decisione sui campi di battaglia, è la vittoria del principio della democrazia nazionale. [Approvazione e applausi]. 