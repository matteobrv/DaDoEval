Il giornale socialista ci fa l’onore di «prender atto» del nostro articolo , intorno al dazio sul grano in Italia. Sentiamo il dovere non solo di ricambiarlo della degnazione, ma di esprimergli anche la nostra gratitudine, perché il suo articolo è una nuova prova che i Don Chisciotti di casa sua hanno bisogno di menar colpi ai mulini a vento. L’attività del partito socialista è così insigne, i monumenti delle sue opere tanto massicci, le prove fatte nelle amministrazioni municipali magnificamente riuscite in tale misura, che i valentuomini hanno ben diritto di maneggiare la lima della critica o meglio l’ascia della demolizione. Se l’andasse a concioni e a ciarlatani, il Trentino dovrebb’essere il paese più fortunato del mondo. E giacché purtroppo quest’ultima circostanza non si avvera, converrà ammettere che i socialisti non ne hanno affattissimo colpa. Sempre pronti a dire il parere loro, non chiamati, a consigliare senza sapere bene di che, a dettar sentenze fuori causa, i signori portano attorno la boria della loro onniscienza, corazzata contro gli occhi degli esaminatori, da un tenace usbergo di sfacciataggine. Quando poi l’impudenza del saper tutto e meglio non basta ancora a soddisfare la gran voglia di mordere gli avversari, allora si ricorre al falso, alterando il pensiero, calunniando le intenzioni di chi si vuole combattere ad ogni costo. Ecco qua un esempio. Il Popolo afferma recisamente che i deputati cattolici in Italia sono fautori del dazio sul grano. Noi ribattiamo, riferendo integralmente la proposta di Nava, Cameroni e Consorti, i quali vogliono la progressiva riduzione del dazio. Questi deputati hanno anche poi votato per l’abolizione. Il Popolo li chiama «affamatori». Nell’articolo del Trentino riportammo oggettivamente le «obiezioni che si muovono ai fautori dell’abolizione». E aggiungemmo: «I quali (i fautori dell’abolizione), d’altro canto oppongono altri ragionamenti irti anche quelli di cifre e sorretti da statistiche e da calcoli. Non è affar nostro di intrupparci coll’una o l’altra schiera dei contendenti, quando il dibattito non c’interessa per il momento e direttamente, quantunque la futura piega della politica doganale italiana non possa fare a meno di toccare anche gli interessi della nostra regione». Che ti fa il Popolo? Leggete: «Prendiamo atto d’una sincera confessione della V.C.». «La Voce fa il panegirico del dazio sul grano nel Regno e ne dà torto marcio ai socialisti e ai radicali italiani che hanno proposta l’abolizione». «Oggi in un monumento di sincerità... pasquale i clericali trentini si dichiararono favorevoli al dazio sul grano nel Regno, dimostrando implicitamente d’essere favorevoli allo stesso dazio nel paese nostro». «È per loro più comodo che le tasse sien tutte riversate sulla polenta e sui mangiatori di polenta. Essi hanno meglio da mangiare... La morale è tutta qui». (Popolo di lunedì). Abbiamo ristampato le parole precise nostre e degli altri. Non c’è bisogno di aggiungere verbo, tutti leggendo «prenderanno atto» della malafede dell’organo socialista. E sono i colleghi che invitano sempre alle oneste dispute, alle calme discussioni, mentre documentano in tal modo che loro manca perfino il senso della dignità di polemisti. Prendete pur nota e prendete anche la parte che vi spetta di codesti metodi briganteschi, che se non v’hanno portato in alto finora, meno ancora vi gioveranno per l’avvenire. In quanto alla polenta, il Trentino sa che la vostra demagogia non l’ha fatta «abbassare» d’un soldo, che voi anzi avete combattuto quelle istituzioni che per opera dei cattolici hanno beneficamente regolato il mercato dei generi di prima necessità. La morale poi più pratica è contenuta nell’augurio che tutti i «borghesi» possano vedere il giorno in cui non debbano mangiare più polenta di quella che inghiottono oggidì certi genuini e grami rappresentanti del proletariato. 