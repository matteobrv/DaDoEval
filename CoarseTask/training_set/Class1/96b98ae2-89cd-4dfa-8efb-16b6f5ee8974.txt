Il femminismo, ossia la partecipazione della donna ad attività pubbliche e a professioni che sono fuori della cerchia famigliare è oramai anche nel Trentino non solo una parte della questione sociale, ma è anzitutto un fatto sociale. E noi oggi, inaugurando questa rubrica adempiamo prima d’ogni altra cosa una funzionalità della cronaca, la quale deve tener conto dei fatti sociali, come degli altri avvenimenti privati. Noi ci poniamo quindi fermamente sul terreno della realtà, col saldo proposito di rimanervi, senza uscire in esagerazioni e deviare in sentimentalismi o in vacue disquisizioni. La «Pagina femminile» dovrà divenire conseguentemente una rubrica di fatti. Ma perché il fatto sociale del femminismo ha generato il problema femminista, ossia la questione della donna nella vita pubblica, il giornale verrà naturalmente occupandosi della questione femminile. E anche qui la nostra Pagina dovrà essere più che mai positiva. Tener conto del movimento femminista in tutto il mondo ed in ispecie nella nostra nazione, seguirlo con occhio attento ed interessato, ma accettare e far suo solo quello che è risultato certo ecco il nostro metodo. La Pagina femminile si dirige però anche alla donna nella famiglia. Accompagnarla nei primi passi, quand’esce da questo santuario nella pericolosa atmosfera delle pubbliche attività non come persona che agisce indipendentemente, ma quale coefficiente del marito; più ancora rifondere nelle nostre madri ed educatrici quelle cognizioni e quei sensi che sono loro indispensabili per formare bravi cittadini ed integri cristiani della nostra età, ecco il compito altissimo, al quale vuole dedicarsi questa parte del giornale. Di fronte a che, quello che oggi offriamo parrà ben poco, ma l’accolgano le signore come una promessa per l’avvenire. La Pagina è affidata ad un comitato di signore della sezione femminile del «Giovane Trentino» , le quali intendono così di esplicare anche giornalisticamente un’attività corrispondente al programma di «donne cristiane, italiane e democratiche» che la sezione femminile ha fatto suo. E con geniale pensiero hanno voluto incominciare oggi, a mezzo il mese consacrato alla Donna più ideale e celeste, e all’anniversario della celebre enciclica in cui Leone XIII affrontava i problemi molteplici delle cose nuove e dettava sentenza, ammonendo, ma soprattutto incoraggiando. «il Trentino». 