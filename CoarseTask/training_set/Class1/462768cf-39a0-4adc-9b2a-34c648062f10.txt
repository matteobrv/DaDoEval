Le agenzie ufficiose hanno diramato da San Sebastiano il seguente comunicato: «Il Presidente del Consiglio Canalejas è qui giunto. Egli ha avuto con il re un colloquio, nel quale gli ha reso conto della nota inviata dal Vaticano. Il Presidente del Consiglio ha dichiarato che il governo spagnolo non può accettare le condizioni che il Vaticano vorrebbe imporgli. La nota di risposta a quella del Vaticano sarà ispirata a questi sensi. Canalejas continuerà la sua campagna anticlericale e confida nella fiducia della corona. Egli crede che una rottura sia inevitabile. Il Governo ha ordinato all’ambasciatore di Spagna presso il Vaticano, Ojeda, di ritornare a Madrid». La gravità eccezionale di questo telegramma è evidente. È la prima avvisaglia della fase risolutiva nella quale è entrata o sta per entrare la questione sì calorosamente agitata in questi ultimi tempi tra il Vaticano e la Spagna. L’ultima decisione alla quale è giunto il governo spagnuolo, purtroppo non era inaspettata e non ha sorpreso alcuno. Chi ha seguito le fasi del conflitto inaugurato con la venuta al potere di Canalejas, può avere una chiara idea della situazione. Il governo spagnuolo voleva modificare lo status quo sanzionato dal Concordato con la Santa Sede. Il desiderio non era nuovo e con i gabinetti precedenti – anche e soprattutto con quello conservatore di Maura – si erano avviate trattative in questo senso. Il Vaticano, coerentemente alle sue precedenti disposizioni, non si è rifiutato a trattare con Canalejas; le stesse concessioni alle quali era giunto con i precedenti governi era pronto a conservarle, ed anche, possibilmente, ad estenderle con l’attuale gabinetto. Ma la Santa Sede, iniziate le trattative con Canalejas, si è trovata di fronte ad un ostacolo impreveduto. Il Governo spagnuolo, mentre faceva le viste di trattare col Papa, preparava da sé e unilateralmente decreti reali e progetti di legge su quelle stesse materie che avrebbero dovuto essere oggetto di regolari trattative. Naturalmente la Santa Sede – come avrebbe fatto qualsiasi persona che ha concluso un contratto bilaterale – richiese che tali innovazioni non fossero introdotte, finché le trattative già avviate erano tuttora pendenti. Invece, com’è noto, il governo spagnuolo in questo tempo ha emanato più di una disposizione lesiva dei precedenti impegni concordatari, fino alla ultima proposta della legge-catenaccio relativa agli ordini religiosi. Questa è la situazione creata dalla politica del signor Canalejas. Il contenuto dell’ultima nota diplomatica inviata da Roma a Madrid, non è stato pubblicato né dal ministero degli esteri di Spagna né dalla Segreteria di Stato. Se però essa, come si afferma, può tradursi agevolmente in un ultimatum nel senso che la Santa Sede abbia dichiarato impossibile la prosecuzione delle trattative ove non venisse mantenuto lo statu quo sull’oggetto delle stesse – è chiaro che la Santa Sede ha agito come avrebbe agito qualunque persona che si rispetta quando vede arbitrariamente violato un contratto al quale si è impegnata nella fiducia che venisse rispettato anche dall’altro contraente. Ed a questo, se non altro, si riducono le pretese imposizioni ed esigenze della Santa Sede, alle quali il signor Canalejas pretende di non potersi piegare. Il richiamo dell’ambasciatore non costituisce la rottura delle relazioni diplomatiche con la Santa Sede, la quale sarebbe dichiarata solo allorquando venissero ritirate le credenziali a rappresentanti accreditati del governo spagnuolo presso il Vaticano. Si tratta solo di un congedo temporaneo, al quale seguirebbe immediatamente il congedo del Nunzio apostolico che rappresenta il Pontefice a Madrid. Ma sarebbe errore farsi delle illusioni riguardo alla portata di questo passo deciso da Canalejas. Esso è certamente gravissimo, e la Spagna va incontro a giorni tristi di anticlericalismo persecutore, se pure non muterà la situazione politica, o peggio ancora, non si arriverà fino alla guerra civile. Un telegramma da Parigi annunzia contemporaneamente che Re Alfonso ha ottenuto a Biarritz il primo premio in una regata... E chi dubiterà che un sovrano che sappia dirigere elegantemente un jacht non sappia anche, quando gliene avanza il tempo, governare uno stato? 