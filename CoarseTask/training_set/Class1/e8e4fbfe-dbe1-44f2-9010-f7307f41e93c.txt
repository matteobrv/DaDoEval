Continuando: il scirocco ci ha forse servito delle nostre armi inanzi tempo; anche a noi è forse avvenuto di trovar troppi i contrasti di partito, superflua la combattività, e in un’ora d’ottimismo fallace, abbiamo gridato agli aizzatori, ai demagoghi? Bene per voi, o sognatori idealistici, o cronici indolenti, che un colpo di vento freddo vi avverte della bufera, ch’è in alto, lontana. E quanto sentite l’uggia della sazietà della vita pubblica, quando voi, cristianelli, vi aumentate d’egoismo reclamando per voi una quiete ch’è indifferenza di fronte al male o transigenza intorno ai vostri principi, pensate ad una sola cosa: che mentre voi vi ritirate nella vostra chiocciola, altri escono in campo aperto ad agire, altri a predicare e questi altri sono i nemici più aspri, più inconciliabili delle vostre idee, della vostra morale, della vostra religione. Niente ci deve persuadere di più dell’urgenza d’una azione apologetica, in mezzo al popolo, della necessità di riunire i buoni in associazioni, che la constatazione dell’irruenza incessante dell’irreligione predicata al popolo, che l’osservazione di un continuo lavoro d’organizzazione per opera di chi di tali tendenze si fa banditore. E l’uno o l’altro fa il socialismo trentino. Sono lontani i tempi in cui il dott. Piscel predicava il marxismo, citando San Paolo ed i Padri, o nei quali per dimostrare agli ingenui i pericoli del socialismo conveniva ristampare le bestemmie di Marx, Bebel, Engel. Il socialismo ha preso in casa nostra il suo vero aspetto e giustifica chi lo definì: organizzazione dell’irreligione. No, i capoccia stessi si affannano gran che a negarlo; ché anzi, tolti i periodi elettorali, lo confessano apertamente. Si manifesta evidentemente che il prete non si combatte in tanto in quanto s’occupa di politica, o di cose sociali, ma precipuamente quale ministro di una religione, di cui il socialismo è la negazione pratica di tutti i giorni. Ne è prova bastante che l’organo ufficiale del partito socialista L’avvenire del lavoratore quasi settimanalmente deve venire sequestrato per offese alla religione, quantunque il codice e la pratica austriaca non si possano in tale riguardo davvero accusare di eccessivo rigore. Va notato oggi un nuovo esempio. L’Avvenire pubblica delle considerazioni sulla quaresima, considerazioni blasfeme che riteniamo però opportuno il riprodurre, affinché gli ingenui, se ancora ve ne fossero, aprano gli occhi, e i torpidi si scuotano. Se si riflette che tali articoli non sono elucubrazioni di solitari, ma sviluppo logico di programma, che si manifesta con una trista continuità, se pensiamo che tale spirito informa e le conferenze e tutto il lavorio d’organizzazione operaia, ci apparirà più urgente la necessità di combattere con tutte le forze, di incoraggiare e d’aiutare tutte le tendenze d’associazione popolare ed operaia nel nostro campo. Ed ora ecco i brani essenziali dell’articolo dell’Avvenire (numero 10, 5 marzo 1908). La chiesa viene chiamata un altro teatro, come quello di carnovale, dove altre maschere si muovono. Uditene la descrizione: «Il teatro, l’incubatoio della fede, ha per l’occasione vestito le sue pareti e i suoi altari di sfarzosi drappi; la tremula luce dei molteplici cori diffonde intorno all’incerto e mistico chiarore temprato dalla scialba luce delle finestre in alto dai vetri colorati, le campane rinnovano il loro triste appello che risuona in fondo all’anima colla forza atavica di scolaro richiamo e l’organo piagnucola le sue note sul gregge in devozione. ... E l’uomo vi si perde!... e il pastore tuona enfaticamente le sue terribili ammonizioni, mentre gioisce nell’intimo del cuore del proprio ascendente, del proprio trionfo. ... Quelli che sono fuori guardano con compassione all’opera deleteria che si compie dentro, ma essi non sono ascoltati». L’articolo continua poi il paragone tra le «maschere di quaresima» peggiori delle maschere di carnovale. «Ma – continua l’organo socialista – quelli che son dentro (cioè in chiesa) pigliano le cose sul serio: credono tutto! Credono di essere dei grandi pensatori, credono che quella sia proprio la casa del signore, credono che quelli che parlano in nome del signore siano proprio i suoi ministri patentati, credono ai miracoli, alle virtù de’ preti, agli angeli che volano in cielo, ai demoni cornuti, ai santi e... allo spirito santo! Quei disgraziati hanno perduto l’uso della ragione. Credono all’assurdo e non credono a ciò che è visibile e umano. Credono all’impossibile a non credono al possibile. La fede ha reso il loro cervello una materia amorfa capace di guizzi solo per l’induzione dei furbi pastori. Ogni altra cosa passa loro sulla testa come una ventata che li lascia impassibili. Dell’essere umano non è restata che la pecora docile!» Così, nient’altro solo che così. E si badi che quest’articolo non è ancora il peggio ch’abbia stampato nei suoi numero l’Avvenire: il peggio è stato sequestrato. 