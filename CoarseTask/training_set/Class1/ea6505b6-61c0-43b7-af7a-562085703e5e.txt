Il Fremdenblatt scrive che nella conferenza dei ministri tenuta a Budapest si è arrivati a un chiaro e preciso risultato tanto per il problema dei cereali e delle farine, quanto per sapere l’ammontare dei depositi di vettovaglie nell’Austria e nell’Ungheria, come pure per la misura nella quale l’Ungheria è disposta a cedere all’Austria quel quantitativo che non adopera per sé. La conferenza dei due ministeri ha stabilito che usando una certa economia, e impiegando i surrogati più idonei, come orzo, mais e patate, le riserve esistenti in paese basteranno a nutrire sufficientemente la popolazione fino che sarà disponibile il nuovo raccolto. Il governo ungherese ha dichiarato di essere pienamente disposto a cedere all’Austria quelle vettovaglie (grani ed eventualmente farine) di cui non ha stretto bisogno; nell’Ungheria è già in pieno corso, anzi è presso al termine, l’inchiesta per accertare il quantitativo esistente. L’inchiesta fatta nell’Austria lo scorso ottobre per fissare il quantitativo è stata insufficiente, e quindi si rifarà presto una nuova inchiesta, che stavolta sarà condotta con maggiore energia tanto da dare risultati esatti e precisi, e per raggiungere tale scopo non rifuggirà dal minacciare la confisca di quei depositi che si tentasse di tener nascosti. Anche per i depositi privati delle famiglie si fisserà un limite massimo. Stabiliti che siano i quantitativi di granaglie nell’Austria e nell’Ungheria, si penserà a impedire la speculazione privata dei grani e delle farine, affinché a tutti sia data la possibilità comprarsene secondo il bisogno, a prezzi onesti. Basterà forse a tale scopo che sia proclamata la serrata (Sperre) dei depositi, cioè si proibirà severamente di trasportare da un magazzino all’altro tali depositi. Applicando la suddetta serrata, la amministrazione di tutti i depositi di granaglie e farine passa allo stato, il quale potrà fornire in via di requisizione il quantitativo di vettovaglie demandato dalle singole autorità amministrative, in base all’ordinanza sulle tariffe. Fra il governo austriaco e quello ungherese si verrà probabilmente a un accordo per il quale l’Austria comprerà dall’Ungheria quel quantitativo di provvigioni che le fa bisogno. La «Società per la compera di cereali» (Getreideeinkaufsgesellschaft) servirebbe allora a trasportare, verso equo compenso, le provviste dove ce ne sia bisogno. 