Abbiamo promesso di dare al pubblico alcune spiegazioni intorno alle cause della crisi luogotenenziale testè risolta col ritiro del baron Marco de Spiegelfeld. Esse sono divenute necessarie per rettificare molteplici notizie riferite dai giornali e anche per chiarire una buona volta la nostra vera situazione*). Premettiamo che quanto verrà scritto anche in quella parte che non è ancor nota al pubblico, risale ad informazioni assolutamente sicure. Per oggi ci limitiamo a parlare della questione di Fiemme, la quale fu il terreno sul quale si sviluppò e si decise la crisi del governo provinciale. Riassumiamo brevemente i fatti. Nell’estate del 1909, insistendo la valle di Fiemme per una soluzione pratica della questione tramviaria e imponendosi tale problema per le stesse condizioni generali della politica provinciale, i deputati popolari decisero di fare un’azione energica e conseguente per togliere le difficoltà accumulatesi da lustri. Come si venne al compromesso Ebbe luogo prima un convegno confidenziale in Trento, al Circolo commerciale, fra deputati, rappresentanti liberali dell’amministrazione cittadina e di altri fattori locali, il quale convegno, constatato che né lo Stato né la Provincia, per l’opposizione della maggioranza tirolese, vollero mai concedere né avrebbero concesso il loro appoggio finanziario alla costruzione della sola avisiana, pose la questione, se fosse possibile costruire almeno la Lavis-Molina coi denari del paese. Il convegno rispose negativamente e fu perciò che si approvò l’idea di venire a trattative coi tedeschi per un compromesso. Queste previe sedute confidenziali presso il Luogotenente bar. Spiegelfeld, s’inaugurarono, com’è noto a Bolzano, nell’agosto dello stesso anno sotto la presidenza del luogotenente in persona, coll’intervento dei deputati di tutti i partiti, e della rappresentanza della Comunità di Fiemme e dei delegati delle due città di Bolzano e di Trento, la quale ultima era rappresentata dagli on. Silli, podestà, d.r Bertolini, vicepodestà e dal direttore Peterlongo. Il comitato che fu eletto tenne le sue sedute alternativamente a Bolzano ed a Trento, in Municipio. Da queste trattative nacque il «compromesso di Bolzano» al quale in occasione del viaggio imperiale ad Innsbruck da una delegazione composta del D.r Peratoner, dell’on. Silli e del signor Bertolini, venne invocato l’appoggio dell’Imperatore . Per suggerimento poi del presidente dei ministri d’allora, il baron Bienerth, la Giunta provinciale chiese una dichiarazione in proposito dal governo centrale, il quale scrisse che avrebbe concesso al compromesso il maggior possibile appoggio e dava alla Magnifica Comunità la concessione degli studi per la cosiddetta linea doppia. Nel frattempo però la situazione parlamentare e politica precipitava. La camera veniva istruita, aggiornata e poi sciolta, senza che né ai 7 deputati popolari né agli altri 509 ch’erano al Parlamento fosse stato possibile d’indurre il governo a ripresentare il progetto delle ferrovie locali. Il nuovo Parlamento eletto nel 1911 peggiorò le condizioni dei rappresentanti trentini. L’attuazione graduale Tuttavia le trattative per la ferrovia fiemmese continuarono. Si rinnovarono anzitutto le insistenze per la finanziazione dell’intiero compromesso e constatato che il nuovo governo per la mutata situazione politica e per le sopraggiunte difficoltà finanziarie, si manteneva assolutamente negativo, nel dicembre del 1911 in vista della convocazione della Dieta, si avviarono in Vienna nuove trattative per raggiungere una graduale esecuzione del compromesso. Anche queste conferenze erano presiedute dal baron Spiegelfeld coll’intervento dei rappresentanti di Fiemme, di Trento (on. Tambosi) e di Bolzano. Si concluse col domandare la parallela assunzione nel progetto delle ferrovie locali da una parte della linea di S. Lugano (i tedeschi proposero Egna-Predazzo) dall’altra della linea Lavis-Grumes. La continuazione delle due linee si sarebbe dovuta assicurare entro un periodo determinato (5 anni). Già allora però il bar. Spiegelfeld mostrava di voler abbandonare – come disse un deputato nell’anticamera dei ministri ove si tenne la conferenza principale – la barca del compromesso che faceva acqua. Venuti poi alla Dieta, nel gennaio 1912, gli italiani si trovarono di fronte ad una nuova ripulsa del governo, il quale scriveva di non accettare nemmeno la proposta di esecuzione graduale, combinata nelle trattative del dicembre 1911 a Vienna. L’ultima proposta della deputazione trentina Si venne allora a trattare per la Lavis-Grumes semplicemente, lasciando aperta la questione della continuazione e, respinta anche questa, la deputazione trentina, cioè tanto il club popolare che liberale fecero la nota ultima proposta che suonava: da una parte la linea di S. Lugano, da concedersi alla Magnifica Comunità di Fiemme e da finanziarsi dal Governo e dalla Provincia con la Comunità esclusivamente, dall’altra la Lavis-Cembra, lasciandone impregiudicata la continuazione per il futuro. Il luogotenente bar. Spiegelfeld accettò la proposta degli italiani, ma trasmettendola al Governo ne mutò la formulazione, in modo che l’esclusività della concessione alla Comunità non era assicurata. Per questo, per la stilizzazione sibillina della risposta governativa che il baron Spiegelfeld, contro il parere degli italiani s’affrettò a rendere di pubblica ragione, e per la proposta unilaterale Forcher-Mayr, che costringeva la Dieta ad affrontare tosto la questione in circostanze affatto sfavorevoli – scoppiò l’ostruzione. Di poi le trattative continuarono a Vienna. Incominciate dapprima sulla Lavis-Grumes, per l’opposizione recisa del governo, esse si erano ridotte mano mano sull’ultima piattaforma ritenuta discutibile dalla deputazione trentina alla Dieta cioè: linea di S. Lugano da una parte e Lavis-Cembra dall’altra. I deputati avevano condotta la cosa fino ad una proposta di massima, rimanendo aperte diverse questioni di dettaglio, quando per le trattative private ch’erano state condotte in Fiemme col signor F. Mazzurana per la finanziazione della linea di S. Lugano ed in seguito alle energiche sollecitazioni che i rappresentanti della Comunità avevano fatto di fronte al Municipio di Trento e ai deputati, si venne alla conferenza dei delegati di Fiemme e di Trento presso il ministero delle ferrovie, il giorno 5 luglio 1912, nella quale il bar. Forster fece la nota proposta concreta. Da tutte queste trattative il luogotenente era stato escluso e precisamente per esplicito proposito del ministero che voleva avocata a sé la questione. L’intervento del baron Spiegelfeld Quando la cosa divenne di pubblico dominio, il luogotenente di fronte al deputato di Trento e ad altri due rappresentanti della città, il signor Podestà e l’on. Bertolini, dichiarò che riteneva possibile ottenere un prolungamento dell’avisiana fino a Grumes, che un’azione in tale senso potrebbe avere speranza di buona riuscita. Si propose anzi egli stesso di avviare una nuova trattativa e convocò a tal uopo una conferenza in Trento. L’azione dei popolari I popolari, benché sorpresi da questa mossa improvvisa del luogotenente, badarono al sodo. Scrissero subito al ministero, intervenendo nuovamente in favore della Lavis-Grumes, dichiarandosi lieti dei nuovi propositi e, mentre in pubblico mantennero una posizione riservata, evitando le discussioni e non reagendo talvolta nemmeno agli attacchi, di fronte al governo chiesero insistentemente che le dichiarazioni del Luogotenente diventassero un fatto compiuto. Ma quale non dovette essere la loro meraviglia, quando a Vienna fu loro dichiarato che il bar. Spiegelfeld negava assolutamente di aver neppur da lontano dato occasione a quelle speranze che venivano affermate anche nei protocolli del Municipio di Trento ed ebbero un influsso così decisivo nello svolgersi della questione a Cavalese ed in Cembra! Le smentite del baron Spiegelfeld furono così radicali che se per avventura non fossero esistiti la sua lettera di invito alla conferenza di Trento e i protocolli del municipio cittadino, le veridiche relazioni dei nostri deputati avrebbero dovuto apparire come le più nere calunnie. Fu così che i nostri rappresentanti, i quali già dalla fine dell’agosto 1912 non avevano più col luogotenente alcun contatto, in difesa della dignità del paese che li ha eletti, dovettero pretendere che venissero messe le cose a posto. Prima ancora che il Parlamento si aprisse e d’allora in poi e con replicata insistenza chiesero il mantenimento della parola luogotenenziale: Lavis- Grumes, avvertendo che altrimenti col luogotenente baron Spiegelfeld non sarebbe stato possibile trattare in Dieta né la questione di Fiemme né altra questione importante. La crisi laboriosa Passarono molti mesi, tanto per confermare che un popolo come il nostro non può attendersi giustizia, se non tardiva ed incompleta, e in questo periodo si misero in opera ogni sorta di pressioni e minacce. Si concepì il piano di convocare in ogni caso la dieta, di forzarne i lavori creando una maggioranza antiitaliana ed eventualmente di scioglierla. Si fece sentire in mille modi uno spirito di rappresaglia che pungeva di fianco; ed è ancora nella mente di tutti la campagna del gennaio scorso nelle Innsbrucker Nachrichten ed in simili giornali, ove la Cancelleria innsbruckese tentava addirittura d’organizzare l’odio contro gli italiani descrivendo i nostri deputati come intriganti ed ambiziosi che avessero tentato di provocare una crisi, la quale veniva pertinacemente smentita, semplicemente perché invece d’un italiano al posto di vicepresidente era stato nominato un altro italiano! Ed anche qui si rivelava la solita perfida tendenza di dividere prima i tedeschi dagli italiani e poi i trentini fra di loro. Allora non abbiamo perduta la calma né ci siamo lasciati trascinare ad una discussione che i giornali inspirati volevano assolutamente provocare come non ci spaventarono le rappresaglie politiche che volevano essere una prova di sicurezza, mentre erano un sintomo di debolezza. La campagna della stampa poteva del resto procrastinare ma non scongiurare oramai lo scoppio della crisi. Durante la quale e proprio fino all’ultimo i deputati – malgrado tutto – hanno considerato e trattato il conflitto nella sua sostanza oggettiva e non nei termini personali, cosicché la loro azione rispetto alla questione tramviaria si può considerare come lo sforzo massimo possibile per un miglioramento delle proposte del luglio . Queste le linee principali della crisi. Che se fosse dato di pubblicarne tutti gli episodi e tutte le vicende, si potrebbe constatare ancora meglio quanta somma di lavoro, quanta tenacia di propositi, quanta concentrazione di sforzi sia necessaria, quando un risultato che a partiti tedeschi, rispetto a persone di indiscusso valore, riuscì così agevole ad ottenersi, debba venir raggiunto da pochi uomini in nome di un paese piccolo e debole, sul quale si è soliti passare all’ordine del giorno. *) La Correspondenz Austria ha mandato ai giornali una preistoria della crisi che non è esatta e di cui a torto nella Reichspost viene attribuita la paternità ad un capo del partito popolare. 