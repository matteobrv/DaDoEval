È ora di moda l’accusa di demagogia. Una volta per ammazzar uno politicamente, gli buttavi in faccia l’ingiuria di «reazionario» o «clericale» (l’uno valeva l’altro); e la folla urlava e fischiava contro il malcapitato. Ora l’aria tira da un altro verso, e perciò gli griderai «demagogo», e la folla urlerà colla stessa convinzione e condannerà senza istruttoria e senza appello. Non è per codeste folle quindi che metta conto occuparsi un pochino di tale argomento. Senonché, al di fuori e di sopra di loro, vi sono delle brave persone in buona fede ma di memoria debole, per le quali non sarà infruttuoso il tentativo di ricordare e far ricordare. Si suol ripetere dunque che anche il partito popolare è partito demagogico. Distinguiamo subito, anzi tutto ad personam. Se l’accusa di demagogia viene lanciata da profittatori disonesti, da industriali sfruttatori, da padroni egoisti, è chiaro che ogni difesa riuscirebbe ingenua. Per costoro ogni intervento dello Stato o degli enti pubblici in genere, per frenare le speculazioni ingorde, impedire le sopraffazioni economiche, promuovere e regolare la produzione è atto di condannabile demagogia, e di fronte a costoro converrà ci adattiamo alla condanna, ch’è inspirata alle stesse ragioni per le quali i manchesteriani condannano tutta la legislazione sociale del secolo XIX e del ventesimo. Ma se l’accusa ci vien mossa da chi o è nella questione materialmente disinteressato o vi porta colla difesa dei suoi onesti interessi un senso di giustizia verso gl’interessi degli altri e una comprensione illuminata dei superiori interessi sociali e nazionali, allora riteniamo di poter interpretare la loro accusa nel senso che ci rimproverano di avere, per propria e originaria tendenza o per mimetismo socialista, coltivato nelle masse operaie l’odio contro il detentore del capitale, l’egoismo del lavoratore senza riguardo alle necessità della produzione, l’orgoglio dei diritti non temperato dalla coscienza dei doveri e infine, come conclusione logica, la tendenza ad impadronirsi del predominio economico e politico ricorrendo ad atti violenti e alla rivoluzione politica o sociale. Ebbene se questi nostri accusatori sono onesti e tale e siffatta è la loro accusa, possiamo ben rispondere ch’essa è proprio senza fondamento. Il Partito popolare italiano nacque col manifesto del 18 gennaio 1919, anno in cui il movimento bolscevico sembrava potesse sommergere la vita sociale italiana; e tuttavia quel manifesto parlando di difendere la famiglia, le classi, gli organismi locali tendeva, come vi è detto letteralmente, «a fermare o modificare le correnti disgregatrici, le agitazioni promosse in nome di una sistematica lotta di classe e della rivoluzione anarchica». Noi abbiamo espresso questa finalità fin dall’apparire del nostro partito – dirà Sturzo nella relazione per il congresso di Napoli – e proseguimmo su quella linea nello sforzo pratico dell’ora e del momento: abbattere l’accentramento statale, che sopprime la personalità alle collettività operanti in esso, che toglie la responsabilità alle persone che in nome di esso operano; ridare la coscienza giuridica agli organismi che natura crea, perché lo svolgersi della loro azione non sia senza i limiti della coesistenza e senza il rispetto delle libertà; chiamare la solidarietà umana col nome di giustizia e di carità che unica rende possibile la collaborazione delle classi e contingente la lotta; eccitare le energie individuali perché diano all’economia nazionale la fiducia e la forza, che eventi e malvolere di uomini oggi hanno ridotto quasi all’impotenza; ridare ai valori morali e ideali l’importanza suprema nell’educazione di un Popolo per la sua prosperità nelle ore liete, per la sua resistenza nelle ore tragiche del paese. Vi pare che in queste parole risuoni un programma bolscevizzante? E sì che in quel periodo (dal 19 al 21) molti che ora posano a antidemagoghi bolscevizzavano allora sul serio. Lo spirito del manifesto del partito si mantenne vigile anche nei gravi avvenimenti che seguirono. Basti ricordare il nostro atteggiamento all’epoca delle furiose dimostrazioni e delle violenze contro il caroviveri, quando in tutta l’Italia – fra lo smarrimento dei più – le nostre sezioni pubblicarono manifesti per invitare alle «soluzioni eque e pacificatrici», condannando ogni illegalità e violenza. Quando poi moti sempre più gravi culminarono nel cosiddetto scioperissimo del 20 e 21 luglio 1919, la parola d’ordine della direzione fu «di fronte ad una propaganda sovversiva dell’ordine, da qualunque parte venga, far opera a tener salda la compagine sociale»; e l’ordine fu eseguito. Come fu eseguito negli scioperi del gennaio 1920, promossi tra i ferrovieri e i postelegrafonici, benché la viltà del governo d’allora, cedendo agli scioperanti, sacrificasse poi i bianchi che avevano contribuito in misura risolutiva a far abortire il movimento. L’azione parlamentare era in armonia coll’azione del paese. Non diceva il primo dei famosi 9 punti che condizionavano – dopo la caduta del primo ministero Nitti – la partecipazione dei popolari al governo: «politica interna di rispetto alla libertà individuale e collettiva e di salda resistenza agli elementi di disgregazione anarchica della compagine sociale»? E tutta la politica sociale e agraria svolta in mozioni o formulata in proposte di legge da membri del gruppo popolare – dalla riforma del Consiglio del lavoro e dalla registrazione delle associazioni operaie alle Camere regionali d’agricoltura e allo spezzettamento del latifondo – non segue i principi che al congresso di Bologna e a quello di Napoli l’on. Grandi Achille e l’on. Martini fissarono per la legislazione operaia e per la riforma agraria, principi che prospettarono una regolazione e una trasformazione dei rapporti fra capitale e lavoro, ma anche il mantenimento della proprietà e della collaborazione fra tutti i fattori della produzione? E più chiari forse e più precisi risuonano tali altissimi postulati di un partito riformatore, ch’è ad un tempo partito d’ordine, nel manifesto diretto alla nazione, al momento dell’occupazione delle fabbriche. Taluni forse allegheranno come prova di demagogia il regime provvisorio per comporre i dissidi fra capitale e lavoro in agricoltura, come fu decretato dai ministri Micheli e Mauri . Superfluo che entriamo a discutere il merito di tali provvedimenti di carattere del resto affatto contingente; ci basterà però rilevare che appena il ministro De Capitani ne ordinò l’abolizione, dal Gran consiglio fascista venne la richiesta di rifare qualche cosa di simile; e ne fu incaricato il popolare Cavazzoni. Non crediamo che il ministro popolare, per soddisfare tale incarico, abbia bisogno di venir meno comecchessia alla linea direttiva del suo partito. Infine si osserverà che in qualche agitazione locale i propagandisti non si tennero sempre entro i giusti limiti, che in qualche movimento economico si ricorse con troppa facilità allo sciopero. Ammettiamolo pure; ma chi nel periodo del turbolento dopoguerra resistette a tutte le pressioni e pur agitando e lavorando entro le masse non subì una qualche momentanea deviazione, si faccia avanti e getti la prima pietra. Chi lavora può sbagliare; ma il decisivo è di constatare se il partito popolare, pur non potendo comandar agli avvenimenti e pur avendo funzioni di minoranza, tenne fede alla sua linea programmatica antidemagogica, interclassista e nazionale. La risposta non può essere che affermativa. Certo ch’essa vale per gli uomini – fascisti o non fascisti – che sono in buona fede o che nel fervore delle nuove lotte non hanno smarrito il senso della misura. Per gli altri, specie se convertiti di fresco, i quali abbiano un passato troppo recente di demagogismo rosso, o semirosso da far dimenticare, le nostre constatazioni dovrebbero assumere carattere comparativo e risalire più in su ad esaminare, in tutte le fasi del socialismo italiano, quali forze si siano trovate al di qua e quali al di là della barricata rivoluzionaria. 