L’avv. Piscel ha sempre avuto l’idea fissa del collegio unico, e la mantiene, nonostante i risultati elettorali. Secondo lui, col collegio unico si sarebbe evitato un plebiscito tedesco , si sarebbe dato il voto ai 20 mila italiani dell’Alto Adige e in ogni caso si sarebbero privati i popolari italiani della rappresentanza della maggioranza del Trentino. Così in un assai algebrico articolo del suo Domani di Vallagarina. Ecco: che il partito popolare italiano col collegio unico sarebbe andato peggio nessun dubbio, ma con lui sarebbe andata peggio anche la rappresentanza di qualsiasi partito italiano, fatta eccezione, s’intende per il partito socialista, il quale, presentandosi agl’italiani e ai tedeschi con una lista di bilingui, che avrebbe incominciato con Groff e terminato con Tappainer di Bolzano, sarebbe apparsa agli elettori, saturi d’internazionalismo, come la genuina rappresentanza dell’Internazionale, cioè della «Non-Austria» e della «Non-Italia». Ma il partito che ne avrebbe guadagnato sovratutto, sarebbe stato il Deutscher Verband. Già colle due circoscrizioni, come il Piscel ammette, esso ha raggiunto nel circolo di Bolzano 36574 voti, in quello di Trento 3624 voti, un totale quindi di 40198 voti. La lista tedesca è già oggi alla testa della Venezia Tridentina. Ma chi ci sa dire quanti voti avrebbe raggiunto di più se il Verband avesse avuto libertà di manovra e di propaganda in tutta la regione? È inutile nasconderlo. I malcontenti sono numerosi; le masse inclinano in questo periodo transitorio a voti di protesta. La protesta più feroce era il Verband. Prima della campagna elettorale noi l’avevamo intuito, durante la campagna l’abbiamo saputo con tutta certezza. Quando l’avv. Piscel avrà girato tutti i paesi e saggiato il polso, per dir così, a tutti i nuclei elettorali, come abbiamo fatto noi, allora venga e provi, onestamente, a smentirci. Si aggiunga che la zona ladina e ampezzana sarebbe stata per noi quasi del tutto perduta. Nessuno o pochi di questa zona, se avessero ritenuto di dover designare col loro voto la scelta fra Trento e Bolzano, avrebbero votato per una lista trentina. Qui abbiamo contro tradizioni e relazioni addirittura secolari. In quella zona siamo potuti penetrare solo dopo che essa era assegnata al circolo di Trento; prima sarebbe stato fiato sprecato. Il risultato della Ladinia è confortevole. Bisogna leggere la stampa atesina, per accorgersene. Bisogna esservi stati in quei paesi e sapere come furono i primi incontri e come si produsse un avvicinamento che fa sperare nell’avvenire, per conchiudere che la distrettuazione elettorale fu, razionalmente parlando, un vantaggio, non un danno. Ci sono gl’italiani nell’Alto Adige . È vero, ma la loro iscrizione nelle liste è affatto indipendente dalla questione delle circoscrizioni. Se tutti gl’italiani fossero stati inseriti, la manifestazione si sarebbe potuta avere tuttavia. La verità è però che l’elemento nuovo, avesse avuta anche la facoltà d’inscriversi, è ancora troppo poco organizzato, troppo fluttuante, per desiderare d’essere contato in un primo colpo, e l’elemento italiano indigeno (pensiamo qui alla zona mista, non ai nuclei urbani) è ancora troppo soggetto alle idee del vecchio regime e alle sue conseguenze ed è ancora in balia della propaganda tedesca, favorita dall’atteggiamento del Governo, per lasciar sperare che con una contropropaganda degli ultimi mesi si sarebbe potuto guadagnare. Questa è la verità, la cruda verità. Di verità ce ne sarebbero altre da dire, e forse le diremo a miglior agio. Ma intanto abbiamo avuto il piacere di aver trovato fra i partigiani del collegio unico molti convertiti, i quali ci hanno dato perfettamente ragione. I fatti sono più forti delle parole. L’avv. Piscel è rimasto del suo parere. Non ci stupisce. Evidentemente per lui il male maggiore sono i 5 mandati popolari; il bene massimo è rappresentato dal partito socialista, anche se il suo novello incremento sia dovuto in parte a quei manifesti e a quella propaganda che rinnegava qualsiasi guerra e proclamava che Battisti aveva, nei cinque minuti della guerra, perduta la testa. Abbiamo già preso nota che Piscel, recentemente, l’ha ritrovata. 