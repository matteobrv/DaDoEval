L’on. ci telefona da Roma: L’on. Degasperi per incarico del Partito popolare italiano ha insistito in questi giorni presso i vari membri di governo affinché venga chiarita e sollevata la questione dell’annessione delle provincie redente. In un colloquio coll’on. Rossi – che sostituisce il presidente del Consiglio – e col conte Sforza dirigente il ministero degli esteri è stato definitivamente stabilito che l’annessione della Venezia Tridentina non sta in alcun nesso con la soluzione della questione adriatica. In base all’articolo 6 del trattato di Saint Germain l’annessione può venir proclamata appena ratificato il trattato stesso. Ora nel colloquio venne assicurato che gli alleati non hanno alcuna difficoltà ad approvare il trattato stesso finchè il ritardo avviene per ragioni formali e parlamentari. Il nostro governo si è fatto premura anche recentemente presso l’Inghilterra e la Francia e tornerà a farne. L’on. Degasperi ha avuto campo di mostrar tutte le ragioni di carattere politico, amministrativo e finanziario che dicono di non protrarre più oltre la speciale annessione al regno d’Italia. 