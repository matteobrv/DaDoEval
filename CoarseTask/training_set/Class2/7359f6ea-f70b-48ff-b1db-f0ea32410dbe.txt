Come ci venne telefonato sabato sera, la commissione per la riforma elettorale chiuse la discussione generale sul progetto governativo accogliendo con 10 voti contro 8 la proposta Terzaghi-Salandra di approvare il concetto informatore del progetto governativo e, quindi, di passare alla discussione degli articoli. Votarono contro oltre i rappresentanti dell’opposizione sistematica, cioè i socialisti e i repubblicani, anche quattro deputati che finora avevano votato per il governo, cioè i due popolari e gli onor. Bonomi e Falcioni. Non è detto che la battaglia per la proporzionale sia perduta, giacchè la forza numerica della commissione non corrisponde alla costituzione numerica della Camera. I liberali stessi che avevano accolto il concetto informatore, la intendono in senso assai lato, e tenteranno nella discussione articolata di varare importanti modificazioni. Quasi tutti i grandi giornali pubblicano un largo sunto delle dichiarazioni dell’on. De Gasperi che noi per precisare l’atteggiamento dei popolari riteniamo utile riprodurre. Collegio uninominale e proporzionale. – Come parlavano gli oratori della destra nel 1919 «Il governo nel presentare la riforma parte dalla premessa che il sistema della rappresentanza proporzionale sia da abolirsi ed afferma nella introduzione al progetto che gli esperimenti del 1919 e del 1921 abbiano consacrato definitivamente nella storia politica italiana la condanna della proporzionale. I popolari furono ieri e rimangono ancora oggi proporzionalisti e non possono quindi accettare il criterio fondamentale della riforma governativa . Contesto anche che gli esperimenti del recente dopoguerra giustifichino una così recisa e definitiva condanna del sistema. Non mi riferirò in sede di commissione alle ragioni di principio e di dottrina, limitandomi a osservare che, se lo si vorrà fare, nelle pubbliche discussioni, basterà riportare le affermazioni molto eloquenti di quasi tutti gli oratori del luglio 1919, dall’on. Federzoni che combatté il collegio uninominale e volle la proporzionale per ragioni di educazione e ricostruzione nazionale, all’on. Riccio, che, deplorando l’agnostica politica delle assemblee causate dal lungo dominio del collegio uninominale, proclamava “la proporzionale una conseguenza diretta, logica inevitabile del suffragio universale”, all’on. Celesia che nella discussione con inconfutabili argomenti proponeva il seguente ordine del giorno nella seduta del 25 luglio: “La Camera, convinta che la sopravvivenza del collegio uninominale sarebbe di ostacolo a riforme amministrative e di indole sociale necessarie per il rinnovamento della vita nazionale italiana passa alla discussione degli articoli”. Basta leggere quella discussione per avere le prove che tutte le deficienze e gli errori parlamentari che ora si dovrebbero attribuire alla proporzionale si attribuivano allora al collegio uninominale. Noi neghiamo quindi che la debolezza e la disorganizzazione della Camera, cioè la difficoltà trovata di risolvere il problema del governo forte, si possa attribuire del tutto o in parte prevalente al sistema elettorale; comunque, se difficoltà nacquero fu perché il sistema non poté ancora venire applicato nello spirito e nella lettera con sincerità e con conseguenza. Già l’on. Riccio nella seduta del 2 luglio 1919, volendo la proporzionale, e avvertendo che logica e desiderata conseguenza dovesse essere la organizzazione delle forze costituzionali, diceva: “La vita italiana ha bisogno di disciplina, bisogna che ciascuno pigli il posto suo e sia legato alle sue idee, al suo partito. Bisogna che si contengano nei giusti limiti le tendenze eccessivamente individualistiche che sono principalmente nella borghesia italiana. Abbiamo il dovere di disciplinare i costumi politici; il collegio uninominale non li disciplina”. Ed altrove: “Discipliniamo i partiti e discipliniamo, specialmente il partito liberale italiano. Avremo così forse contribuito a far cessare il pullulare di gruppi e di tendenze che è un guaio della vita parlamentare nostra”. La formazione dei governi Se si vuole comunque riferire alla proporzionale una conseguenza sulla formazione dei vari partiti non è che essa abbia prodotto lo spezzettamento ma è che la tradizione uninominalista delle forze costituzionali non è riuscita ancora ad influire nella organizzazione di tutti i partiti, soprattutto del partito liberale. Ma ora il partito liberale sta creandosi quadri di organizzazione nazionale. Comunque non è la mancata organizzazione di un partito che può farci disperare degli inevitabili effetti della proporzionale. Io ricordo quello che disse l’on. Mussolini alla Camera il 23 luglio 1921 dopo cioè che i due esperimenti colla proporzionale avrebbero dovuto sancirne la condanna: “Esistono qui dei gruppi parlamentari numerosi. Ma io vi domando, se la democrazia sociale e liberale ha delle forze solidamente inquadrate nel paese, mentre tutti sappiamo che tali forze non esistono quando si astraggono dalla massa assai fluttuante che vota nel giorno delle elezioni. Ecco perché non accetto la tesi antiproporzionalista in quanto essa viene sostenuta col danno che ne ricavano i partiti deboli. Se i partiti sono deboli, o si rafforzano o muoiono”. Corrisponde del resto alla verità e alle primitive esigenze del senso storico attribuire, come fa Casertano, al sistema elettorale le difficoltà della formazione dei governi? In quattro anni del turbinoso dopoguerra, quando la Camera era trascinata a deliberare sotto l’enorme e tumultuaria pressione del paese sconvolto dalla occupazione delle fabbriche, preludio di una rivoluzione sociale, all’impresa di Fiume che generò il fascismo, dalla occupazione delle terre alle imprese militari dello squadrismo? Dopo l’esperimento fatto appunto in tali condizioni straordinarie l’Italia dovrebbe mutare di nuovo sistema, mentre altri paesi, in Germania e negli Stati dell’Europa centrale, mantengono e perfezionano il metodo proporzionalista, la Francia si appresta ad introdurlo e in Inghilterra un movimento fortissimo la condusse recentemente molto presso la vittoria? Proprio in questo momento a quattro anni di distanza dobbiamo capovolgere di nuovo il sistema elettorale rinnegando quello che allora parve un postulato di giustizia sociale e legittimando nella opinione pubblica il dubbio che il diritto civile poggi non sui principii ma sull’opportunismo del momento politico? L’oratore fa a questo punto un’altra considerazione sul clima storico, cioè del momento in cui si delibera. Oggi preoccupa soprattutto la questione della libertà elettorale. Vi sono degli uninominalisti i quali sosterrebbero ad oltranza il collegio uninominale se non temessero che in questo momento il collegio uninominale diventasse più facile strumento di pressioni e di intolleranze; altri che sosterrebbero con più forza la proporzionale se non temessero che le elezioni proporzionaliste fatte ora provocassero un urto asprissimo. Lo stesso dicasi per il congegno elettorale. Ora l’on. Mussolini ha ripetutamente dichiarato che non farebbe le elezioni fino a che non fosse ristabilita un’atmosfera di maggiore tolleranza. Non sarebbe logico anche di chiedergli che ci permettesse di valutare la riforma elettorale nel momento nel quale le preoccupazioni di tale carattere non influissero sul nostro giudizio oggettivo? Preoccupazioni costituzionali Passando all’esame del progetto stesso, l’oratore rileva l’inciso della relazione ministeriale a pagina due ove è detto: “una buona legge elettorale la quale si ispiri a sani concetti generati ed alle necessità contingenti deve insieme conglobare i due scopi, rispecchiare le condizioni dei partiti nel paese e garantire vita duratura al governo il quale ha bisogno di dedicare tutta la sua energia alla risoluzione dei gravi problemi dello Stato e non disperderla a fronteggiare le insidie di tutte le ore. Le grandi correnti del paese hanno diritto di determinare la composizione non le loro meschine competizioni di vane preminenze. Al primo scopo risponde la proporzionale, ma vi risponde troppo. Al secondo si ispira il metodo che vi propongo il quale senza trascurare i diritti delle minoranze assicura una consistenza di governo che è la tendenza istituzionale e pratica del tempo attuale. Non si affrontano e non si risolvono i colossali problemi di politica interna ed internazionale che si impongono per l’assestamento della grande guerra se non con una sicurezza, fermezza e continuità di programmi che soltanto sono consentiti a chi non deve guardarsi le spalle a ogni momento”. Ora è bene rilevare che questi periodi arieggiano ad una stabilità o immobilità parlamentare che, secondo i principii e le tradizioni della responsabilità ministeriale, non sono ammissibili. La riforma anche introducendo una compatta maggioranza non può escludere che sui problemi di organizzazione interna ed estera nasca il dissidio e quindi la crisi di governo. La proposta di mediazione popolare Ed ecco che fatalmente se tale scopo si vorrà assolutamente raggiungere, converrà passare alla riforma costituzionale che, lanciata già nella discussione giornalistica, ci ha resi perplessi. Ma qui sorge la questione politica sollevata ieri dall’on. Orano . Non vedete, egli dice, che il governo con questo progetto getta un ponte tra l’illegalismo fascista e il costituzionalismo? Volete sbarrargli la strada per il criterio programmatico di mantenere la proporzionale rigida? Rispondiamo che, a nostro parere, la proporzionale anche rigida non impedirebbe affatto al fascismo di conquistare tanti mandati quanti bastano per assicurarsi la direttiva del governo. Ma non ci siamo rifiutati nemmeno ad una attenuazione della proporzionale che possa permettere all’attuale governo di inquadrare, ancor prima dell’atto elettorale, le forze che in senso più stretto si dicono nazionali e farle sboccare in un partito di maggioranza parlamentare. E, nello spirito del collaborazionismo, cercammo un mezzo per lo sbocco parlamentare del governo fascista e abbiamo concluso, come è noto, col dichiarare che ci saremmo adattati al sistema proporzionalista con premio votato dalla Camera nel 1920 per le elezioni amministrative il quale, facendo funzionare in via di massima la proporzionale, a un dato punto, però, quando cioè una lista ha ottenuto 2/5 dei suffragi, le attribuisce 1/5 dei seggi di premio per assicurarle la maggioranza aritmetica. Trasferita alle elezioni politiche, ciò vuol significare: se gli elettori chiamati a votare col metodo proporzionale si pronunzieranno per una lista non solo più forte delle altre, ma tale che per il numero notevole dei suffragi, la diffusione dei suoi aderenti in tutto il paese, la concentrazione dei valori e delle energie possa venire qualificata come predominante nella nazione, noi le garantiremo un sussidio aritmetico perché tale carattere possa esplicare alla Camera. È un espediente consigliato dalla situazione politica, ma che, per essere conciliabile col sistema proposto, esige una proporzione tra il numero dei voti e il premio e che tale proporzione non sia molto al di sotto del 50%. Per questo nel 1920 s’è arrivati al limite dei 2/5, giacché quando si andasse al di sotto significherebbe che i voti così raggiunti in premio sarebbero maggiori di quelli guadagnati colla proporzionale. Non era del resto troppo esigere che una lista che deve avere in mano il governo raggiunga almeno il 40% dei suffragi quando si pensi che già nel 1921 le liste costituzionali raggiunsero su 6.347.903, 3.034.642 voti cioè il 47%. Se non si raggiunge il 40% vuol dire che manca la lista predominante e che gli elettori stessi si limitano al giuoco della proporzionale per formare il governo entro la Camera. Questo nostro espediente a cui siamo arrivati vincendo grandi difficoltà e superando fortissimi contrasti della nostra massa elettorale non trova grazia nel progetto governativo, il quale si impernia su questo principio, che la lista la quale abbia toccato la maggioranza relativa, qualsiasi il numero dei voti raggiunti, ottenga assegnati 356 posti cioè il dominio assoluto della Camera, del governo del paese. I pericoli del progetto Nel 1921 si ebbero in totale 6 milioni 347.903 voti; con questo criterio supponendo sei liste, la lista che avesse 1.100.000 voti otterrebbe 356 mandati e gli altri 5 milioni dovrebbero ripartirsi 179 mandati. Questo sistema, oltre ad essere quindi un sistema senza alcun criterio di proporzione e di giustizia, è un sistema pericolosissimo alle sorti politiche del paese. Per queste ragioni ed altre che riguardano il congegno e che vedremo poi, nonostante il desiderio che abbiamo sempre dimostrato coi fatti di facilitare lo svolgersi normale della situazione e nonostante le troppe evidenti ragioni di opportunità personale e di partito che ci consiglierebbero di agire diversamente, in considerazione degl’immanenti interessi del paese, non ci sentiamo di assumere la corresponsabilità di questo progetto e quindi daremo voto negativo». 