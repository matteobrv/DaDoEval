Cortina d’Ampezzo, 10 Approfittando di una rapida congiunzione straordinaria mi affretto a riferirvi del successo ottenuto stamane dal vostro direttore nel primo comizio elettorale che sia stato tenuto per parte di oratori italiani in Cortina d’Ampezzo. Numerosi manifesti avvertivano che l’on. Degasperi avrebbe parlato alle 10.30 nel salone municipale su «le prossime elezioni parlamentari e gli interessi d’Ampezzo». La conferenza venne incominciata con qualche ritardo, perché si volle terminassero prima le Sante funzioni. L’oratore venne ricevuto dal Sindaco, da due consiglieri della Magnifica Comunità e dal segretario. La sala era stipata di gente d’ogni classe. Proclamato a presiedere il signor Sindaco, l’oratore seppe avvincere subito l’uditorio colla grande schiettezza, con cui affrontò la situazione. Spiegato il meccanismo elettorale, l’on. Degasperi ne dedusse che gli ampezzani e i ladini hanno dinanzi a sé due alternative: o votare per una lista italiana, comune a tutto il collegio, il cui capoluogo è Trento, o votare per una lista propria locale. Una terza possibilità non esiste, perché votare per una lista tedesca, cioè per una lista presentata nel collegio di Bolzano, sarebbe come rendere in antecedenza invalidi i voti. Dei due casi possibili, la lista locale, presentata regolarmente al commissariato generale di Trento e quindi ammessa alla concorrenza colle altre liste, potrebbe raccogliere nella migliore delle ipotesi i voti del distretto di Ampezzo, di Badia e di Gardena, cioè posto per l’impossibile che votassero anche tutti gli elettori iscritti, circa 3600 voti su 111 mila iscritti in tutto il collegio di Trento. Ciò vuol dire che una lista locale non avrebbe nessunissima prospettiva di portare alla vittoria nemmeno un deputato, giacché per ottenere un deputato bisognerebbe, se votassero 111 mila raggiungere 111 mila : 7 = 15.700, voti circa; se votassero 70 mila, bisognerebbe raggiungere 10 mila voti, se votassero anche soli circa 50 mila, converrebbe ottenere circa 7 mila voti. La lista locale diventerebbe quindi una lista di pura protesta negativa, senza alcun risultato pratico fuori di quello d’inasprire il conflitto, di riaprire le piaghe del passato, lasciando gl’interessi d’Ampezzo senza difensori. Gli ampezzani, anche se una qualche reminescenza del passato li potesse tentare a qualche affermazione antipatica, sono troppo intelligenti, per usare così male dell’arma del voto. È finita l’epoca delle proteste e dei risentimenti: ora bisogna lavorare per il bene della Comunità e per il bene di tutti, con un intento pratico. Resta quindi l’altra possibilità che è quella di votare per una lista comune a tutto il collegio di Trento, per una lista che porti dei candidati che hanno la certa probabilità di riuscire e che se riusciranno anche coi voti di Ampezzo, saranno impegnati a propugnarne anche i suoi interessi. Non è di Trento o di Bolzano quindi che si tratta, ma si tratta di Ampezzo. Le altre vallate del collegio di Trento non chiedono agli ampezzani, né ai ladini l’elemosina dei loro voti, né hanno alcun proposito né alcuna possibilità di sfruttarli come vanno scrivendo alcuni giornali di Bolzano, ma offrono loro da pari a pari una fraterna collaborazione per la difesa dei comuni interessi morali e materiali. Per la maggioranza degli ampezzani la lista del collegio di Trento che più corrisponde ai loro sentimenti è senza dubbio quella del partito popolare. La lista dei candidati popolari non è ancora pubblicata e certo il partito vedrebbe volentieri che in essa potesse comparire il nome di qualcuno d’Ampezzo o delle valli ladine, per accentuare più chiaramente il nuovo patto di alleanza. Comunque, quel che più importa è il programma. E qui l’oratore si diffonde sul principio autonomistico. Ancora durante l’amministrazione militare nel 1919, prima ancora ch’entrasse in campo il D. Verband, i trentini, ed alla loro testa i popolari, sostennero e domandarono ad alta voce l’attuazione dei due principali caposaldi autonomistici, cioè che venisse ricostituita l’indipendenza amministrativa dei comuni e che venisse convocata una Dieta cogli stessi poteri legislativi e amministrativi che aveva la Dieta di Innsbruck. Inoltre già fin d’allora sostennero che niente d’essenziale nell’attuale legislazione potesse venir mutato, prima che la popolazione stessa – mediante i suoi deputati eletti – non avesse modo di dire la sua opinione su quelle leggi o disposizioni del vecchio regime che dovessero venir mantenute e su quelle che dovessero venir modificate. Fortunatamente essi trovarono subito un efficace appoggio nell’appena costituito Partito popolare italiano, ed è noto che nell’occasione della nomina di S.E. Credaro, fu proprio in confronto del gruppo parlamentare popolare che il presidente del Consiglio Nitti confermò i suoi propositi di mantenere le autonomie locali e di non toccare intanto la legislazione vigente. Non è quindi vero che solo i tedeschi siano partigiani dell’autonomia e che i trentini siano invece favorevoli al centralismo e ad introdurre, senza distinguere, tutta la legislazione del Regno. Anche nel prossimo Parlamento i tedeschi, se vorranno, potranno appoggiarsi sui popolari e, si può ritenere, sui rappresentanti trentini in genere, per mantenere le prerogative dei Comuni e della Dieta. Altra cosa è come tali autonomie verranno amministrate entro la Venezia Tridentina. Si può pensare ad una sola Dieta con due sezioni locali, ad una Dieta con curie nazionali o a due Diete distinte. Questa sarà questione di trattative e di compromesso. È noto solo intanto che tutti i partiti trentini radunati l’anno scorso a Roma si sono dichiarati, in via di massima favorevoli, salvo modo e misura, ad accordare ai tedeschi un’amministrazione particolare, distinguendosi con ciò assai generosamente dai bolzanini che, in Austria, s’erano sempre opposti ferocemente a qualsiasi forma di autonomia trentina. È inoltre acquisito che i trentini, qualunque sia per essere l’assetto amministrativo della nostra regione, non permetteranno mai che i trentini abbiano una situazione inferiore a quella dei tedeschi, né in ordine finanziario, né in ordine politico, né in riguardo agli obblighi dei cittadini verso lo Stato. Essi avranno sempre la forza d’impedire che ciò avvenga e ne è già caparra, di per sé sola sufficiente, l’impegno che ha preso in tale senso il Partito popolare italiano nel recente comunicato di Treviso. L’oratore è venuto a parlare poi degli altri gravi interessi da liquidare, come: valuta, carte di stato, requisizioni, rifusione danni di guerra, prestiti di guerra ecc. ecc. seguito sempre con grande attenzione dall’intelligente uditorio. Infine rilevò che gli elettori hanno inoltre il dovere di coscienza di esercitare e di esercitare validamente il loro diritto di voto, perché s’impone anche la difesa del nostro patrimonio morale e religioso. I neoeletti deputati dovranno decidere se l’attuale legislazione scolastica potrà e dovrà venir mantenuta. Purtroppo non c’è da sperar molto dalla Venezia Giulia. Nella Venezia Tridentina bisogna quindi fare il massimo sforzo. Elettori che vogliono tenuti alti i principi d’ordine, d’autorità e di moralità devono volere che l’educazione pubblica della presente e futura generazione si mantenga cristiana. Per affermare ciò efficacemente devono dare voti validi e non negativi di mera protesta e devono concentrare i loro voti in modo che si raggiunga il massimo numero possibile di deputati, i quali s’impegnino a difendere il carattere cristiano della scuola, e la libertà e il prestigio delle religiose istituzioni. Questo un sunto della rapida conferenza, che riuscì spesso a strappare le approvazioni e fu infine coronata da applausi. Parlarono poi tre presenti, tutti in senso favorevole. L’oratore replicò per alcune spiegazioni suppletorie e il sindaco chiuse l’adunanza ringraziando. La folla s’è sparsa oggi a commentare, e vi assicuro che l’impressione è stata ottima. Non indarno l’on. Degasperi ha fatto appello al buon senso e all’intelligenza degli Ampezzani. Essi stanno maturando oramai il loro proposito che sarà quello di iniziare un’epoca nuova con un atto di onestà, di prudenza e di pacificazione. 