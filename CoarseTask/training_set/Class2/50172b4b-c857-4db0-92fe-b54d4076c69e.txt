Abbiamo visto in altro articolo come la legge capostipite della legge italiana venne promulgata nel ’59 subito dopo la pace di Villafranca in virtù dei pieni poteri concessi al governo per la guerra e come questa legge piemontese venisse poi estesa dal ’59 al ’61 alle altre provincie. Le ragioni politiche che troncarono allora ogni tentativo di migliorare la legge – Cavour stesso aveva approntata una riforma – sono troppo ovvie. Non cessa però coll’estensione della legge la tendenza alla riforma nel senso del decentramento e dell’autonomia locale; e con le note che seguono vogliamo portare una ulteriore documentazione al nostro asserto: che la corrente verso il decentramento non solo burocratico, ma anche autarchico, è corrente profonda della vita italiana, ch’ebbe sempre fautori in ogni epoca fra i più ferventi costruttori dello Stato nazionale. I progetti Cavour-Farini Fu infatti lo stesso Cavour che, ripreso il potere nel gennaio 1860, di concerto col ministro dell’Interno Carlo Farini, istituiva una commissione straordinaria presso il Consiglio di Stato col compito di elaborate nuove leggi amministrative. La commissione venne inaugurata dal Farini con una nota che si rilegge ancora oggidì con ammirazione. Possiamo riferire solo alcuni passi: «Esso (cioè il fine della legge - ndr.) consiste, per mio avviso, nel coordinare la forte unità dello Stato coll’alacre sviluppo della vita locale, colla soda libertà delle provincie, dei comuni e dei consorzi, e colla progressiva emancipazione dell’insegnamento, della beneficenza e degli istituti municipali e provinciali dai vincoli della burocrazia centrale». E più innanzi: «Se vogliamo compiere un’efficace opera di discentramento e dare alla nostra patria gli istituti che più le si convengono, bisogna, a parere mio, rispettare le membrature naturali dell’Italia. Se noi volessimo creare l’artificiato dipartimento francese, riusciremo a spegnere le vive forze locali, spostandone e distruggendone i centri naturali, e turbando l’antico organismo, pel quale esse si mantengono e si manifestano». Il progetto Cavour-Farini, com’è noto, mirava oltre che al rafforzamento della provincia e dei comuni, anche alla creazione della regione; e per questa parte non c’interessa seguirlo, se non rilevare che l’amministrazione regionale decentrava in misura notevolissima le competenze dei ministeri tecnici e di quello degl’Interni. La commissione accettava in via di massima i criteri del Farini; ma questi frattanto veniva mandato come dittatore nelle provincie napoletane (31 ottobre 1860) e gli succedeva nel ministero degl’Interni Marco Minghetti. Questi però aveva delle idee molto simili a quelle del suo antecessore, perché s’affrettava ancora nelle prime settimane ad inviare alla commissione una nota in cui stabiliva i criteri direttivi della riforma, com’erano voluti dal governo. In base a tali criteri la commissione elaborò un progetto per l’ordinamento dell’amministrazione e sulla scorta di tali studi il Minghetti presentò alla Camera nella seduta 13 marzo 1861 quattro progetti di legge approvati prima nel Consiglio dei ministri sotto la presidenza di Camillo Cavour, che avevano per progetto: 1. La ripartizione del regno e l’ordinamento delle autorità governative e amministrative; 2. l’amministrazione comunale e provinciale; 3. i consorzi fra privati, comune e provincia, per cause di pubblica utilità; 4. l’amministrazione regionale. Il ministro accompagnò i progetti con un discorso ch’è uno dei più belli che si possono leggere nei verbali della Camera italiana, discorso che contenne dei principi che purtroppo molti epigoni del liberalismo hanno abbandonato. Il pensiero di Minghetti sul Comune e sulla Provincia Questi per esempio: «Il comune è la prima, fondamentale e più intima associazione delle famiglie». «La provincia ha in Italia antiche origini ed ha per avventura una personalità più spiccata che in alcun’altra parte d’Europa». E riassumendo: «Pertanto il concetto, dal quale si partono le leggi che ho l’onore di proporvi, si è questo: che la Provincia non sia un’associazione fittizia, ma sia in generale, e salvo poche eccezioni, una associazione naturale fondata sopra interessi comuni, sopra tradizioni e sentimenti che non si possono offendere senza pericolo. Laonde io respingo la massima della formazione di provincie artificiali più o meno grandi e create secondo le convenienze politiche e i calcoli dell’opportunità. Ciò posto, io credo che la Provincia debba esercitare un ufficio molto importante nell’ordinamento amministrativo d’Italia; la libertà provinciale è, a mio avviso insieme con la libertà comunale, la vera salvaguardia del regime costituzionale. Imperocché se in alcune parti d’Europa gli ordini costituzionali non fecero buona prova egli è da attribuirsi principalmente a ciò, che il Comune e la provincia non vi erano bene ordinati né abbastanza liberi; per la qual cosa trovandosi l’individuo isolato di fronte alla oltrepotenza dello Stato, si corre non solo alla democrazia, ma alla dittatura e al despotismo. La costituzione normale della Provincia è l’idea capitale del progetto che ho l’onore di sottoporvi. Voi scorgerete pertanto le attribuzioni della Provincia aumentate grandemente da quello che sono nelle leggi presenti. La maggior parte delle strade, la difesa dei fiumi minori e dei torrenti, l’istruzione secondaria, la sanità e le terme, le discipline per la conservazione dei boschi e per gli usi agrari; quella parte di beneficenza che non è né comunale né di amministrazione privata, gli ospizi per gli esposti e per i maniaci, la conservazione dei monumenti viene ad essa assegnata… Oltre a ciò la Provincia avrà un’amministrazione sua propria e totalmente indipendente cosicché al prefetto, che oggi è il presidente nato dalla deputazione provinciale verrebbe tolta ogni ingerenza nella trattazione degli affari. Solo rimarrebbe ad esso la superiore vigilanza, la quale non credo che mai in alcuno Stato ben ordinato debba venir meno». Ma la commissione incaricata di deliberare sui progetti Minghetti proponeva di respingerli per introdurre rapidamente e colle necessarie modificazioni la legge vigente, ed essendo morti in quel tempo Cavour e succeduto Bettino Ricasoli al Minghetti, i progetti vennero ritirati dalla discussione. Questo ministero venne a sua volta sostituito dal gabinetto Farini e quest’ultimo entro breve tempo dal mistero Minghetti (dicembre 1862 - settembre 1864). Peruzzi , ministro dell’Interno, presentava allora un progetto di parziali riforme, accettato anche dalla commissione parlamentare. Come si riferisce alla Camera sull’applicazione della legge piemontese Di questa è notevole la relazione, compilata dall’on. Boncompagni , perché contiene un epilogo ed un giudizio sulla recente storia degli ordinamenti amministrativi italiani. Ricorda ad esempio la commissione che l’improvvisa estensione della legge piemontese alla Lombardia vi aveva suscitato un malcontento, giacché la Lombardia nell’ordinamento amministrativo del 1755 – ordinamenti compilati da insigni giuristi italiani – aveva salvaguardate le libere tradizioni nazionali. «Non crediamo tuttavia errare affermando che se quella materia fosse venuta in discussione, innanzi al Parlamento, si sarebbero probabilmente uditi dei richiami affinché le leggi di questa libera monarchia dessero nuova consacrazione a taluna delle franchigie che l’oppressione austriaca non aveva distrutte». Ricorda ancora che in Toscana nell’ultimo giorno del 1859 veniva promulgata una legge comunale e provinciale e il 12 febbraio 1860, alla vigilia della già deliberata annessione, un regolamento per i consigli distrettuali e dipartimentali; cosa che veniva motivata il 29 febbraio dal presidente del governo di Toscana, quando, in un discorso, esprimeva la persuasione che quando il Parlamento nazionale darebbe leggi al nuovo Regno italico vorrebbe piuttosto camminare per la via delle libertà comunali e provinciali, che non per quelle di una eccessiva centralizzazione di poteri. «Considero inoltre che, se le nuove istituzioni facessero buona prova in Toscana, ne venisse un esempio autorevole che troverebbe sostenitori fra coloro a cui gli elettori fossero per confidare l’arduo mandato di costituire la Nazione». E infine il relatore della commissione citava un discorso dell’intendente generale per l’Emilia Mayr, che inaugurando il 3 settembre 1860 il Consiglio provinciale di Bologna diceva che quelle provincie ripugnanti a tutto ciò che era opera del governo clericale si affezionarono alla loro autonomia amministrativa che «fu feconda di importanti vantaggi per utili istituzioni attivate per grandiosi lavori opportunamente eseguiti». Non ci attarderemo però a riferire più oltre della relazione e della discussione svoltasi alla Camera nel giugno e nel luglio 1864, perché essa venne interrotta dai nuovi straordinari avvenimenti politici che determinarono il trasporto del Parlamento a Firenze. E anche questa volta si votava, data l’urgenza dell’unificazione colla Toscana, divenuta sede del governo, una legge eccezionale con cui si autorizzava il governo – presidente era diventato nel frattempo La Marmora – a rendere esecutive in tutto il Regno cinque leggi fondamentali, tra cui quella sulla amministrazione comunale e provinciale. Appena estesa, incominciano le riforme-Rattazzi per le autonomie amministrative Dopo i precedenti che abbiamo raccontato, era chiaro che la pubblicazione della legge 20 marzo 1865 non avrebbe contentate le aspirazioni locali, né calmate le censure che venivano fatte agli ordinamenti dal punto di vista amministrativo e tributario; né a togliere questi guai giovarono i temperamenti, le parziali variazioni e modificazioni che si fecero subito dopo con una lunga teoria di leggine o di decreti-legge. Cosicché, senza tener conto delle proposte d’iniziativa parlamentare, già nel 1867 l’on. Rattazzi, salito al potere, nominava una commissione, composta di 11 deputati e presieduta da un senatore (fra i deputati Francesco Crispi), per studiare una riforma coi seguenti criteri, stabiliti dallo stesso Rattazzi: «Stabilire i mezzi acconci per dare vita pienamente autonoma ai comuni o alle provincie, emancipandole dalla tutela governativa affinché, sulla base dell’elemento elettivo, possano liberamente regolare da sé i propri affari, e compiere, senza veruna dipendenza, gli atti di pubblica amministrazione, nei quali lo Stato non ha un interesse assoluto e diretto, per forma che riesca più semplice, più pronto e più conforme alle nostre istituzioni il servizio; ed il governo, sciolto dal dover volgere le sue cure e la sua attenzione a quella minuta e continua sorveglianza che richiede l’amministrazione dei comuni e delle provincie, possa attendere meglio alla conservazione dei grandi interessi nazionali…». «Considerare il prefetto – è sempre il Rattazzi che parla – rispetto ai comuni e alle provincie, quale semplice rappresentante del governo, avente la sua missione d’invigilare se gli amministratori di questi enti morali si conformino o no alle prescrizioni delle leggi, e l’incarico di impedire o sospendere l’esecuzione dei loro provvedimenti, quando si riconoscessero alle leggi contrari». La commissione dopo lunghe e laboriose sedute accolse questi criteri decentrativi e autonomistici; ma il progetto non venne discusso alla Camera, perché frattanto il ministero Rattazzi cadeva, succedendogli il Menabrea . Questi presentò un altro progetto e altra commissione (relatore principale Cesare Correnti), venne chiamata a riferire; ma anche questa discussione non venne condotta a termine per la caduta di Menabrea. I principii dell’opposizione costituzionale Di questo dibattito merita però ricordanza l’ordine del giorno dell’opposizione costituzionale (123 contro 200 e tra i primi, il Cairoli, il Farini, il Lacava , Brottero, Ferraris ecc.), il quale statuiva, fra gli altri, i seguenti principi: «La Provincia e il Comune, nell’ambito delle rispettive funzioni, sono enti autonomi. La loro amministrazione è sostenuta da eletti per suffragio popolare… Niuna ingerenza o sindacato degli agenti al potere esecutivo può esercitarsi sugli atti della gestione collettiva della Provincia e dei Comuni. Essi hanno pienezza di facoltà nella loro amministrazione. Il presidente (della provincia) sarà eletto per suffragio diretto dalla intiera provincia. Esso presiede la Deputazione provinciale e rappresenta la Provincia in tutti i suoi atti, come ne’ suoi rapporti con governo e coi comuni… La Deputazione provinciale è eletta dal Consiglio a maggioranza assoluta di voti. La medesima… interviene come potere moderatore nella gestione collettiva dei comuni… Sono servizi obbligatori della provincia: … i lavori pubblici provinciali, l’istruzione pubblica, secondaria, professionale, gl’istituti tecnici, sanità, beneficenza ecc.». Caduto il Menabrea, l’on. Lanza in due riprese si fece avanti con altri due progetti che non furono accolti (1872). E così si arrivò al primo gabinetto Depretis con Nicotera all’Interno (1876-77), il quale varò un altro progetto che per il ritiro di Nicotera non arrivò alla discussione parlamentare. Ma anche questo progetto e la relazione che ne fece a nome della commissione parlamentare l’on. Marazio meritano uno speciale rilievo. La riforma del ’77 per il decentramento e le libertà locali In verità prendendo in mano questa relazione (atti parlamentari, sessione 1876-77, XIII legislatura N. 33-A), ingiallito documento dell’epoca classica della nostra legislazione, e leggendo in testa i nomi di Cairoli, presidente, e fra i membri Codronchi , Correnti, Morrone, Sella , noi dobbiamo sorridere della superficiale ignoranza di quei politicanti che tentano dipingere le nostre idee, come un frutto di un gretto misoneismo locale o come un’esotica importazione di un feudalismo antinazionale. Ecco come incomincia la lunga e bella relazione dell’on. Marazio : «Signori! Costituitasi in unità di nazione, l’Italia aveva a scegliere fra l’accentramento od il disaccentramento amministrativo. Il primo sistema connette tutte le parti della pubblica amministrazione all’opera diretta del governo, il secondo lascia che le amministrazioni si facciano, quanto più si può, da coloro che hanno un interesse diretto ed immediato in esse; quello addossa al governo tutto il carico e la responsabilità della pubblica tutela e dei servizi sociali; questo gli consente soltanto gli uffici politici, la conservazione delle competenze, la vigilanza sull’applicazione della legge; nell’uno il comune, la provincia, e in generale le associazioni che si aggirano nell’orbita dello Stato, sono come suol dirsi autonome, dentro i confini della loro legge costitutiva. Il primo di questi due sistemi ha una storia e pagine stupende; ma esso non è favorevole alle libertà pubbliche, non educa i cittadini all’esercizio de’ loro diritti politici, non gli ammaestra nel maneggio de’ pubblici affari; oltrediché non si confà al genio di tutte le nazioni. Il secondo ha pure la sua splendida storia e questa è nazionale. Qui nacquero molte delle franchigie municipali che in altri tempi furono l’onore e le fortune d’Italia, e che prelusero alle conquiste della civiltà moderna. Le nostre tradizioni, il sentimento della libertà, necessità inutili a dirsi perché troppo palesi, consigliavano all’Italia un ordinamento interno che conciliasse l’unità nazionale, nella quale essa veniva finalmente a riposarsi, colle libertà locali, che la nostra patria non poteva dimenticare…». Il contenuto della riforma. «A questo fine mira il disegno di legge, sul quale dobbiamo riferire. Il censo è ridotto a cinque lire per tutti i comuni; esteso il diritto elettorale alle donne; allargata la cerchia della capacità, distinti in due classi i comuni, alla stregua della popolazione; sciolti dalla tutela della deputazione provinciale i comuni della prima; reso elettivo il sindaco in tutti i comuni, ed elettivo il presidente della deputazione provinciale; data piena autonomia alla provincia; ammesso il ricorso all’autorità giudiziaria contro l’annullamento delle deliberazioni dei consigli e delle giunte comunali, dei consigli e delle deputazioni provinciali pronunciato dal prefetto; introdotto il convocato. Queste ed altre tali disposizioni distinguono più direttamente i poteri e le competenze dello Stato da quelli dei comuni e delle provincie; e restringendo sempre più l’ufficio del governo all’esercizio d’una costante vigilanza sull’applicazione della legge, lasciano libertà maggiore ai corpi locali, nelle interne loro amministrazioni». Dopo una lunga introduzione generale, da cui abbiamo levate queste citazioni, il relatore illustra le singole parti del progetto. Sarà opportuno riferire letteralmente quello che è detto a pagina 29 intorno alla deputazione provinciale: Autonomia della deputazione provinciale «La piena autonomia della provincia fa un primo e notevole passo colla presidenza della deputazione provinciale data ad uno dei suoi componenti. È inutile che la provincia abbia ampie e gravi attribuzioni, che abbia una vera e propria amministrazione, se poi il suo potere esecutivo deve impennarsi e quasi confondersi nel potere del rappresentante del governo. D’altronde giova che i due poteri rimangano pienamente distinti per la necessità dei servizi, per la dignità delle istituzioni, e per il bene reciproco. Del resto questa disquisizione della presidenza della deputazione tolta al prefetto e data alla provincia stessa nelle persone d’uno dei suoi deputati, è risoluta da un pezzo nella convinzione comune. Tutte le riforme della legge comunale e provinciale proposte dal 1859 ad oggi, avevano questo caposaldo della autonomia provinciale. Che se questa innovazione non s’è potuta recare ad effetto, è perché questa proposta è stata accompagnata coll’altra del levare alla deputazione provinciale la tutela dei comuni; il che contraria troppo l’opinione generale. Ma il progetto ministeriale mantiene nella deputazione provinciale la tutela dei comuni di seconda classe, mentre le dà un presidente elettivo; cosicché è ragionevole credere che questa riforma desiderata altresì da quasi tutte le deputazioni e non contradetta dai prefetti, nelle loro risposte ai quesiti del 1869, non trovi dubbi e difficoltà di rilievo». Ingerenza e vigilanza In quanto alla vigilanza governativa nella amministrazione provinciale la relazione diceva: «L’autonomia della provincia riceve la sua piena consacrazione in questo capitolo. Cessa, di regola, l’ingerenza del prefetto; i suoi poteri sono ristretti alla vigilanza sull’applicazione delle leggi». Queste conclusioni della commissione Cairoli sono tanto più rimarchevoli, quando si sappia che vi si giunse dopo un’inchiesta fatta presso tutte le prefetture e tutte le deputazioni provinciali del Regno. Col ritorno di Depretis nel ’79, incomincia un nuovo periodo di assestamento che porterà finalmente alla legge comunale del 30 dicembre 1888 e da questa, dopo varie altre modificazioni di testo unico, 10 febbraio 1889, a quello del 4 maggio 1898, a quello del 21 maggio 1908 e infine al testo 4 febbraio 1915, ora vigente. Humani juris conditio in infinitum decurrit; e avremo occasione di documentare ulteriormente la continuità della corrente autarchica fino ai nostri giorni. Ma intanto abbiamo attinto sufficientemente dall’epoca classica per comprovare ancora una volta che le idee da noi propugnate per la sistemazione delle nuove provincie hanno la piena cittadinanza della tradizione nazionale. Idee e proposte discusse e discutibili come tutti i congegni delle leggi umane, ma idee italiane nate su terreno italico e tramandate dal genio particolare della nostra stirpe. 