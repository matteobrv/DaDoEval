L’anno or ora decorso fu per il parlamento germanico un anno d’intenso lavoro. In questo periodo cade la discussione del patto di garanzia e di sicurezza, la votazione della riforma finanziaria, l’accettazione delle nuove tariffe doganali, la votazione del disegno di legge sulla rivalutazione. Quando si pensi che tali leggi di grande linea politica, ma anche di complesso carattere tecnico poterono venir discusse e licenziate, nonostante le scosse portate dalla lunga e dilacerante crisi ministeriale, per cui oggi ancora è al governo un gabinetto di minoranza, e malgrado il solco approfondito tra i partiti dalle elezioni presidenziali, e quando si aggiunga che in mezzo a tali dibattiti si trovò modo e tempo di riformare e adattare alle nuove condizioni economiche quasi tutta la legislazione di previdenza sociale, converrà ammettere che il metodo parlamentare colle sue commissioni permanenti ha dato ancora una prova luminosa della sua feconda vitalità . È certo però che il merito principale di questa attività ed in particolare dell’opera di riforma sociale va attribuito ai deputati del Centro germanico. Specialisti come Stegerwald, Andre , Gerig e la signora Teusch , affiancati da capi come Marx e Schreiber e Brauns, ispirandosi alle grandi tradizioni che vanno congiunte ai nomi di Ketteler, Windhorst, Gallen, Hertling, Hitze e Trimborn, continuarono anche nel dopo guerra la battaglia per la riforma sociale . Le difficoltà oggettive da superare, sono facilmente immaginabili, quando si pensi ai rivolgimenti economici del Reich e le obiezioni degl’industriali contro «gl’insopportabili pesi della legislazione sociale», se nel periodo postbellico si sono fatte sentire in tutti paesi, si comprende come in Germania, sottoposta al piano Dawes, si siano fatte valere con estrema insistenza. Il Centro, sostenuto dall’opera indefessa di Mons. Brauns, titolare da cinque anni del ministero del lavoro, tenne fermo tuttavia al principio che le provvidenze sociali sono una premessa indispensabile del risorgimento economico e che non vi è nessuna ripresa industriale sana e duratura, quando i finanziatori e i direttori delle imprese non siano disposti preventivamente ad assogettarsi ai pesi della legislazione sociale. Dal punta di vista economiconazionale il bilancio di un’impresa, apparentemente attiva, risulta sempre in deficit, quando i rappresentanti più diretti del lavoro non vi trovino la possibilità di mantenere decorosamente e sicuramente la propria famiglia. D’altro canto gl’industriali tedeschi bisogna che facciano bene i loro calcoli: o pagare 1650 milioni di marchi per le assicurazioni operaie (in confronto di 1250 milioni dell’ante guerra) o aumentare i salari e arrivare alla partecipazione degli operai nelle imprese. La prima forma di contribuzione è ancora quella che reca meno rischi e pesi minori. Non possiamo qui in poche pagine riferire sui particolari delle proposte presentate in argomento dai deputati del Centro o dei disegni di legge in materia sociale, votati quest’anno dal Parlamento germanico. Ci limiteremo a ricordare le linee principali. Il 26 giugno 1925 il Reichstag votava a grande maggioranza la novella sulla assicurazione contro gl’infortuni. Essa si fonda in buona parte su proposte o emendamenti del Centro. Si è anzitutto allargato il concetto d’infortunio sul lavoro «estendendolo anche agli accidenti avvenuti sull’andata o nel ritorno del luogo del lavoro e alle malattie professionali (malattie causate da prodotti chimici, avvelenamenti ecc.)»; si è stabilito che l’assicurato oltre alla cura per malattia e alla rendita abbia diritto anche all’«avviamento professionale», per poter riprendere la vecchia o una nuova professione; si sono introdotte oltre la pensione personale delle aggiunte per i figliuoli incapaci al guadagno; si sono migliorate le provvidenze per i superstiti in caso di morte e altre migliorie vennero deliberate per i gruppi speciali dei lavoratori della terra. Ma il lavoro più difficile fu quello della rivalutazione delle vecchie pensioni operaie dell’anteguerra e di quelle maturate durante il caotico periodo dell’inflazione monetaria. E sovratutto questa rivalutazione proporzionata alle varie fasi economiche della vita tedesca, che porta come conseguenza finanziaria complessiva della novella di legge un maggior aggravio di cento milioni di marchi oro. Lo stesso lavoro di rivalutazione venne fatto per l’assicurazione contro l’invalidità e la vecchiaia. A tale scopo il Centro nella sua proposta di legge 12 gennaio 1925 aveva proposto un aumento del contributo statale da 115 a 250 milioni. Dopo lunghe trattative, svoltesi nella commissione politico-sociale, l’aumento fu infine votato in 250 milioni. È interessante constatare come il Brauns, assistito dagl’istituti assicurativi sia riuscito a rimettere in pieno vigore il meccanismo assicurativo colle sue pensioni e i suoi sanatori, nonostante che la guerra e l’inflazione avessero distrutti i capitali e le riserve matematiche. Di due altri importantissimi progetti dovuti all’iniziativa del Centro, sta ora occupandosi la commissione parlamentare di politica sociale: l’una riguarda i tribunali di lavoro l’altra i sussidi per i disoccupati. I tribunali del lavoro, secondo il disegno del Governo, sono competenti per tutti i litigi riguardanti le condizioni di lavoro, sia degli operai privati che degli addetti pubblici, ma nei giurì sono rappresentati in misura paritetica tanto i datori del lavoro, quanto gli operai. Conviene però in argomento osservare che siamo ancora nello stadio di elaborazione. È noto che in base ad una legge antecedente i contratti collettivi si riguardano giuridicamente obbligatori solo quando il ministro del lavoro, di volta in volta e caso per caso, li dichiara ufficialmente tali. Il governo ha fatto finora di tale diritto scarsissimo uso, anche perché i sindacati non sono favorevoli a cadeste tariffe ufficiali. Il centro si è adattato a tale generica autorizzazione, raccomandando però la massima precauzione; sta anzi sui banchi della Camera una proposta dell’on. Becker che impone al ministro di concedere l’obbligatorietà solo a quei contratti che sono stati conclusi, dopo aver sentite tutte le organizzazioni interessate. La proposta mira ad escludere qualsiasi possibilità di monopolio socialista. In questo riguardo la fatica del Centro non è stata vana, giacchè gli è sempre riuscito, perfino nei tempi dei «consigli degli operai», di conservare la libertà di sviluppo e l’efficenza dei sindacati cristiani. Il perché è chiaro: accettato una volta e applicato sinceramente il metodo democratico e il principio della rappresentanza elettiva, è possibile anche alle minoranze cattoliche e alle forze sociali organizzate di difendere e mantenere la propria ragione d’essere. L’opera dello Stato diventa coordinatrice delle libere iniziative sociali; e anche là, ove l’intervento ufficiale autoritario sembri discutibile, esso può in via di fatto divenire accettabile, quando il ministro che interviene sia responsabile innanzi ad una Camera elettiva che rappresenta tutte le forze del paese. Ci rimarrebbe ancora da dire dell’opera del Centro nella riforma delle leggi minori di previdenza sociale, ma qui il nostro campo d’indagine diverrebbe troppo vario ed ampio, giacché tale legislazione dopo la riforma finanziaria del ’24, è stata trasferita dal Parlamento alle Diete regionali. A proposito ci basti segnalare questo particolare interessante: che in tale campo hanno fatto ottima prova le… deputatesse, e che fra le deputatesse si distinguono in prima linea quelle elette dai cattolici. Sono signore che hanno fatto la scuola della pubblica carità nelle associazioni di S. Vincenzo e considerano l’attività legislativa come il coronamento della loro opera caritativa: attestazione vivente della verità che la riforma sociale cristiana non è che il trasferimento in formule di diritto di quei precetti di carità che rappresentano per il cristiano un obbligo di coscienza. Onde la riforma sociale verrà pervasa da tale spirito di fraternità o sarà opera vana destinata all’insuccesso. Berlino, Gennaio 1926 (a. d.) 