Questa collaborazione che i socialisti offrono nel momento risolutivo di una crisi non ci persuade . Essa infatti ha tutto l’aspetto di una mossa parlamentare, più onesta e meno illogica di quelle di cui si sono dilettati i giorni scorsi i vari Cocco-Ortu, ma non per questo di portata chiaramente politica. E se portata politica essa ha, è difficile sceverarne il negativo da quello positivo. Per orientarci un po’ e darci una ragione approssimativa dell’ultimo avvenimento parlamentare, è necessario risalire alle cause: e in tal caso non è difficile vedere come le ragioni più risolutamente determinanti del collaborazionismo socialista consistono in una necessità che sta tra la difesa e l’offesa. Dall’ordine del giorno Zirardini a quello votato venerdì dal gruppo socialista – un po’ per la pressura degli avvenimenti, un po’ per una interna incertezza paralizzatrice – il movimento per la collaborazione non è mai riuscito a chiarirsi con un apporto di dati positivi apprezzabili. Tutt’al più si sono avute delle dichiarazioni le quali dimostrano come da parte dei collaborazionisti ci sia ormai la persuasione della sufficienza dei freni e degli ordini costituzionali a garantire la libertà, e perciò, poiché la libertà è minacciata e manomessa, della opportunità politica di ristabilire l’efficienza dell’ordine costituzionale. Come però l’innesto del socialismo all’organizzazione politica debba effettuarsi, è ancora quasi totalmente oscuro. È tuttavia obbligo di giustizia l’ammettere che gli stessi collaborazionisti avevano la percezione di questa zona d’ombra che si intrometteva tra essi e la responsabilità positiva di governo, tanto è vero che quei loro rappresentanti ebbero contatti quasi compromissori coi rappresentanti di altri gruppi e nel periodo d’incubazione della crisi Facta convennero senza fatica sulla immaturità di un tentativo sperimentale di collaborazione. Ora: quale fatto nuovo è sopravvenuto a far mutare d’improvviso una evoluzione che si palesava ancora lenta e difficile? Il fatto parlamentare. Ma è qui che si radica il nostro dubbio. In sostanza i socialisti dichiarano la loro disposizione a collaborare solo perché l’intransigenza audace della destra e le oscillazioni perturbatrici delle sinistre hanno avuto ragione di una situazione parlamentare cui ne hanno sostituito un’altra del tutto artificiosa. Ma oggi come ieri, anzi oggi più di ieri, la pressione socialista tende a dare alla soluzione della crisi una colorazione partigiana in cui non è difficile intravedere tutta una serie di pericoli: allo stesso modo che la pressione di destra aveva dimostrato ai più chiaroveggenti la gravità di una soluzione che apparisse vincolata ad una delle parti in contesa. Quei giornali, piccoli e grandi, che per oltre una settimana hanno coperto di contumelia il partito e il gruppo popolare solo perché, partendo da una intuizione esatta della situazione, ne avevano tratto le conseguenze logiche, devono ora rettificare il loro tiro; ma la loro malafede, la loro insincerità, la loro incoscienza sono evidenti. La loro avversione ai popolari non era determinata da altro che dal segreto riconoscimento che solo per la via additata da noi si poteva giungere, non diremo alla pacificazione, ma all’unico governo che di volontà decisamente pacificatrice dia garanzia. Ed essi la pacificazione non la vogliono. Neppure i fatti di Rimini – dove dei giovinetti sono stati atrocemente pugnalati senza motivo –: neppure i fatti di Ravenna – dove si è distrutto quell’edificio cooperativo che rappresentava uno dei pochissimi organismi di realizzazione pacifica e benefica del socialismo –, hanno sollevata una loro parola di riprovazione. Che cosa si vuole di più per dimostrare che questa borghesia destraiola non ha più nessuna capacità reattiva, nessuna sensibilità morale, nessun concetto delle funzioni etiche e giuridiche dello Stato? E ora essa si meraviglia che i socialisti passino il Rubicone e tentino la manovra parlamentare? Ma lasci che ce ne doliamo noi, noi che il collaborazionismo avevamo posto in mora fino a che, rischiarato l’ambiente e rifatti normali i rapporti politici, esso potesse liberamente chiarire la sua funzione politica così da essere una forza di integrazione e non di negazione o di logoramento dello Stato. Così al punto in cui siamo, quando la borghesia liberale ha dichiarato la sua inettitudine a dominare la situazione politica e a farne il cardine per ristabilire la sicurezza funzionale dell’ordine etico-giuridico e quando è pur necessario giungere ad un compromesso risolutivo delle forze politiche in opposizione, ecco presentarsi nuovamente le ipotesi che sono state fatte dopo il fallimento del tentativo Bonomi, cioè che la soluzione proposta dai popolari, coalizzando il centro e le sinistre in un nobile sforzo di superamento delle fazioni in contesa, potrà aver ragione di quanto in queste vi è di disordinato e di anarcoide, a meno che, con un tentativo ardito e di cui non riusciamo a intravvedere la conclusione logica, non si giungesse ad una gabinetto che compiesse la sintesi dei contrari effettuando paradossalmente la collaborazione dei fascisti e dei socialisti. Quello che allora si giudicava di una possibilità paradossale ha tentato l’on. Orlando che si accinge a realizzarlo. Siamo quindi in attesa della nuova costruzione politica di cui ancora non riusciamo a vedere le precise linee architettoniche. Certo nessuno più di noi sarebbe lieto se essa valesse a garantire quella pace che destra e democrazia si sono dimostrate inette, nonché a garantire, a volere, ma è legittimo il chiedersi se un compromesso parlamentare possa essere sufficiente a smorzare gli odii che ardono nel paese. Che cosa infatti rappresenteranno del fascismo e del socialismo gli on. Mussolini e Turati il giorno che divideranno la responsabilità del governo? Basta cioè che Mussolini e Turati si coprano della feluca per risolvere quella famosa contraddizione che il «leader» fascista enunciò nelle sue ultime dichiarazioni alla Camera e che il «leader» socialista sa essere ugualmente profonda nel proprio partito ? In altri termini: sono disposti Mussolini e Turati a usare del potere per contenere con rigida fermezza i fenomeni insurrezionali dei rispettivi partiti? Basta porre questi interrogativi per definire l’arduità del tentativo di Orlando e le disperate difficoltà della riuscita. 