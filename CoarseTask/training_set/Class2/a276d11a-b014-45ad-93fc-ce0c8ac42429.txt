Il «Partito socialista italiano» (frazione massimalista), dopo lunghe titubanze, ha deliberato di partecipare alle elezioni con lista propria. Avremo dunque oramai tre liste socialiste; massimalisti (tipo Groff), unitari (tipo Flor), e comunisti (tipo… Pilati della prima maniera, perché ora è fascista) . Domenica il «Partito socialista italiano» ha già pubblicato nell’Avanti! il suo manifesto. Leggendolo, vien fatto di esclamare: O vecchi impenitenti e peccatori inconvertibili! Il manifesto infatti promette fedeltà «ai principi tradizionali del socialismo marxista» e proclama una illusione il credere «che vi siano interessi superiori alle classi, alla cui difesa siano interessati egualmente i proletari ed i borghesi e che la trasformazione sociale si possa compiere senza urti violenti, con la partecipazione di quegli stessi partiti borghesi contro i quali è rivolta la minaccia dell’espropriazione». Che più? Proprio in questi momenti il manifesto conferma che il «concetto di democrazia operaia non elimina la fase della dittatura del proletariato, momento storico di passaggio dall’antico al nuovo regime». Dopo aver pronunciata questa parola dittatura, i compilatori del manifesto devono aver presentito l’effetto che farebbe, perché si affrettano ad aggiungere: «Ma, contro le deviazioni che il termine di dittatura può ingenerare, e la speculazione che possono tentare gli apologisti della dittatura fascista, va ripetuto che, in ogni caso, non può trattarsi d’una dittatura di partito, ma della classe che la esercita attraverso il complesso delle sue organizzazioni sindacali e politiche, cioè attraverso la legittima rappresentanza della effettiva maggioranza». Bravi, come se anche i teoretici dell’ultrafascismo à l’Impero non dicessero la stessa cosa, cioè che la dittatura è il ponte di passaggio allo Stato fascista e che il fascismo rappresenta non un partito, ma la nazione nella sua maggioranza! Più sotto il manifesto trova modo d’inneggiare alla rivoluzione russa e al regime di Lenin, «che cede a temperamenti economici che la situazione impone, ma non abbandona il potere». Il quadro è così completato: marxismo, urto violento per spodestare la borghesia, dittatura del proletariato che, se gli giova, può anche non realizzare il socialismo economico, ma non cede il potere. Ecco le belle prospettive per le quali il popolo italiano, per sfuggire alla dittatura fascista, dovrebbe incorrere in quella del proletariato! E dopo ciò il manifesto ha il coraggio di lanciare la parola d’ordine: rivendicazione della libertà! Ma quale? Quella di sottoporsi ad una dittatura di classe? In un manifesto socialista infine non poteva mancare lo spunto antireligioso. Ed ecco che fra le cose orribili del presente regime il manifesto nota questo: «La scuola è diventata completamente strumento di classe ed elemento di clericalizzazione delle coscienze e dello spirito delle nuove generazioni». Oh cecità infinita! Hanno perduto le loro basi organizzative sotto i colpi di bastone, si sono viste incendiare camere del lavoro e cooperative ed hanno dovuto constatare che questa violenza era reazione alla violenza predicata ed attuata dai propri. E tuttavia sentono ancora questa grave preoccupazione, che nelle scuole s’insegni il Vangelo e si apprendano alle nuove generazioni i precetti del Cristianesimo, il quale condanna la violenza e comanda l’amore e la fraternità sociale! Dopo ciò era inutile aggiungere che il contrassegno della loro lista sarà ancora la falce ed il martello col libro! Il simbolo è lo stesso, le idee sono identiche. Nulla è mutato in loro. Speriamo però che sia mutato il popolo italiano! 