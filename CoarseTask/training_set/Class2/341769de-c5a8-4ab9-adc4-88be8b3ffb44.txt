Convinti che oggi commemoriamo l’avvenimento più felice e provvidenziale della nostra storia civile, noi riaffermiamo, ad un anno di distanza dalla gloriosa giornata, i sensi della nostra riconoscenza verso la nazione e di fede inconcussa nella sua missione e nel suo avvenire. Usciti appena dalle fumanti rovine di una gigantesca istituzione secolare, che per eternare il suo ingiusto dominio aveva provocata e condotta una guerra ingiusta e crudele, noi allora, precorrendo colle speranze gli eventi, e nella convinzione che la fine della guerra segnasse il principio di un mondo nuovo fondato sulla giustizia e sulla fratellanza umana, noi attendevamo una rapida ricostituzione della nostra vita economica ed una sollecita ripresa della nostra vita politica in seno alla nazione. Ma quest’anno è passato senza che la nostra ardente speranza abbia avuto compimento. La tardata regolazione dei rapporti internazionali, un perdurare ancora il disagio morale e materiale delle nazioni paralizza sovra tutto il rinnovamento di quelle zone, le quali, dovendo instaurare un nuovo ordine civile, politico ed economico, hanno innanzi a sé più lungo e più difficile il nuovo cammino. È naturale quindi in noi un senso d’amarezza ed un sentimento d’impazienza. Ma come le incertezze dell’ora non possono attenuare nella nostra mente il concetto dell’avvenimento che oggi commemoriamo, così non dobbiamo trarre da esse ragioni di sconforto e scoraggiamento. Noi crediamo invece che la chiara coscienza dei doveri presenti imponga ai partiti ed agli uomini politici di abbandonare ogni contemplazione passiva degli avvenimenti ed ingiunga loro d’insorgere per affermare al cospetto della nazione e di chi delibera sui rapporti internazionali ch’esiste accanto ad altri fattori, anche una volontà delle popolazioni redente e che questa volontà chiede ed esige che si chiudano finalmente le porte del passato e si spalanchino quelle dell’avvenire, che il trattato di pace venga ratificato e che venga proclamata l’annessione di queste terre all’Italia. In nome delle migliaia di aderenti del nostro partito, interpretando certo il pensiero di tutto il paese, noi chiediamo oggi con quell’insistenza che ci impone la precarietà della nostra situazione civile ed economica, che gl’italiani redenti un anno fa, vengano finalmente fatti cittadini d’Italia e che il Trentino, investito dei suoi pieni diritti politici, possa prendere il suo posto tra le provincie sorelle, gareggiando con esse, per la ricostituzione sua e per i progressi della patria. Con tali sensi, che noi estendiamo nell’affetto e nell’augurio a tutte le altre terre d’Italia le quali della redenzione attendono il fatto o il compimento, celebriamo oggi la prima festa nazionale dell’epoca nuova. La Direzione del Partito popolare 