Non esitiamo a dire che il decreto, invocato da tutti con somma insistenza e da mesi, farà [righe censurate] Per noi, ex-austriaci, il cambio della corona a 40 centesimi, mentre sul mercato neutro di Zurigo essa non ne vale oggidì che 33, rappresenta un favore, una concessione del governo italiano. Per noi, cittadini italiani, la conversione della nostra valuta cartacea al ragguaglio del 40, rappresenta economicamente un errore, politicamente uno sproposito madornale. È inutile dopo tutto quello che abbiamo scritto d’insistere su tali ragionamenti. Il deprezzamento della corona austro-ungarica è la conseguenza dello sfasciamento della vecchia monarchia e della vittoria italiana . Ora quando s’è parlato di noi in confronto degli avvenimenti del 3 novembre ci si è messi sempre, razionalmente e politicamente fra i vincitori. Gli stessi fattori attivi della vittoria ci hanno chiamato a partecipare al trionfo comune. [paragrafo censurato] Era manifesto invece che la conversione della valuta doveva riguardarsi come una delle tante misure finanziarie che lo Stato italiano aveva dovuto prendere durante la guerra, per vincerla colle armi e nelle coscienze, una misura come s’era presa per tener basso il calmiere del pane o per ridurre i noli. Il freddo criterio finanziario non doveva essere né prevalente né decisivo. Ma doveva essere determinativo il criterio di equità verso gl’italiani delle nuove provincie, sui quali non era giusto riversare tutte le conseguenze economiche della sconfitta, pur chiamandoli poi a contribuire con tutti gli altri italiani al pagamento delle spese di guerra nazionali o dovevano essere decisive considerazioni d’indole economica e politica, sulle quali i rappresentanti del nostro paese hanno insistito con una precisione che non lasciava dubbi. Anche in via relativa, in confronto dei singoli detentori delle corone, la tassa sul capitale mobile che veniamo a pagare colla conversione al 40% è imposta a tutti nella stessa misura colpendo tanto lo speculatore milionario quanto il piccolo rentier. [paragrafo censurato] E il paese si chiederà – e si chiederà invano – perché si sono lasciati passare cinque lunghissimi mesi a stillare la recondita sapienza di codesta ordinanza, la quale risponde ancora ai criteri che dominavano il cervello del ministro Nitti ai primi di novembre [righe censurate]. Oggi non ci rimane che formulare la nostra franca, recisa, solenne protesta. [paragrafo censurato] L’articolo 7 rappresenta ancora una speranza sulla quale il compilatore del decreto ha messo invero l’ufficiale sordina . Ma sta in noi, di sfruttare con tutta l’energia la promessa che vi è contenuta. Verrà finalmente anche la tanto sospirata annessione e saremo presto italiani nel pieno e giuridico senso della parola. Di tale pienezza di cittadinanza approfitteremo per dimostrare, che insipienti ed ingiuste misure d’un governo che passa non scuotono la nostra fede nella grandezza e nella sapienza della nazione come non ci fanno dubitare della forza vittorioso del nostro diritto. 