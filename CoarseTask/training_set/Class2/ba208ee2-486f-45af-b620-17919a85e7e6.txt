L’altro sabato, nel nostro giornale, a proposito di corrispondenza giudicariese, era scritto: «O che si crede di tornare ai tempi di guerra quando certi segretariati (ne sa qualcosa, signor Bosetti?) avevano carta bianca per far allontanare e internare i vecchi avversari politici, preti o secolari?» Il Bosetti da questo cenno fu toccato sul vivo e nel Contadino del 17, supponendo che l’inspiratore dell’indiscreta domanda potesse essere il Molino , così gli risponde: «A Molino che mi attacca personalmente dandomi la colpa del suo internamento in Italia, rispondo che, richiesto io nel tempo che ero a Verona di informazioni circa i suoi sentimenti nazionali esplicati nel Trentino, risposi che un “regnicolo che riesce a stare in Austria fino agli ultimi giorni del maggio 1915 indisturbato, che era prezzolato del partito clericale fedele incensatore del Checco, un individuo che nella sua propaganda di fronte a me cercava di mettermi sempre nell’imbarazzo parlando di fedeltà al governo costituito (Austria) non era un patriota da fidarsi ciecamente”. Sul conto di Molino e suoi sentimenti nazionali le Autorità italiane devono essere state ben certe se come si dice lo internarono in Sardegna! Egli regnicolo!». Ora precisiamo anzitutto i fatti. L’amico Vincenzo Molino non ebbe mai alcun decreto d’internamento né per la Sardegna né per altro paese. Il senatore Cassis , commissario governativo per la Lombardia, si limitò, per interposta persona, a consigliargli, verso la fine del settembre del 1915, di lasciare Milano, ove era stato chiamato dagli amici a dirigere il segretariato popolare per l’assistenza ai profughi trentini. Dovette allora separarsi dalla moglie e dalla bambina e stentare per alcun tempo la vita. Ma dalla confessione sfuggita di bocca al Bosetti risulta ora comprovato non soltanto su chi ricada la colpa delle lagrime amare versate dalla sua famigliola schiantata, ma anche che il Bosetti riteneva d’aver motivato colle sue «informazioni» l’internamento del suo avversario politico in Sardegna. E i capi d’accusa erano questi: d’esser rimasto indisturbato a Trento fino agli ultimi giorni prima della dichiarazione della guerra; benchè regnicolo d’esser «un prezzolato del partito clericale» e d’aver cercato nella propaganda di mettere in imbarazzo il Bosetti stesso, «parlando di fedeltà al governo costituito (Austria)». Ora né di fronte ai nostri amici, che lo conoscono più dappresso, né in confronto al pubblico, Vincenzo Molino ha bisogno d’una nostra difesa. Venuto a Trento, molti anni fa come tipografo, rivelò subito ingegno particolarissimo per la propaganda e per il giornalismo, tanto che nutritosi per via di studi seri e di un’erudizione che molti, non autodidatti come lui, gli potrebbero invidiare, fummo lieti di averlo come compagno nella redazione di questo giornale. All’ingegno aggiunse sempre un grande spirito di sacrifizio per la nostra causa, un disinteresse ed una fedeltà a tutta prova, e una dirittura in linea politica che mai in tante polemiche e contraddittori i suoi avversari più accaniti poterono mettere in dubbio. Quando la guerra parve inevitabile, il Molino riparò in Italia colla sua famiglia; ed era tempo, perché poco dopo la polizia austriaca si mise ad indagare ed a ricercare di lui. In Italia egli aveva diritto d’incontrare solo visi amici, giacchè quassù in nessuna forma ed in nessuna misura era mai venuto meno ai suoi sentimenti nazionali. Egli lo credette, anzi non gli passò nemmeno per la mente il sospetto del contrario. Avversari politici? Ma che cosa era in quel momento il ricordo delle beghe locali e delle polemiche di partito, quando oramai la storia lanciava nel conflitto nazioni contro nazioni e sui campi di battaglia si dovevano decidere le sorti degli Stati? E che potevano significare le scaramucce elettorali d’un tempo fra trentini, nell’ora in cui era in questione oramai l’esistenza del loro paese? Così pensò l’amico Molino, così sperarono molti. Ma s’ingannarono. Ignorarono che rimanevano al di qua e al di là della frontiera della anime piccine, dominate dalla passione politica, inspirate da un proposito di miserabile vendetta. Costoro divennero gl’«informatori» più o meno stipendiati dell’autorità militare. Di qua sussurrarono d’irredentismo, di là ghignarono d’austriacantesimo. A Katzenau corrispose la Sardegna e di qua e di là si fece languire e anche morire. È un brutto capitolo codesto della nostra storia, un capitolo che avremmo voluto sopprimere anche nella memoria, per non ricordare e rileggere che le pagine, ove si racconta della nostra solidarietà nel soffrire e nel combattere e la nostra fraternità nel dimenticare e attendere in un’aspettativa concorde l’avvenire. «Dimenticate, abbiamo inculcato anche recentemente ai prigionieri di Isernia e agl’internati di Toscana o di Sardegna, dimenticate, non per lasciar cadere le vostre giuste domande di indennizzo, ma per non rinnovare attorno a voi la ricerca di chi vi tese l’insidia. Sarebbe rinfocolare gli odi, e il nostro paese, per rifarsi, ha bisogno di pace». Dimenticare? Di fronte alla rivelazione di Bosetti, che oggi ancora, a 6 anni di distanza, mena vanto d’aver fatto inviare in Sardegna un suo valoroso avversario politico, di fronte alla giustificazione ch’egli oggi ancora ha la sfrontatezza di addurre senz’ombra di pentimento, noi abbiamo pena a trattenere l’impeto dei tristi ricordi. Bosetti non fu il solo a denunciare all’autorità militare i suoi avversari politici, e, mentre in Austria i deputati, gli uomini più in vista del partito popolare dal sen. Conci e da mons. Gentili fino ai più umili campagnuoli, dal vescovo al modesto cappellano di campagna venivano confinati, internati o processati, una quasi identica persecuzione veniva tentata, avviata, o condotta a termine al di là della frontiera a carico di nostri amici, riparati in Italia, o raggiunti nel Trentino stesso dall’autorità militare nazionale, e sotto l’identica accusa di appartenere al partito popolare o, come denunciò l’informatore militare Bosetti, d’essere «del partito clericale fedele incensatore del Checco». Ma che volete? – ci diceva l’on. Orlando, la prima volta che ritornando dall’Austria ove avevamo combattuta vigorosamente la politica austriaca delle persecuzioni, gli chiedevamo conto stupefatti, degli internamenti italiani. Che volete? Sono i vostri trentini stessi che denunciano! Si creò così quell’ambiente di sospetto e di diffidenza ch’ebbe non solo le sue vittime di guerra, ma turbò le radiose giornate della liberazione, cagionò Isernia e Castellamare e si protrasse per sì lungo tempo entro il periodo d’armistizio. Per la verità, molti degli emigrati rientrarono col nostro esercito e s’adoperarono, con chi era rimasto, a dissipare la nebbia asfissiante, prodotta dai denigratori del loro paese. Evidentemente ciò è dispiaciuto a certi omuncoli, che avevano in animo di continuare il bel mestiere, per fondarvi sopra la buona fortuna della fazione loro. E a Patrizio Bosetti, ch’è uno di questi, dopo aver esaurito il vocabolario delle ingiurie (calunniatori, impostori, vigliacchi ecc.) nella foga della polemica scappa detto: Sicuro, vi ho denunziati. E pare aggiunga: Peccato che mi state ancora tra i piedi e che le febbri malariche della Sardegna non v’abbiano tolto di mezzo! Nonostante però l’accecamento prodotto dalla sua contrastata ambizione politica, Patrizio sente che bisogna cercare contro il Molino anche altri capi d’accusa oltre che quello più grave d’essere affigliato al partito clericale («prezzolato», scrive codesto fior di galantuomo) e aggiunge che nella sua propaganda il Molino «lo metteva sempre nell’imbarazzo parlando di fedeltà al governo costituito». Ah! l’eroe, ah il martire, ah il povero confessore! Ma chi è mai riuscito a mettere in imbarazzo una figura politica anguilleggiante pari tua! Ma a chi sarà venuta mai la tentazione di descriverti come un ribelle all’autorità costituita tu che stampavi nel tuo giornale le giustificazioni della guerra dell’Austria contro la Serbia e le deplorazioni che l’Austria non l’avesse finita coi Balcani già nel 1908, scatenando allora una guerra che sarebbe costata «poco sangue e poca spesa» (testuali!), tu che già nel 1913 pubblicavi che dalla Russia e dai serbi «non ci difende ormai più nemmeno un Dio, ma solo Iddio coll’aiuto dei nostri cannoni». Sfortunato Molino, se si fosse ficcato in testa di mettervi in imbarazzo, voi, leghisti, che nel 1913 al vostro congresso d’Isera avete issata sul campanile la bandiera giallonera per mettere davvero in serio imbarazzo quel parroco, quand’egli dovette scagionarsi di fronte ai gendarmi d’averla fatta levare! Ah, quel signor ufficiale, nel cui seno avete riversato le vostre confidenze a danno d’un vostro collega in giornalismo, vi avrebbe dovuto ridere in viso, se avesse conosciuti un pochino i vostri metodi polemici ed avesse saputo che viceversa eravate proprio voi che nei contraddittori facevate rilevare al pubblico che il Molino era un «regnicolo» ed accennavate ad un «mafioso camorrista scappato dalle grinfie della polizia della bassa Italia» salvo poi, innanzi al giudice, a dichiarare con ingenua sapienza… geografica che quelle parole non potevano riferirsi a Molino il quale «è di Bari, e Bari è nell’Italia centrale». Questa è storia, storia documentata, signor Bosetti, che è segnata nella raccolta dei vostri giornali. Potremo tirarla fuori dalla polvere e completarla e fissarla in uno specchio, sì che voi vi miriate riflessa la vostra reale figura. Ma ci è parso finora che questa polvere non meritasse di venir sollevata. Eravamo prima rinchiusi in un piccolo paese, stretti da un pugno di ferro, come i polli di Renzo. Guardando a distanza, un filosofo potrebbe dire: qual meraviglia che si beccassero! Eravamo circondati dal sospetto di una politica di governo che rendeva spesso l’opportunismo premessa indispensabile di un’attività politica. In quest’ambiente era fatale che sorgessero equivoci, si alimentassero diffidenze e si mantenessero sottintesi. Ma ora si sono spalancate le finestre e l’aria è entrata a pieni fiotti. La larga ondata della vita nazionale sbatte sulle nostre montagne, la libertà politica restituisce a tutti l’integrità della coscienza. La rivoluzione portata dalla guerra ha richiamato le menti alle grandi questioni di principio e alla difesa di ben definite direttive sociali. Voi solo ricomparite sulla scena mutata del nostro mondo politico con immutati metodi e con armi usate. Voi solo riprendete gli antichi e tortuosi sentieri d’una politica equivoca senza principi, che specula sull’ignoranza e sulla dabbenaggine, voi solo rinfocolate gli odi delle nostre campagne e rinnovate come nel 1911 e nel 1914 le vostre polemiche piene di livore personale e d’ingiurie. Voi volete proprio così? E sia. Se l’ambiente politico trentino dovrà riabbassarsi fino a voi, converrà che si abbassi. Noi abbiamo fede che si risolleverà dopo la vostra sconfitta. Ma intanto disingannatevi di questo: la nostra repugnanza a scendere in lotta sul vostro terreno non ci tratterrà mai dall’intervenire, ogni qual volta miriate a colpire individualmente fuori dalle nostre file la persona di qualche amico. Voi volete diventare deputato ad ogni costo, a costo anche di inviare i vostri antagonisti in Sardegna. Ebbene noi, nell’interesse e nella dignità del paese, faremo le nostre vendette, col tentare d’impedirvelo. Parola d’onore però, non vi «manderemo» né a Katzenau, né in Sardegna. Cercheremo semplicemente di … «non mandarvi» in Parlamento! 