Chatteaubriand scrisse un capitolo del suo «genio del Cristianesimo» per dimostrare che cosa sarebbe rimasto della civiltà umana, se Cristo non fosse venuto a salvare il mondo. Oggidì il fragore di barbari attentati ci ridesta come sull’orlo d’un abisso. Noi sentiamo che la civiltà contemporanea pende sulla bocca del precipizio. Allora, in questi tragici momenti d’angoscia, una voce che risuona come d’al di là dell’infinito ci richiama alla speranza. La civiltà fu salva nonostante gli orrori di Nerone e d’Eliogabalo. Sarà salvata anche oggi, purché gli uomini tornino a credere nella parola del Salvatore del mondo. È questo il pensiero di fede e di operoso ottimismo che c’inspira l’avvento della Pasqua. Buone feste a tutti, cari lettori, buone feste in un lieto presagio dell’avvenire. Dio fece sanabili le nazioni. Guarirà anche la travagliata famiglia italiana, purch’essa si ricordi delle origini della sua grandezza, purché il cittadino italiano celebri nella sua coscienza rinnovata la Pasqua della sua risurrezione. Nessuna legge, nessuna politica, nessun atto di forza può garantirci l’ordine della vita sociale, se la vita terrena dell’individuo non è subordinata alla fede e alla disciplina dell’al di là. Nessuna volontà, nessuna forza può imporci quaggiù di sacrificare le nostre esigenze a quelle del prossimo e dell’umanità, se non ci stimoli la credenza che, dopo questa vita, ve n’è un’altra migliore e, che, dopo morti, risorgeremo! E noi risorgeremo! Domani siamo chiamati a confortarci, di questa verità affermata da Cristo. Allietiamoci di essa, oltre che per i nostri individuali destini, anche per la forza che tale certezza c’infonde, di lavorare con lieta speranza ai progressi del rinnovamento sociale e all’incremento della civiltà. 