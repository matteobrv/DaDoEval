Sta per comparire dunque un altro decreto sull’amministrazione delle Nuove Provincie. Cioè adagio; decreti ne hanno da comparire due, quello del 22 luglio , il cosidetto decreto dei commissari, il quale ufficiosamente venne trasmesso ai giornali di Trento e Trieste, ma non comparve ancora nella Gazzetta e quello che ci venne segnalato ieri come decreto esplicativo e complementare. Ne pubblichiamo oggi più sotto il testo integrale. Ed ora confrontiamo un pochino l’uno con l’altro i due decreti. L’art. 5 del «decreto dei commissari» si occupa dell’ufficio di Roma stabilendo: «Presso la Presidenza del Consiglio è istituito uno speciale ufficio col compito: 1. di agevolare i rapporti dei commissari generali coi singoli Ministeri…». Fermiamoci qui! È chiaro come il sole che questo art. 5 distruggeva non solo nel nome ma anche nella sostanza quell’«ufficio centrale per le nuove provincie» che era stato istituito da Nitti col decreto luogotenenziale del 4 luglio 1919 e che in base all’art. 2 di questo primo decreto era messo alla diretta dipendenza del Presidente del Consiglio, ed «esercitava i poteri spettanti al Governo nell’amministrazione generale dei territori oltre l’antico confine del Regno». Ma ora viene il decreto esplicativo, il quale, con disinvolto richiamo all’art. 5 del «decreto dei commissari», nel suo art. 1 non solo restituisce il nome dell’ufficio centrale, ma anche il suo carattere plenipotenziario e, in confronto agli altri ministeri, accentrativo, giacchè alle competenze attribuitegli nell’art. 5 e che erano in realtà come abbiamo scritto altra volta delle delimitazioni, si aggiunge in questo art. 1 che l’ufficio «esercita ogni altro potere spettante al Governo centrale nell’Amministrazione dei territori oltre l’antico confine del Regno». Ed ecco che l’interpretazione annulla in realtà il testo interpretato. L’art. 2 del nuovo decreto, reca una novità vera e cioè che il capo dell’ufficio centrale può essere chiamato ad intervenire al Consiglio dei Ministri. È su per giù la formula che fa la stessa concessione ai commissari generali. Abbiamo rilevato che tale concessione era assicurata ai commissari già col decreto del 24 luglio 1919, ma che in realtà i commissari non vennero mai chiamati. Ora ex novo acquista lo stesso diritto anche il Capo dell’ufficio, il quale ottiene contemporaneamente il grado di dignità che spetta ai cosidetti «dignitari dello Stato». Per il pubblico basterà sapere che s’intitola «eccellenza». L’art. 3 s’occupa della «commissione consultiva» e copia l’art. 3 del citato decreto fondamentale del 4 luglio 1919. C’è solo un’attenuazione in peius. Il vecchio decreto diceva che alla «commissione consultiva spetterà di emettere voti e presentare proposte»; il nuovo dice che la stessa commissione «potrà emettere voti e presentare proposte». L’art. 4 prevede che il sostituto del Pres. del Consiglio nella presidenza della commissione possa essere il sottosegretario alla Presidenza o il Capo ufficio, mentre nel vecchio decreto il sostituto era il Ministro del Tesoro. Adattamenti ai nuovi padroni. L’art. 5 è il vecchio art. 5 con una omissione insignificante. È noto del resto che la commissione consultiva non venne mai costituita. Ed ora dopo quest’analisi qualche nostra affrettata considerazione. In quanto alla sostanza rileviamo prima con soddisfazione che l’ufficio centrale rimane e che quindi per intanto non si può parlare di gestione diretta dei singoli ministeri, ma di gestione centralizzata a traverso la Presidenza del Consiglio, e questo è, come abbiamo dimostrato altra volta, vantaggioso. Il momento non è ancora venuto per l’incanalamento ai singoli dicasteri. Siamo anche lieti che a capo dell’ufficio rimanga il comm. Salata. L’abbiamo detto con tutta franchezza altra volta. La sua gestione ha senza dubbio meritato delle critiche ed in particolare i trentini devono lagnarsi che egli abbia avuto la tendenza di legarci troppo alle sorti adriatiche, ma noi non vediamo oggi negli attuali circoli politici amministrativi romani alcuna persona che lo possa sostituire per ingegno e preparazione a quell’opera di coordinamento amministrativo e legislativo che oramai s’impone per le nuove provincie. Salata ha anche dirette tutte le trattative fatte finora circa il nostro assetto politico-amministrativo. Ci sono dei trentini che dubitano se egli abbia bene assorbite le ragioni che caratterizzano il programma dei partiti trentini; ma noi invitiamo questi signori a starsene un pochino a Roma, a conversare con ministri, parlamentari, burocratici sulle cose nostre. Siamo certi che concluderanno con noi che il peggio che possa toccare alla nostra causa è di vederla affidata all’improvvisazione di facili ingegni napoletani, al conservatorismo rigido piemontese o alla sentimentalità ed ignoranza dei più. Se fosse opportuno mettere certe cose in pubblico, ne sapremmo in proposito di belline. Quanto alla commissione consultiva, così com’è congegnata, diciamo subito che non ci prestiamo fede; oggi, meno che mai. In seguito all’annessione il Trentino si stacca dalla Venezia Giulia e la precede nella sistemazione giuridica e politica. Altra è la situazione della Venezia Tridentina che avrà tra pochi mesi i suoi deputati, altra quella della Venezia Giulia. Noi ammettiamo che per la Venezia Tridentina possa acquistar valore una commissione tecnica di consulenza, ma possiamo invece ammettere anche che per la Venezia Giulia – che non avrà per ora deputati – la commissione abbia oltre a ciò una funzione rappresentativa. Sono quindi due cose differenti, e se si vorrà fare sul serio, converrà proprio distinguere. Ma noi dubitiamo assai che si arrivi a fare sul serio qualche cosa in questa forma. Del resto importante è per noi che tra poco, per comuni insistenze ed in modo particolare dell’on. Degasperi, si raccolga un’apposita Commissione per definire tutti i problemi sulla valuta e che su proposta della commissione parlamentare il governo convochi una conferenza per le altre questioni inerenti al trattato. La consulta per la sistemazione autonoma s’è già avuta colla partecipazione di tutti i partiti. Ora bisogna agire. Bisogna che l’ufficio centrale prepari la circoscrizione elettorale e le elezioni politiche e poi quelle amministrative. Ora il tergiversare ancora sarebbe una colpa. Anche per questo siamo contenti che la crisi a Roma sia superata. Noi speriamo che in fondo ne siano contenti anche i commissari generali e che vogliano collaborare nella cerchia delle loro aumentate funzioni nell’interesse del paese. Bisogna che la tattica di palleggiare le responsabilità finisca. L’on. Credaro ha in mano tanti poteri, quanti gli bastano per deliberare e, se la decisione trova ostacoli per via, egli può appellarsi al Consiglio dei ministri e chiedere d’esservi sentito. Salata può fare altrettanto. È vero che in altri paesi si direbbe che questo sistema di lasciare contrastate le competenze deve portare al caos. Ma Roma si è governata per secoli coi poteri dei consoli e dei tribuni, tutt’altro che armonizzanti. Oramai non c’è che tirare innanzi, fino che la plebs intervenga direttamente a traverso il parlamento. Forse di tutta questa crisi che finisce da una parte col decentramento in favore dei commissari e dall’altra coll’aumento in dignità di S. E. Salata c’è anche una morale, e la morale sarebbe questa: Volete che le questioni personali non prevalgano mai su quelle oggettive? Ebbene non approfittate delle oscillazioni della politica romana e della sua impreparazione per cavarne ora l’uno ora l’altro decreto, più o meno contraddittorio. Gl’interessi del paese devono venir trattati e discussi all’aperto, con argomenti oggettivi. Il popolo vedrà e giudicherà secondo i suoi interessi. Il decreto sostituisce qui ancora la legge, ma guai se la legge per siffatte manipolazioni perde la sua maestà. La morale anche di questo episodio è quindi: finirla coll’era assolutista, inaugurare il regime costituzionale! 