Certe manifestazioni iniziali del governo dell’on. Mussolini hanno avuto indubbiamente, tra le masse dei credenti e presso l’opinione pubblica non turbata da apriorismi settari, una simpatica ripercussione. Vogliamo in proposito accennare al revocato ostracismo del pensiero di Dio e delle cerimonie religiose, ostracismo che sembrava un canone indiscusso delle manifestazioni ufficiali della nostra politica. Il nuovo governo non ha avuto paura di rompere questa deplorevole consuetudine ed anche nella sua presentazione alla Camera il nuovo «premier» non ha trascurato di invocare l’assistenza divina e di accennare ai «particolari riguardi per la religione dominante che è il cattolicismo». Di ciò dobbiamo dunque rallegrarci come di ottimi auspici. Tuttavia, non per fare il guastafeste, ma per la chiarezza delle idee e per sgombrare il terreno da possibili equivoci o da pericolose illusioni, non sarà inopportuno fare alcuni rilievi e ripetere certe necessarie affermazioni a scanso di eventuali responsabilità e per non incorrere in dolorosi malintesi. Per noi, come per tutti i credenti sinceri, l’appello al sentimento religioso non può, non deve essere semplicemente il frutto di un abile calcolo politico, una sapiente arte di governo, ma deve scaturire da una fede schietta, sincera, fervida. Il sentimento religioso è per noi un così prezioso tesoro, nella gerarchia dei valori morali e sentimentali, è per noi così in alto da occupare, senza dubbi e senza discussioni, il primo posto e il più elevato. Noi non concepiamo contrasti e antagonismi tra la nostra coscienza di credenti e il nostro dovere di cittadini, ma se, per assurda ipotesi, ancora una volta dovesse verificarsi l’antagonismo che videro i secoli di Roma imperiale durante le persecuzioni, la nostra scelta tra l’ossequio alle leggi divine e l’ossequio alle leggi dello Stato non potrebbe essere dubbia. Per questo il nostro animo rifugge dall’immaginare un sentimento religioso foggiato ad uso e consumo di servizi statali, una religione sfruttata a scopi nazionalistici, una più o meno larvata risurrezione del gallicanismo o del gioseffismo. La mentalità dell’inglese che fa dell’anglicanismo il crisma della sua razza, o del prussiano che identifica il germanesimo col luteranismo ci sembra condannabile ugualmente alla mentalità di chi pensasse di ridurre il cattolicismo a una semplice manifestazione del genio latino, a un semplice strumento di propaganda di italianità, di chi ritornasse insomma ad una concezione non nuova, e che «l’ancien régime» ha già largamente applicato coi risultati che tutti conosciamo, la concezione cioè della religione «instrumentum regni». Per questo ci pare doveroso non passare sotto silenzio alcune manifestazioni sintomatiche. L’on. Dino Grandi scrive nel Popolo d’Italia queste parole di colore oscuro: «Un secolo di travaglio ha maturato la nostra rivoluzione nazionale e n’è uscito finalmente lo “Stato”. Lo Stato italiano fu dapprima il raggiungimento di una unità geografica, e quindi un’organizzazione amministrativa, per diventare oggi una realtà storica immanente, fatta di potenza, di religione, di spirito. Lo Stato etico di Mazzini e di Spaventa. Quello che altre nazioni hanno raggiunto molti secoli prima di noi, noi soltanto ora abbiamo raggiunto. Per questo l’Italia è giovane, e appare nuovissima nella storia e agli occhi stupiti del mondo. Essa può bene oggi come a Roma al tempo delle sue guerre puniche innalzare sull’alto del Campidoglio il tempio del Dio Giovane cui andava Scipione Africano a sacrificare come al simbolo della nascente civiltà latina. “La religione dello Stato”, questa bisogna vivificare, mantenere, rinsaldare nel cuore di tutti gli italiani. È un compito di difesa e di creazione ad un tempo. Questo è il compito del Fascismo». Una corrispondenza romana al Secolo, dopo aver accennato a questo strano colorirsi di neopaganesimo statolatra che talvolta mostra l’attuale divampare del nostro nazionalismo, riferisce che nelle alte sfere ecclesiastiche non manca chi si chieda perplesso «se nel movimento stesso con cui il governo rampollato dai fasci si atteggia a rivendicatore della missione del cattolicismo nel mondo, non si cela un equivoco. Da quattro secoli, può dirsi, la storia europea è tutta nel processo progressivo dello sviluppo delle nazionalità e nel conflitto dei loro interessi antitetici. Tale processo ha fatto già subire alla causa universale del cristianesimo cattolico iatture e mutilazioni lacrimevoli. Oggi che lo spirito nazionale sembra aver saturato di sé il mondo civile, anche là dove esso aveva incontrato più tenace e funzionale resistenza, gli spiriti più chiaroveggenti dell’alta politica ecclesiastica, intravedono nettamente i pericoli inerenti alla nuova situazione creata dal travolgente successo della passione nazionalistica italiana. O essa, infatti, tenterà di avvincere il cattolicismo romano alla propria causa, e ne affievolirà fatalmente l’efficienza supernazionale; o lo troverà inassimilabile e cercherà di suscitare da sé una forma spirituale che rappresenti il travestimento religioso del suo programma espansionista. Nell’un caso o nell’altro, il cattolicismo latino conoscerà rischi ed ansie mai sperimentati in due millenni di storia. Ha destato una certa impressione in Vaticano il fatto che organi di propaganda protestante come “Conscientia” abbiano apertamente inneggiato al successo rumoroso del fascismo come al prologo di una vasta riforma religiosa. La presenza nel gabinetto di Mussolini di un filosofo idealista, che ha ripetute volte conclamato alla decadenza definitiva del cattolicismo nella civiltà moderna, non ha, certo, concorso a valorizzarne le azioni nel mondo ecclesiastico ufficiale. Nell’esaltazione di tanto febbrile fervore patriottico, non c’è pericolo, veramente, che si smarrisca il senso supernazionale dell’unità cristiana?». Sappiamo benissimo che a certe corrispondenze romane della stampa liberale bisogna attribuire un valore molto relativo, perché quasi sempre tendenziose e arbitrarie. Ma nel brano surriferito vi sono tuttavia elementi che possono richiamare e meritare una attenta riflessione. Nel Popolo nuovo Giulio Seganti prende lo spunto da alcune affermazioni di Carlo Scarfoglio , per altre opportune «mises au point». Lo Scarfoglio, parlando della questione dei rapporti fra il cattolicismo ed il principio nazionale come di un problema nuovo che s’imponga oggi alla nostra coscienza politica, viene, attraverso rilievi non si sa più se paradossali, a delle conclusioni che, secondo lui, dovrebbero venire o sarebbero, mercé l’avvento del fascismo, prossime a venire. Lo Scarfoglio assicura che il riavvicinamento tra questi due principi ancora non sia avvenuto in Italia, e che esso debba essere realizzato dal fascismo. Ma, per ottenere tale riavvicinamento – egli dice – è necessario togliere di mezzo il grande ostacolo che ad esso si oppone, e cioè… il Partito popolare, perché non v’ha dubbio che, mentre la democrazia «che per tanto tempo ha governato sotto veste monarchica, ha fatto della politica, anche involontariamente antimonarchica, dall’altro canto i popolari hanno fatto, nei pochi anni della loro vita, della politica nettamente anticattolica». Il Seganti chiosa: «Si potrà dire: ma vale la pena di prendere sul serio questa roba? – Non prenderla sul serio, ma vale la pena rilevarla perché non è per il gusto di divertire i lettori che uno scrittore brillante, quale è lo Scarfoglio, può dire di queste amenità, ma bensì per venire alla saporosa conclusione che, per affrettare la fusione del principio cattolico col principio nazionale, è necessario che il popolarismo… cessi per dar luogo al “cattolicismo nazionale”. E, perciò – conclude – il popolarismo, come del resto la democrazia devono comprendere che, “non sono ancora in vita se non per liquidare le loro rispettive posizioni, presentare i registri e chiudere…”. Questo, dunque, è il pensiero e il programma del liberalismo: creare cioè un “cattolicismo nazionale” (contraddizione in termini) e togliere dai piedi il popolarismo come partito politico. Distruggere cioè l’organismo politico che, pure avendo a base della propria concezione l’idea cristiana come animatrice di ogni più grande progresso sociale e quindi civile, si dichiara e si mantiene rigorosamente aconfessionale; l’organismo politico il quale, conscio del suo dovere, si propone di non sfruttare la religione a scopo politico, mentre il liberalismo si appresterebbe, secondo il suaccennato proposito, a sfruttare il cattolicismo a scopo… nazionale… In termini poveri si tratterebbe di distruggere il partito politico il quale, attraverso la realtà politica, vuol permeare della sua ispirazione cristiana la vita italiana, per avere a che fare non già con una forza con la quale si debbano fare i conti, ma per avere a disposizione, come nel passato, un determinato numero di “cattolici nazionali”, e cioè una massa di manovra ossequiente, disponibile sempre, pronta a rendere dei servizi». Questi rilievi ci servono per una semplice e naturale conclusione: tra l’agnosticismo ufficiale di un tempo ed una religiosità che non sgorgasse da una profonda convinzione interiore, ma fosse dettata da calcoli di sfruttamento politico, non sapremmo quale sarebbe il male peggiore. 