Chi non ha notato negli ultimi tempi della vita politica italiana che talune correnti del liberalismo più conservatore, a forza di resistere e di battagliare contro il sovversivismo, hanno cominciato a plagiare lo spirito ed i metodi del sovversivismo più pericoloso? Le conseguenze di tale aberrazione, come esempio a quelle masse inquiete e traviate dal socialismo che si dovrebbero educare o rieducare, sono evidenti. Esse dovrebbero ricavarne che l’opposizione ai loro movimenti di carattere sovversivo non dipende da principii stabili di giustizia e di ordine, ma soltanto dalla conservazione di situazioni vantaggiose che non appena minacciate e intaccate si possono difendere con le stesse armi: disprezzo della legge, ribellione allo Stato, violenze, imposizioni ecc. e ciò in una nazione democratica, retta da istituzioni in cui è rappresentata, attraverso al suffragio universale, la volontà popolare. Nella nostra stampa che si ispira ai principii superiori e immutabili di giustizia e di moralità politica per i quali la vera e sana conservazione si pratica con una ben intesa democrazia, accoppiata alla generosità ed al sacrificio di ogni cittadino, per il bene di tutti, sono frequenti gli allarmi per quello che si chiama bolscevismo a rovescio, così bene espresso nel movimento fascista (anche se statuti e programmi volessero diversamente) al quale precisamente sorridono e piangono troppi conservatori dei nostri giorni. Ma anche da altra stampa, lontana da noi, si levano voci di monito per questa specie di rivoluzione conservatoristica la quale pretende di salvare la Nazione mentre ne sovverte allegramente le tradizioni ed i valori. Il Secolo l’altro giorno trattava il grave argomento, prendendo appiglio da uno scritto del prof. Pantaleoni e coglieva particolarmente la contraddizione in cui cadono quei conservatori nazionalisti e liberali a proposito dell’azione dello Stato attuale nello sviluppo e nella organizzazione delle attività nazionali. Essi vanno da una condanna feroce, per presupposti dottrinali e pratici, delle imprese di Stato e contro ogni intervento integrativo di esso in determinate imprese private, specie cooperative, ad una uguale e simultanea condanna dello Stato stesso per la sua assenza, citando come esempio di tale colpa la corrività a favore del socialismo. Vero è che lo Stato ha peccato molto nell’un senso e nell’altro; ma occorre precisamente trovare la linea che avvicini e contemperi i due estremi viziosi e non assalire e negare con voluttà demolitrice proprio come fanno i sovversivi quando oppongono l’apriorismo dello Stato borghese, del monopolio statale, di classe ecc. ecc. E il Secolo che assegna alla agitazione di queste correnti conservatrici contro lo Stato l’obiettivo immediato di evitare l’avvento del paventato collaborazionismo, con l’effetto evidente – diciamo noi che in materia abbiamo chiaramente espresso il nostro pensiero – di renderlo più probabile e di avvicinarlo anche alle simpatie di chi non lo desidera per motivi molto più alti, continua la sua critica così: «Questi sedicenti conservatori non esitano a minacciare un sovvertimento totale, pur di impedire ai nuovi ceti – ai ceti fino ad oggi diseredati, posti alla mercè della munificenza dei potenti e costretti, loro malgrado, a tutti gli accomodamenti e a tutte le transazioni degradanti della servitù – di entrare una buona volta a far parte dello Stato, dello Stato di tutti, a collaborare, in proprio nome, a questa grande opera comune. Se c’è evento di significato spiccatamente conservatore, è proprio questo; ma intanto, esso suscita la pazzesca reazione dei conservatori». Il giornale milanese rivendica poi a se stesso il merito di rappresentare la vera e sana conservazione – cosa che ha pure bisogno di qualche ulteriore dimostrazione! – e continua: «Veramente conservatrice è soltanto quella politica (Gioberti ! Spaventa !) che vigila attentamente affinché le istituzioni non s’irrigidiscano come tronconi morti e intende continuamente ad alimentarle con forze nuove e vive. Essa sa per esperienze che la libertà irrigidita in formole, degradata a un possesso ereditario di un ceto, significa null’altro che schiavitù dei molti diseredati. Ma, lungi dal voler privare gli abbienti dei loro beni, tende a farne partecipi anche gli altri. Fare che lo Stato sia patrimonio di tutti e presidio di tutti, che ogni interesse abbia in esso la sua rappresentanza e la sua difesa; cointeressare alla sua prosperità e al suo prestigio un sempre maggior numero di cittadini: ecco i veri compiti di una vera, di una reale conservazione. Noi vogliamo rinnovare per conservare e non per disperdere. Noi vogliamo progredire per non perdere contatto con la vita che si svolge, perché dove tutto il resto è in moto, chi sta fermo, indietreggia. Che cosa vogliono, invece i così detti conservatori, in nome della Patria, della Nazione, delle tradizioni? Essi vogliono sovvertire tutto: distruggere il nuovo, perché non venga alla luce, distruggere l’antico, perché non accolga il nuovo nel suo grembo. Sono i rappresentanti autentici dell’anarchismo, senza neppure quella nebbiosa lealtà, che gli anarchici lasciano fluttuare nel lontano futuro; essi, i sedicenti conservatori, spingono la folla anarchica, fino al parricidio, perché distruggono quello Stato, quella tradizione, quella legalità, che forma l’unica loro ragione d’essere ed a cui nulla sono più in grado di sostituire. Essi sono raffigurabili a quei topi di campagna, che, dopo aver distrutto un ricco campo di grano, si divorano per fame tra di loro». 