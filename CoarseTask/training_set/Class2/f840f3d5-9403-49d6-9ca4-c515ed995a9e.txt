Quello che sta succedendo in questi giorni a Bologna è sommamente istruttivo : la minaccia fascista esercitata in grande stile, se non può costituire una sorpresa per coloro che avevano penetrata l’intima essenza di questo movimento – conclamato in un primo tempo movimento di difesa dell’ordine e dello Stato contro l’insidia del sovversivismo, ma in seguito rivelatosi analogo, nella sua natura e nei suoi fini, al movimento bolscevico, perché come questo inteso a comprendere Stato, ordine, legge, vita pubblica come la semplice affermazione di una dittatura partigiana basata sulla violenza – dovrebbe finalmente aprire gli occhi agli ingenui non del tutto convinti della evidenza di questa lapalissiana verità. L’aperta minaccia all’autorità dello Stato di cui sta scrivendo i fasti a Bologna il fascismo, i conflitti armati, gli incendi e le devastazioni delle cooperative e degli organismi sindacali rossi, la grande mobilitazione delle proprie forze con relativi cortei e clamorose dimostrazioni, mentre il governo si sbraccia a emanare le sue «grida» vietanti il porto d’armi e i pubblici comizi – il grottesco che si innesta sul tragico – tutto ciò dimostra a qual punto di gravità sia giunto il male, e come incomba ad un governo che non voglia il proprio suicidio agire energicamente. Questa sfida allo Stato – che ha per suo maggiore esponente uno di quei «minorenni» che la scrupolosità costituzionale dei partiti di destra vorrebbe imporre alla Camera – ha per pretesto una disposizione presa dal prefetto di Bologna colla quale, nella provincia, e nell’interesse dei disoccupati locali, si vietava l’impiego di mano d’opera di altre provincie. La disposizione, motivata dal proposito di tutelare prima l’interesse dei disoccupati del luogo che quello dei disoccupati d’altre provincie, ha irritato i fascisti che calcolavano di trasportare nel bolognese i disoccupati ferraresi dei loro sindacati che sarebbero stati naturalmente dagli agrari emiliani: era insomma una manovra elegante colla quale il fascismo provvedeva alla occupazione dei propri organizzati a tutto scapito degli altri iscritti ad altre organizzazioni. (A questo punto, ed «en passant», si potrebbe opportunamente ricordare alle organizzazioni rosse che ora giustamente si lamentano e protestano contro le inique pretese fasciste, se esse pure non hanno, in argomento, qualche rimorso sulla coscienza e se, nella epoca della loro indiscussa potenza e prepotenza esse pure non ricorsero al metodo iniquo del boicottaggio e dell’affamamento dei lavoratori che chiedevano la libertà delle loro opinioni e il diritto d’organizzarsi come meglio loro piaceva. La lezione gioverà a qualche cosa? ne dubitiamo; ma ad ogni modo, per noi, la ingiustizia di allora non può legittimare l’ingiustizia d’ora). La causa confessata del pronunciamento bolognese è, per altro, un pretesto: la verità è che il movimento fascista fa le sue grandi manovre in previsione di prove più vaste e decisive. In tale situazione, con un partito liberale disorganizzato, incerto, che non si preoccupa minimamente del propter vitam vivendi perdere causas, anche il governo non trova quella base parlamentare solida, efficace che gli consentirebbe di agire con forza e fermezza. L’inerzia o la tacita o confessata complicità che in quest’ora torbida il partito liberale concede all’attività rivoluzionaria del fascismo non potrà mai essere giudicata abbastanza severamente: se esso fosse invaso dalla follia della dissoluzione non potrebbe agire diversamente di come fa, illudendosi forse di assicurarsi la continuazione incontrastata del proprio predominio. Quanto al partito socialista, esso sta – col suo nullismo – attentando alla vita anche più efficacemente di quello che non faccia lo stesso fascismo: la situazione politica è di una tale gravità che ai dirigenti socialisti intelligenti dovrebbe porre questo dilemma logico e fatale: o uscire dal movimento legale e tentare per proprio conto un movimento rivoluzionario, o tentare l’ascesa al potere per assicurare il rispetto dell’ordine e della legge. Il nullismo attuale della direzione intransigente – osserva uno dei socialisti più equilibrati e autorevoli – «è il peggiore dei delitti che possa essere consumato da uomini investiti di responsabilità, perché rappresenta il sacrificio di tutto un popolo ad una formula fredda e vuota che è contraddetta e negata da tutto ciò che è realtà e che è vita. L’intransigenza arida ed implacabile degli attuali dirigenti del partito è la pietra al collo che sommerge e trascina al fondo il corpo martoriato del socialismo italiano». Ma questo nullismo è anche, evidentemente, un impaccio alla libertà di movimento del governo, che nello spirito di disciplina, d’ordine, di legalità del partito e del gruppo parlamentare popolare trova certamente un forte aiuto, un saldo fulcro, ma non quella sufficiente base numerica parlamentare che lo assicuri dalle minaccie di crisi continue. In tale situazione matura forse la necessità di radicali revisioni dell’orientamento e della responsabilità dei partiti. Indipendentemente dai calcoli di aritmetica parlamentare vi sono dei doveri che un governo deve adempiere, e in primo luogo il mantenimento dell’ordine e il rispetto della legge. A questo supremo dovere un governo non può rinunciare; un governo, intendiamo, degno di tal nome e che voglia continuare ad avere l’appoggio e la collaborazione del nostro partito, di quel partito cioè che oggi è realmente nella nostra vita pubblica l’unica forza d’ordine. 