In verità, non sembra essere la cosa più facile di questo mondo il dar adeguata espressione al sentimento di cui ha vibrato ieri Trento durante la breve visita di S.A.R. il Principe Umberto. Questa visita era attesa da tanto tempo e di quando in quando ne era anzi comparso l’annunzio come d’una cosa prossima. All’annunzio era sempre seguita la smentita o era seguito il silenzio, così che forse più di uno anche di fronte all’annunzio ufficiale di pochi giorni fa ha potuto rimaner scettico. La lunga aspettazione però, pare, non che aver attutito l’entusiasmo, averne accresciuta la possibilità d’espressione. Forse non si dice tutto quando si afferma che domenica abbiamo visto rinnovato per le nostre piazze e le nostre contrade lo spettacolo di tre anni fa, quando furon qui il Re e la Regina. Riavutasi dallo sgomento provocato dall’improvvisa tempesta che s’è scatenata sulla città proprio mentre il treno recante il Principe giungeva in stazione, la folla s’è lasciata andare da per tutto a dimostrazioni di entusiasmo che Trento non ricorda le eguali. Le cronache anche recenti delle visite fatte dal Principe nelle varie città della Penisola sono tutti risonanti dell’eco di simili entusiasmi che talora poterono apparire esagerati dalla prosa più o meno colorita e immaginosa dei giornali. Ma la conferma della verità di questi entusiasmi l’abbiamo avuta domenica entro le nostre mura cittadine. Ricordiamo, per non citare che alcuni episodi, l’esplosione di grida salutanti e inneggianti quando il Principe uscià dal Municipio per recarsi in Duomo; la pioggia floreale che ha salutato il giovine erede al trono in Piazza Venezia, dopo il ricevimento alle Caserme Madruzzo, il saluto squisitamente popolare che lo accompagnò mentre partiva per Rovereto. Indubbiamente anche per noi, trentini, come per i fratelli delle vecchie province, esiste il fascino della giovinezza, esiste il pensiero che, salutando e onorando il Principe, si saluta e si onora colui che domani sarà il Re, il capo dello Stato. Ma certo anche di un altro più vasto e più intenso sentimento dovette esser fatto il nostro entusiasmo di domenica, e cioè di quel sentimento per cui, al di là e al di sopra di ogni idealità contingente, vive nel nostro cuore e si alimenta nella nostra anima l’idealità non distruttibile della Patria, nata e cresciuta in noi col servaggio, ingigantita con le sofferenze che a questo servaggio furono congiunte. Quella di domenica è bene stata, nella nostra vita cittadina, una di quelle tappe, una di quelle soste in cui l’anima, effondendosi tutta, dà tregua al suo assillo cotidiano, in cui tutti, fatti tacere i dissidi e le querele, hanno bisogno di incontrarsi per risentirsi, almeno per un’ora, fratelli, nel sentimento che solo, dopo la fede in Dio, è capace di tutti i possibili eroismi, di tutte le possibili rinunzie: l’amor della Patria. 