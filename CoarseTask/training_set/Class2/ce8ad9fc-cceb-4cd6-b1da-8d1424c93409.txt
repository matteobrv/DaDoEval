Roma, 14 (I). La data che festeggiamo domani riporta il mio pensiero agl’inizi dell’azione cattolico-sociale nella nostra provincia . Gli uomini della mia generazione vi s’inserirono quando le difficoltà delle origini già erano superate, ma la battaglia tuttavia stava ancora alla sua prima giornata e allargava sempre più la sua linea. Imbevuti delle idee sociali dell’epoca e armati di un’intransigenza sostanziale e formale, che allora costituiva l’anima e la veste del movimento cattolico italiano, inquadrato nell’«Opera dei congressi», le persone più in vista che ci avevano preceduto, come mons. Inama , mons. Endrici , Flabbi , Cappelletti, Gentili, Panizza , Endrizzi , avevano ottenuto un primo e valido soccorso dagli universitari (ricordo, senza esaurire la schiera, Lanzerotti , De Carli , Barbacovi , Parolari Pizzini ), e coll’aiuto di un altro gruppo, venuto dalla classe operaia e dal ceto medio, avevano atteso contemporaneamente a fondare proprie istituzioni di carattere economico sociale con fisionomia nettamente – come s’usava dire allora – confessionale e a organizzare professionalmente e culturalmente le classi contadine e operaie. L’impulso più forte e più ordinato veniva dal Comitato diocesano per l’azione cattolica , del quale quest’anno potremo celebrare il venticinquesimo anniversario ma anche fuori meravigliose energie locali – ricordo, ad esempio, mons. Menapace in Cles – si esplicavano in opere di organizzazione e provvidenza sociale. La cooperazione, sviluppatasi rapidamente, si contrapponeva alla pratica e alla dottrina liberale e il movimento di cultura, specie fra gli studenti, mirava soprattutto a scolpirne il carattere in confronto alla figura imprecisa ed incolore dei giovani che uscivano dalla borghesia liberale. Senonché l’intervento del socialismo allargava a questo punto il fronte della battaglia e la rendeva più aspra. A Trento, a Rovereto, a Riva, a Merano e nei villaggi attorno alle città, conferenza doveva essere opposta a conferenza, organizzazione a organizzazione e fu allora che la funzione democratico-cristiana del movimento cattolico venne esercitata nella sua pienezza, e uomini, cresciuti poi in dignità e posizione sociale – accenno fra tutti i professori Endrici e Gentili – andarono al fuoco dei primi contraddittori. Fu allora che venne spiegata al vento la bianca bandiera della Rerum Novarum, per cui il movimento locale confluiva con quello generale, che la comparsa della famosa enciclica aveva o consacrato o promosso in tutto il mondo cristiano. Così in tutti i paesi della regione, sviluppandosi per lo più attorno ai nuclei formati dalla «Gioventù Cattolica» vecchio stile, nascevano le società operaie cattoliche. Presidente della federazione di queste società era don Emilio Chiocchetti , il quale un bel giorno delle mie prime vacanze universitarie, mi mise in tasca cento corone e sotto il braccio duecento avvisi di convocazione e mi mandò fra i nostri emigrati nel Vorarlberg a predicare il verbo della Rerum Novarum, ciò che eseguii tra difficoltà d’ogni specie, battendomi con socialisti e anarchici che allora dalla Svizzera passavano il Reno per la propaganda domenicale e mietendo degli applausi, dei fischi, dei sorrisi di compassione, delle busse e una bronchite di tre settimane. Ma non fu questo che un episodio iniziale, tanto per avviarmi alla carriera, né chi scrive fu ben s’intende né il primo né l’unico; e sarebbe utile forse che le memorie dei miei precursori e dei miei commilitoni rinverdissero nella coscienza dei più giovani, affinché apprendessero a prezzo di quali sacrifizi venne respinto il primo grande attacco frontale del socialismo e con quale fatica tenace, quotidiana, concorde venne eretto il vallo delle nostre istituzioni, centrali e locali. Certo, a mano a mano che queste crescevano, aumentavano e si complicavano i problemi tecnici ed amministrativi che ne derivavano: e un insuccesso economico segnò qui e là un arresto o un arretramento. Certo il periodo di rassodamento che doveva seguire a quello di espansione ebbe talvolta le sue crisi di aridezza e di empirismo; ma i continui richiami allo spirito che registra la raccolta del nostro giornale, i moniti e i lagni che si ripetono nelle annuali riunioni, specie dal Comitato diocesano, sono là ad attestare che la Rerum Novarum, cioè la dottrina non venne dimenticata, anche quando, per circostanze molteplici non sempre dipendenti dalla volontà degli uomini, parve attenuata la sua efficacia. Sopravvenne poi, coll’introduzione del suffragio universale, la campagna politica, la necessità d’organizzare il partito e, dopo la conquista, fu inevitabile assumere in parte notevole la rappresentanza degl’interessi trentini . Ed ecco nuovi combattimenti aspri e di nuovo un lavoro assorbente, multiforme che si rovesciò sulle spalle delle poche persone che stavano a disposizione. Non bisogna credere però che la politica abbia soppiantata la democrazia cristiana. Rileggete i discorsi dei convegni universitari, sfogliate nella raccolta del quotidiano e del settimanale , vedete i resoconti dei contraddittori coi propagandisti e cogli uomini politici – oltre che coi capi locali si discusse a volta a volta con Todeschini , Barni , Mussolini ecc. – e troverete che accanto all’attività parlamentare e ai postulati politici, si battaglia sempre per l’ispirazione cristiano-sociale della nostra azione pubblica. Onde è lecito concludere che la linea direttiva della democrazia cristiana fu segnata, nel corso della nostra azione, più o meno profondamente a seconda dei tempi e delle forze, ma interrotta, spezzata non fu mai. In verità, dopo la guerra, doverose preoccupazioni per le supreme ragioni dell’ordine sociale raccolsero tutti gli uomini di buona volontà sull’ultima trincea martellata dal bolscevismo, e gli stessi uomini che avevano fondato o promosso fin dalle origini il movimento cattolico, tenendo sospeso ogni desiderio di miglior demarcazione, dovettero rizzare in fretta le palizzate delle organizzazioni bianche (sindacati, leghe, cooperative di lavoro, casse di previdenza); anzi niente m’è parso allora più notevole del fatto che uomini dell’indirizzo classico cattolico, come il benemerito presidente del Comitato diocesano, abbiano confortato colla prontezza del loro consiglio e coll’energia del loro spirito vigoroso ma duttile e con larghezza di mezzi il lavoro faticoso che compirono alcuni ardimentosi nell’erigere questo secondo vallo contro il socialismo il quale, favorito dalla reazione antibellica, sembrava ormai irrompere definitivamente. Ma già dietro questa difesa vedo poi, superato il momento più pericoloso, sorgere un meraviglioso movimento dello spirito: sono migliaia e migliaia di giovani che si preparano alle battaglie della vita. Le associazioni giovanili mirano anzitutto all’educazione religiosa, e ricordano in ciò il periodo dall’80 al 90 della nostra «Gioventù Cattolica»; nella coltura dello spirito non si dimentica però di prospettare il principio religioso sulla realtà sociale, e rifiorisce così nella primavera di queste anime giovanili il bianco fiore della Rerum Novarum. Ed è giusta previdenza, giacché di questo fiore la generazione novella dovrà intrecciare nuove ghirlande e nuove corone. Al periodo politico succederà un nuovo periodo sociale; dopo la depressione economica seguirà la ripresa della produzione e della distribuzione della ricchezza che s’imporranno colle loro conseguenze morali e politiche agli uomini, assorbiti, per ora, da altro travaglio. In quel giorno la dottrina delle cose nuove ricomparirà più nuova, più efficace che mai. Coltiviamone intanto lo spirito e conserviamo e difendiamo le istituzioni che nacquero e si svilupparono a tal soffio divino, e ricordiamoci sovratutto (è alle parallele dell’enciclica che corre il pensiero), come oltre che alle aspirazioni della giustizia, esse sono dovute allo spirito della carità. Se conserveremo fra noi lo spirito di fraterna solidarietà che, nonostante gl’inevitabili urti delle umane passioni, accompagnò la grande opera dell’ultimo ventennio, se anche fra i dissensi, saremo giusti nell’estimazione di chi ha dato al nostro movimento preziose energie morali e fisiche, se non dimenticheremo che nessuna azione collettiva riesce senza i continui sacrifizi di una disciplina unitaria, trasmetteremo ai più giovani la base di un edificio che essi saranno chiamati ad elevare a più perfetti fastigi. M’auguro che a questo fraterno augurio rispondiamo tutti con quel senso di generosa carità che consuma ogni fiamma impura; e con quest’augurio chiudo proprio la commemorazione della Rerum Novarum, mentre dallo stanzino ove scrivo queste note ammiro il tramontare del sole dietro il Vaticano, dal quale tante volte, citando l’enciclica, abbiamo detto irradiare una luce che illumina il mondo. A questo fuoco io chiedo tanto calore che, se sarà necessario, io abbandoni per sempre la grande Roma, per riprendere il mio umile posto di propagandista democratico cristiano nei villaggi del nativo Trentino, colle speranze e coll’ardore dei miei vent’anni. A.D. I) Questo articolo, che ci fu spedito da Roma, per espresso, in tempo per essere stampato sul numero di martedì scorso – 15 maggio – ha subito un inesplicabile disguido postale, che gli ha fatto fare parecchi giri viziosi, e ci è giunto appena iersera. Lo pubblichiamo tuttavia ché, pur essendo trascorsa la ricorrenza per la quale era stato scritto, nulla perde del suo grande interesse e la sua alta importanza per la storia, che è passato ammonitore e incitatore, e per gli atteggiamenti, che sono lotta del presente, e speranza per l’avvenire della democrazia cristiana nel Trentino. 