Le deputazioni delle varie classi, le commissioni delle varie zone delle nuove provincie si succedono a Roma con grande rapidità, intersecandosi, sovrapponendosi, talvolta contraddicendosi, ma riuscendo in ogni caso a mantenere il regime burocratico sotto la pressione di audizioni, memoriali, preoccupazioni, minacce. I rappresentanti della burocrazia si liberano dalla pressura con qualche concessione, con molte promesse, con sapienti dilazioni e si destreggiano fra l’una richiesta e l’altra creando e moltiplicando i ripieghi e le soluzioni provvisorie, rimettendo a più tardi ad un termine fantastico chiamato «annessione» la regolazione definitiva. Così innanzi a codesta soglia misteriosa e dagli incerti contorni, sulla quale dovremo passare per entrare nello stato giuridico di italiani, si accumulano ogni giorno le difficoltà, si ammassano i problemi, si concentra il malcontento che cresce fino all’esasperazione. Nitti di fronte al gruppo popolare veneto ha preso recentemente due impegni: immediata applicazione della legge sul risarcimento danni e in prossimo tempo decreto di annessione della Venezia Tridentina, con riferimento alla ratifica avvenuta, per parte dei due contraenti più interessati, del trattato di S. Germain. Noi siamo in attesa che prossimamente questi due impegni vengano mantenuti. Il resto sono accademie. Che s’inizino delle conversazioni coi tedeschi e poi cogli italiani sull’assetto provinciale, come ci venne annunziato a Roma, sta bene (quantunque l’ordine ci paia alquanto strano) ma giacché il governo molto giustamente ha dichiarato di non voler prendere decisioni sull’assetto provinciale prima che non dicano la parola i rappresentanti eletti dalla popolazione, cioè la popolazione stessa per mezzo dei suoi deputati, l’importante, il decisivo sono non le conversazioni, ma le elezioni. E per le elezioni politiche non occorre chiarire che una cosa sola: quante e quali debbano essere le circoscrizioni elettorali e quanti i mandati. Non vorremmo quindi che i «pourparlers» sieno un mezzo per menare il can per l’aia. Il problema centrale è quello dell’annessione, rispettivamente della consultazione popolare, con o senza decreto di annessione. Noi siamo, come italiani, molto orgogliosi del fatto che un nostro connazionale sia stato chiamato a Marienwerder a presiedere la commissione del plebiscito e che vi dia fuori dei francobolli colla scritta «populi voluntas». Ma che l’Italia convochi e presieda i comizi elettorali fin nella Prussia occidentale, e che governi invece le sue provincie in nome dell’assolutismo militare del Comando Supremo Interalleato (la interpretazione pratica sarà benevola, ma lo Stato di diritto è questo) è una condizione di cose che assolutamente non si può tollerare più oltre. Ier l’altro si è riunita la nostra direzione regionale del P.P.I. Essa ha deciso di contribuire per parte sua con tutti i mezzi a forzare il governo a prendere una decisione risolutiva, e dopo Pasqua il Partito popolare intende svolgere una viva agitazione in questo senso. Noi assistiamo giorno per giorno con invidia a quello che avviene in Alsazia-Lorena. Le due nuove provincie francesi hanno oramai da 5 mesi i loro deputati ed i loro senatori, i quali a Parigi si sono costituiti in un blocco regionale. In questo gruppo tutti gl’interessi del paese vengono affrontati secondo chiare direttive e precisi criteri di massima. Il popolo ha così la sensazione che si governa con lui e nessuna classe è trepidante per i suoi interessi. Ne abbiamo data occasionalmente una frequente documentazione. Oggi un altro esempio, riguardante la regolazione degl’impiegati. Non discutiamo i singoli caposaldi. Rileviamo il metodo «costituzionale» e «legale», il metodo parlamentare. È a tale metodo che bisogna ritornare al più presto anche nella Venezia Tridentina, se si vuole che il nuovo edificio si costruisca con ordine e secondo i bisogni e il volere degl’inquilini. 