Riepilogando il nostro pensiero sui rivolgimenti di questi giorni, abbiamo l’obbligo di dire solo parole che siano doverose o giovevoli, non di pronunciare sentenze o affrettare conclusioni. Siamo all’epilogo formale di una rivoluzione politica, iniziata e cresciuta col crescere entro lo Stato di un altro Stato munito di una sua propria milizia; e le condizioni rivoluzionarie non si tramuteranno in condizioni normali legalitarie, fino a tanto che di questi due Stati o di queste due forze non si farà un solo Stato con una sola legge costituzionale e con una unica forza militare a sola disposizione di tale legge. L’epilogo formale è l’andata di Mussolini al governo, l’epilogo sostanziale si avrà soltanto quando il fatto rivoluzionario dello squadrismo avrà una soluzione legalitaria. Premessa questa considerazione generale, per significare che, rimanendo aperto il problema, ne dovremo giudicare in ulteriori riprese e in varie fasi del suo sviluppo, ci resta a dire quanto è doveroso e giovevole dire sul fatto insurrezionale della cosiddetta «marcia su Roma» e sugli episodi di violenza che in molte città lo accompagnarono . L’insurrezione si fa o non si fa; si spiega o non si spiega, ma non si giustifica. Molti uomini politici e quelli che per professione devono esprimere nei giornali un loro giudizio hanno tentato di spiegare l’atto di rivolta con tali ragioni ideali e con tali colpe del passato regime da giungere a una esplicita giustificazione, o a un’implicita coonestazione della tentata impresa. Noi riteniamo invece che chi sente il dovere di salvaguardare la rettitudine della coscienza pubblica, chi pensa che il paese non si salva, se nei cittadini, specie nella nuova generazione, al criterio assoluto della disciplina nazionale e dell’obbedienza alle leggi prevalesse un criterio relativo, che, a volta a volta, seguisse la legge o il comando di un partito, debba anche onestamente e francamente dire che sarebbe una sciagura per l’Italia se le sue nuove generazioni apprendessero dal recente successo a ritenere lecito, tra i mezzi di pressione politica sui poteri dello Stato, anche quello di ricorrere alla minaccia o all’atto a mano armata. Non occorre poi ripetere il nostro giudizio sui singoli atti di violenza contro comuni, società, partiti, giornali, persone che, in minore numero furono compiute durante l’azione contro lo Stato e in maggiore numero poi, da coloro che Mussolini chiamò «eroi della sesta giornata». Nessun atto di violenza è lecito approvare, e sarebbe viltà il coonestare, quasi, con una cronaca che registri tra gl’incidenti che non meritano commento dei fatti, i quali, più ancor che contro il codice urtano contro la legge morale, che guai a noi e alla nostra Patria! se non rimanesse scolpita nella nostra coscienza civile e cristiana. Perciò, per quanto dolenti, siamo tuttavia orgogliosi che ovunque violenza fu fatta, nessuno dei nostri amici si trovi fra coloro che la compirono, ma molti fra coloro che la soffersero. A loro, vittime quasi sempre di una passione, a cui non avevano dato né ragione né pretesto, valga la parola di solidarietà doverosa, la quale non intende eccitarli né a rappresaglie né a resistenze esacerbate dello spirito, ma a deporre sull’altare della patria anche queste loro ingiustificate sofferenze, onde nasca finalmente l’ora della pacificazione. Poiché, ecco l’altro e più grave dovere che c’incombe in questo momento, come pubblicisti cristiani ed italiani. Il nuovo governo ha dichiarato il suo proposito di ristabilire la pace interna, sulle basi del diritto comune e delle pubbliche libertà e di ristabilire lo Stato nella sua struttura costituzionale e legale . Noi dobbiamo favorire tale proposito, e nessuna riserva di giudizio sui metodi coi quali il fascismo andò al potere ci esime dal dovere di influire sulla coscienza dei cittadini, affinché allo sforzo pacifico e legalitario non manchi il concorso morale e materiale delle forze che non hanno mai abbandonato il terreno della legge. Abbiamo pronunciata espressamente la parola dovere; e la ragione ci pare intuitiva. In altri momenti e nelle fasi più normali della nostra evoluzione politica, può essere lecito ed apparire nobile l’atto di chi, offeso nel suo senso morale e giuridico dal modo, con cui si svolsero, si tira fuori degli avvenimenti. Oggi sarebbe cecità imperdonabile o deficiente patriottismo. Ed invero, chi può oggi, al di fuori del governo attuale, tentare di ristabilire definitivamente le condizioni normali della costituzione e darci l’epilogo sostanziale di cui abbiamo detto al principio di quest’articolo? O c’è chi veda in questo momento possibile o desiderabile un ritorno a governi che sarebbero insufficienti o esautorati? O infine c’è chi creda giovevole al nostro paese il facilitare o tollerare l’avvento di una reazione «bolscevica» (chiamandola così grosso modo) che, approfittando dell’energia iniziale ch’è insita in ogni rivolta alla violenza patita, ci spinga verso la catastrofe sociale e nazionale? No, il problema va riportato al punto in cui si trovava, quando lo scontro armato del fascismo contro lo Stato non era ancora avvenuto. Si diceva allora che nel movimento fascista confluivano un grande idealismo e una forza energetica rinnovatrice che conveniva inserire nel governo del paese; si trattava di vedere come queste forze costruttive potessero sceverarsi da metodi inconciliabili collo Stato moderno. Ora l’inserzione è avvenuta con un intervento chirurgico. Non è giusto e doveroso che quanti possono o ne vengono richiesti concorrano alla guarigione e al ringiovanimento del corpo malato, quando il duce del fascismo, divenuto capo del governo si propone di far cessare metodi e situazioni antitetiche allo Stato? Non neghiamo che qualche elemento di diffidenza verso uomini e cose possa far apparire la situazione non scevra di rischio o pericolo; ma altre considerazioni subentrano qui che s’appalesano decisive. Le pubbliche finanze sono in rovina e il loro dissesto grava su tutta l’economia pubblica e privata. L’amministrazione è scossa e sbandata. Bisogna provvedere urgentemente, energicamente. Riuscire è difficile, ma il tentare è un dovere improrogabile. Qui non bastano il maggiore impulso alle volontà, il ritmo del lavoro governativo o parlamentare, l’energia chirurgica del dittatore; qui sono necessari il concorso tecnico e il credito morale di tutte le forze sane del paese, affinché da tale solidarietà di cognizioni e di potenzialità morale ed economica rinasca il credito dello Stato, all’interno, e, quel che più importa, all’estero. Onde ci è parso che il Partito popolare accogliendo la proposta di collaborare al governo, col mettere uno dei suoi uomini proprio al posto più ricco di responsabilità e più povero di simpatie, qual’è il ministero del Tesoro, e collocandone un altro al Lavoro, ove è facile raccogliere applausi in periodi di aumentata produzione e di alti salari, ma è difficile garantire criteri di giustizia sociale, quando incalzano la depressione economica e l’urgenza dell’economia, ci è parso dunque che il Partito popolare abbia fatto opera di sacrificio e di patriottismo, ma opera inderogabile e doverosa. Lo sappiamo: la collaborazione al ministero Mussolini implica una corresponsabilità politica in condizioni nelle quali l’influsso politico è suddiviso nelle stesse proporzioni e ciò presuppone quindi una – per quanto condizionata – fiducia nei capi del fascismo che dominano la situazione. E sia. I primi atti di governo non sono tali da indebolirla, ma anzi da rafforzarla. A questi primi atti bisogna guardare con fede. La salvezza del paese è là: bisogna che il governo Mussolini riesca, poiché il suo insuccesso cagionerebbe nel paese uno schianto di molte speranze, un collasso di molte energie. 