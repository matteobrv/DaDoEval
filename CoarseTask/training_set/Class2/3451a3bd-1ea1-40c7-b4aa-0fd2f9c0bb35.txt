Quest’elezioni, abbiamo detto ieri, aprono la grande crisi del rinnovamento politico d’Italia . Avremo agio più tardi di seguire lo svolgimento di questa crisi e d’illustrare specialmente la parte che vi assumerà il partito popolare. Ma oggi sostiamo un momento per rilevare il mirabile successo di questo nuovo partito del popolo italiano. Fino a ieri i cattolici erano assenti. Le loro organizzazioni di coltura, di previdenza e di riforma sociale, di difesa e libertà religiosa non arrivavano ad influire sulla legislazione e sull’amministrazione dello Stato, perché non avevano a disposizione uno strumento politico, cioè il partito e la sua rappresentanza parlamentare. Ch’era valso a Toniolo, a Talamo , a Chiri , a Boggiano ed agli altri apostoli della dottrina sociale cristiana di propugnare le loro idee e predicare i loro programmi, se poi non c’era in Parlamento nessuno che sorgesse a propugnare l’attuazione in progetti di concreta riforma? Ch’era valso a Sturzo, Mauri ed altri molti di propagare l’idea del decentramento e delle autonomie locali, se poi le loro idee non trovavano un’eco potente nella rappresentanza nazionale? Che valeva organizzare gli operai e i contadini, se lo Stato ne ignorava ostinatamente i postulati? Che valevano le associazioni in difesa della scuola, quando la Minerva ne dirigeva incontrollata le sorti? Alcuni pochi, è vero, avevano praticata una breccia angusta nella muraglia cinese; ma questi pochi, per quanto abili, non poterono superare quella limitata cerchia d’influenza che s’erano guadagnata colla loro personalità. Quando Meda uscì dal ministero, la sua riforma tributaria entrò in crisi anch’essa, perché mancava un partito organizzato e forte che la sostenesse. Dicendo questo, siamo certi di non venire fraintesi. Non vogliamo esagerare l’importanza del partito né svalutare il movimento d’idee e d’azione sociale. Il partito non è che lo strumento; l’elemento direttivo e propulsore rimangono il programma e l’organizzazione cristiano sociale, entrambi superiori al partito. Ma l’uno è necessario all’altro. Senza il partito, cioè lo strumento per agire sullo Stato, il movimento sociale diventa a lungo andare un’elica che gira nel vuoto, come il partito che non abbia profonde radici nella scuola dell’idea e nell’associazione dei suoi sostenitori, minaccia d’isterilire. Oggi per la prima volta in Italia sorge un partito che si mette al servizio dell’idea e delle organizzazioni di classe per inaugurare il grande tentativo di rinnovare lo Stato italiano secondo i principi della democrazia cristiana. Noi salutiamo quest’alba novella con fede sicura nell’avvenire della nostra nazione. Il partito popolare balza sul ponte nel momento in cui la nave è sconquassata e incomincia a far acqua. Ci vogliono idee chiare, prudenza, ardimento, nervi d’acciaio, disciplina ferrea. Gli eletti dello scudo crociato avranno quest’indispensabili virtù civili. Ce ne assicura la grande tradizione nazionale che li accompagna, la preparazione ideale e tecnica di molti di loro che conosciamo e sovrattutto l’ideale che rischiara loro la via. Il saluto augurale che mandiamo quindi da quest’estremo lembo d’Italia ai nostri amici è il saluto di quella fidente solidarietà che ci fa sicuri del trionfo dell’idea cristiana, per la quale anche i cattolici trentini hanno lavorato nella loro piccola regione con coraggio, con tenacia e non senza fortuna. Ma noi professiamo quest’atto di fede innanzi al nuovo partito non solo per il rinnovamento generale ch’esso si propone, ma anche per il suo programma rispetto alle questioni particolari del paese nostro. Il partito popolare è per il decentramento e per le autonomie locali. I nostri postulati concreti in questo campo gli sono noti, ed ebbero anzi il suo appoggio, quando la sua forza era ancora in germe. Ora che questa forza si dispiega rigogliosamente, noi abbiamo piena fiducia ch’essa si farà valere contro l’accentramento burocratico che vorrebbe soffocare le nostre istituzioni autonome. Il programma istituzionale dei trentini, qualunque siano le differenze che li dividono in altri campi, è contenuto tutto intero nel programma della riforma politicoamministrativa, propugnata dal Partito popolare italiano. Plaudendo quindi con vivo entusiasmo alla magnifica affermazione di questo partito, i trentini salutano nel suo avvento anche la promessa, che non può mancare, di un loro più sicuro avvenire. 