Napoli, 12 notte. Nell’ultima giornata il primo oratore è stato l’on. DEGASPERI di Trento salutato al suo apparire da fragorosi applausi e da grida di Viva Trento. L’oratore richiama l’attenzione del congresso sul fatto che le provincie dell’ex monarchia che sono meno avanzate nella riscostruzione politico-amministrativa sono decisamente quelle assegnate all’Italia in seguito alla guerra. È uno dei fatti politico-giuridici più anomali dell’Europa che queste provincie a diciotto mesi di distanza dallo sfacelo della monarchia austriaca non abbiano ancora rinnovato il loro ordinamento secondo i nuovi principi della democrazia. Si crede generalmente che ciò deve ascriversi alla insoluta questione adriatica ma questo non risponde ai fatti: tra la Venezia Tridentina e la Venezia Giulia sussiste un distacco – non certamente morale, poiché tutti abbiamo i medesimi diritti e le medesime aspirazioni e noi siamo in ciò solidali con le provincie sorelle – ma sussiste un distacco giuridico e di fatto prodotto dall’articolo 34 del trattato di S. Germain, che fa una netta distinzione fra la linea a occidente di Tarvis – per la quale la cessione dell’Austria significa senz’altro annessione all’Italia – e la linea a oriente dello stesso punto, sulla quale sussistono ancora dei contrasti. Ora è avvenuto che il governo italiano s’è affrettato a ratificare il trattato di S. Germain insieme con quello di Versailles e la sua fretta e cortesia verso la Francia è stata tale che la ratifica italiana precedette perfino la ratifica del parlamento francese. Ora noi ci domandiamo: Come mai il governo italiano non ha la forza di ottenere dalla Francia un pari servizio? L’oratore accenna quindi al dibattito avvenuto in Senato sul trattato di pace, per documentare che la risposta del conte Sforza è stata del tutto insufficiente. Noi insistiamo sulle elezioni perché non possiamo permettere che anche l’opera di ricostruzione politica e amministrativa del nostro paese venga fatta senza la compartecipazione dei rappresentanti eletti dal popolo. È vero che il programma del partito popolare in merito ai trattati di pace è revisionista, ma non si può partire per tale opera di rinnovazione dal nulla, ma dall’assetto generale che i trattati assicurano. L’oratore conclude affidando il suo o.d.g. al gruppo parlamentare, al quale – al di sopra e al di fuori d’ogni tendenza – augura che riesca a foggiare in parlamento un forte strumento di trasformazione legale dell’ordine sociale. Applausi calorosi accolgono il lucido e serrato discorso dell’on. Degasperi, già spesse volte interrotto da manifestazioni di simpatia e di adesione. L’o.d.g. presentato dall’on. Degasperi a sintesi del pensiero dei trentini è accettato tra acclamazioni. L’on. Degasperi presenta quindi il seguente ordine del giorno: «Il gruppo parlamentare e la Direzione del Partito sono invitati a fare la massima urgenza presso il Governo, perché esso esiga finalmente dagli alleati la ratifica del trattato di S. Germain; e perché, comunque, dia immediatamente alle popolazioni che in base al trattato devono venire annesse, mezzo di esercitare i propri diritti costituzionali eleggendo i loro rappresentanti al Parlamento nazionale. Il Congresso inoltre fa voti che in correlazione alla storica unità delle terre venete si affretti in tutte le regioni della Venezia invase e redente, la ricostruzione in esse della vita civile ed economica, schiantata dalla guerra, con adeguati provvedimenti amministrativi, tecnici e finanziari». 