Abbiamo attesa e ci è stata promessa come uovo pasquale la applicazione al Trentino del decreto legge sul risarcimento danni. Fino al momento in cui scriviamo l’uovo non è ancora venuto. Il giorno 23 marzo l’on. Nitti s’impegnava in confronto dei nostri amici deputati veneti di estendere al nostro paese la validità del decreto «nei prossimissimi giorni». I prossimissimi sono passati, siamo già nei prossimi, e il decreto non viene ancora! Gli on. Luzzati e Nitti devono mantenere il loro impegno. Il paese esige con tutte le forze, con tutto il diritto. Che cosa significa l’applicazione del decreto-legge? Significa che lo Stato adempie al suo obbligo già assunto nel testo della legge stessa che parla anche delle «terre che saranno annesse», di rifondere cioè anche ai nostri danneggiati le spese necessarie per l’integrale ricostruzione delle case, per la riparazione delle officine, per la rimessa in valore dei campi e degli opifici. Fino ad oggi siamo andati avanti ipotecando l’avvenire, con prestiti, i cui interessi stanno a carico dei danneggiati o con acconti in natura, cioè colle riparazione del genio militare, riuscite assai onerose per i danneggiati e per l’erario. Solo l’applicazione del decreto legge garantisce ad ogni danneggiato la liquidazione integrale dei danni. È qui che bisogna puntare con tutte le energie del paese. È merito del «Rinnovamento» società per gl’interessi della zona devastata, di aver formulato con tutta chiarezza questo postulato già nel suo primo congresso del 27 luglio, quando fra gl’interessati regnava ancora una grande indeterminatezza sulla via da seguire. Su questa via si mossero poi altre organizzazioni, altre rappresentanze. Speriamo ora di essere vicini alla meta. S’intende che bisogna chiedere anche l’applicazione dei susseguenti decreti sugli anticipi, che hanno perfezionata la legge. Ma bisogna battere questo ferro, tutti d’accordo, e non venir fuori all’ultima ora a chiedere la liquidazione del 50% dei danni, come fanno ora molto impensatamente le organizzazione socialiste! Il 50% viene già anticipato dal consorzio dei comuni, ma s’è visto che nella maggior parte dei casi col 50% non si fabbrica! Altra cosa, come abbiamo già rilevato altra volta, è che il genio civile, continuando l’opera del genio militare, prosegua l’azione degli anticipi in natura, costruisca cioè, indipendentemente da ogni liquidazione del danno ai privati, una quota parte di case, tanto che basti per mettere sotto tetto la popolazione prima del prossimo inverno. Queste case vengono naturalmente costruite a conto degli indennizzi che verranno liquidati ai danneggiati, ma intanto è lo Stato che anticipa i fondi. Si è calcolato che siano necessari 16 milioni al mese. Dispone il Commissariato di questo importo? Pare di no, ma se intendiamo bene il comunicato che pubblichiamo qui sotto, il Commissariato generale crede di avere trovata una soluzione sodisfacente mediante un accordo col ministero della guerra. Non tutti i danari che occorrono ma ne avrà una buona parte, tanto che si possano non solo pagare i lavori fatti, ma continuare ad eseguire quelli progettati. Se ciò si verifica, è già molto di guadagnato, poiché supereremo tal modo il periodo critico della stasi e scongiureremo il pericolo della disoccupazione. Situazione soddisfacente, secondo informazioni del Commissariato L’on. Credaro fa pubblicare la seguente comunicazione che riassume evidentemente le informazioni ch’egli ha avuto a Roma, Importante è l’assicurazione che si provvederà al compimento e alla continuazione dei lavori, cavando i danari per gli anticipi in natura (azione ricoveri) dal bilancio del Min. della guerra, come faceva finora il genio militare. L’ultimo capoverso dovrebbe riferirsi al preannunziato decreto sulle concessioni delle forze idrauliche. La ricostruzione degli abitati del Trentino e atesini devastati dalla guerra si avvia a una soddisfacente soluzione. Il Ministero della guerra, verserà al Commissariato generale la somma necessaria per condurre a compimento i lavori iniziati dal Genio militare, dei quali rimane così assicurata la continuazione. Saranno inoltre messi a disposizione del Commissariato generale venti milioni già bilanciati. L’Istituto federale veneto verserà al Consorzio dei comuni le indennità dovute ai privati via via che saranno presentate le documentazioni. Così il Consorzio sarà messo in grado di restituire al Commissariato le somme ricevute in anticipazione e potrà indennizzare i privati. Si ritiene che in un tempo relativamente breve si potranno cominciare anche le opere per le derivazioni delle acque pubbliche poiché le domande sono ammesse all’istruttoria. 