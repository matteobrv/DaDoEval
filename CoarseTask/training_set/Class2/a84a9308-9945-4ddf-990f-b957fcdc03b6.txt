I casi di Cavalese e di Daiano sono istruttivi . In questo periodo di armistizio si è peccato troppo contro le autonomie locali e le disposizioni tassative della legge comunale . Si sono fatti e disfatti sindaci, sciolte e ricostituite rappresentanze, improvvisati a capriccio consigli consultivi, e certi commissari civili o semi-civili hanno scambiato i sindaci per i loro uscieri. Il comune ha veduto così svanire il suo prestigio, le deliberazioni consigliari, spoglie dell’aureola della legalità, hanno perduto la loro efficacia ed il popolo, traviato da questa scuola dell’arbitrio, ha oltrepassata d’un balzo la soglia della legge per raggiungere colla violenza una nuova amministrazione. I popolani che a Cavalese irrompono nella sala delle sedute e cacciano i rappresentanti a suon di legnate hanno appresa questa funzione epuratrice dai tenentini che nel primo mese dell’occupazione ci prendevano un gusto matto a spazzar via capicomune e rappresentanti per sostituirvi degli uomini creati sindaci per grazia del presidio e volontà della guarnigione. Quel gruppo di operai di Daiano, che, raccolti in una bettola, conclamano un loro fiduciario a sindaco del paese e attendono sul serio che il governo sanzioni tale nomina, devono aver trovato possibilissimo tale sistema, ricordando come in qualche paese il comandante provocasse con ben minori scrupoli di forma un plebiscito dello stesso genere. Fin da principio abbiamo avvertito che il disfacimento dell’autonomia comunale portava con sé non solo il pericolo di un’amministrazione incontrollata e quindi troppo contrastata, ma minacciava le basi della coscienza civile nel popolo. I soviets militaristi sono i padri legittimi dei soviets rivoluzionari. Disgraziatamente proprio in questo periodo di sbandamento è mancata anche l’autorità e la tutela della Giunta provinciale. Troppo tardi, con una soluzione provvisoria del tutto insufficiente, venne nominato un commissario provinciale , il quale però, tutto intento a raccogliere le membra sparse della sua amministrazione, errando quasi solo tra le rovine, perché lo avevano privato anche degl’impiegati, fu in un primo tempo assorbito nella cura di dover difendere di fronte al dispotismo militare o al centralismo burocratico borghese i diritti e le attribuzioni della sua autorità stessa più che a tutelare quella degli altri. L’autonomia della provincia era infatti quella primordiale. Se si ripristinava lo stato di legge, per il quale il governo doveva ottenere l’assenso dell’amministrazione autonoma prima di introdurre dei cambiamenti nelle amministrazioni comunali, si aveva in mano di che riparare agli abusi e impedirne degli altri. Ma l’amministrazione provinciale non vi riuscì allora, nonostante un voto della consulta trentina, ripetuto tre volte, e integralmente, non vi è riuscita nemmeno oggi. E sì che l’impegno e la direttiva di Nitti sono precisi e formali: mantenere le autonomie provinciali e locali e, ove fossero lese, reintegrarle. Ciò vuol dire in concreto ed in prima linea che all’amministrazione provinciale autonoma devono venir restituite tutte le sue attribuzioni, fra cui anche quella della tutela dei comuni. Ciò vuol dire che il commissariato non può nominare un «sindaco» (anche l’abusare di questo nome per i commissari governativi fu errore politico) o meglio un commissario regio senza il consenso dell’amministrazione autonoma: ciò vuol dire che l’autorità statale deve venire ad un accordo colla Giunta o chi la rappresenta sul come e il quando devono venir reintegrate quelle autonomie che furono violate. Tutto questo non s’è fatto o s’è fatto parzialmente. A noi è parso che sia mancata meno la volontà di chi dirige quanto lo spirito di chi eseguisce. È inutile, la burocrazia italiana è assolutamente refrattaria al concetto dell’amministrazione autonoma. I nuovi venuti non capiscono come si possano e debbano condividere i poteri civili con un’altra autorità, la quale invece che essere nominata dal ministro, ha origine elettiva. Non tutto è scritto nel regolamento della provincia o del comune. Una parte del loro prestigio ed anche della loro forza sta nella tradizione. Ora questa si ha o non si ha, ma non si apprende. Evidentemente chi è avvezzo a considerare le amministrazioni provinciali come congregazioni di carità o consorzi stradali fatica a capire che cosa era e vogliamo che sia per noi la Giunta, eletta dalla Dieta, corpo, questo, con attribuzioni legislative ed amministrative, ereditate dagli stati generali e difese gelosamente contro gli attacchi della monarchia accentratrice. Per sentire qual rango convenga assegnare al capo della provincia (capitano provinciale) bisogna averlo visto presiedere una seduta dietale, in cui si vota una legge sull’agricoltura o sulla scuola, il regolamento elettorale comunale o un progetto delle camere agricole (organizzazione professionale). Vi sareste voi mai potuti immaginare, a mo’ d’esempio, che la firma del vecchio Kathrein fosse comparsa al quinto posto sotto un appello per il prestito nazionale? Eppure scommettiamo che oggidì tra i nuovi funzionari vi saranno molti che sinceramente si meraviglieranno delle nostre meraviglie. È quest’abito mentale che dovremo combattere e vincere – non per questioni di protocollo s’intende, ma per la sostanza che simboleggiano. E non si vince senza il fatto compiuto. Bisogna che la Dieta sia, affinché il centralismo venendo ad urtare colle sue innumeri braccia di polipo in questa roccia viva, ritragga braccia e corna. Per questo abbiamo domandato e reclamiamo ancor oggi le elezioni. Urge frattanto però che non si perda il terreno sotto i piedi. Il concetto della legalità non deve essere intaccato – o meglio – dev’essere reintegrato. Fin tanto che non si fanno elezioni non c’è altra via di mezzo: o riconvocazione delle rappresentanze comunali vecchie, le quali sono pur state elette, se non da tutti, certo dalla maggioranza degli abitanti dei comuni, toltane qualche eccezione; ovvero scioglimento e, previo accordo coll’amministrazione provinciale, nomina d’un commissario regio. Altri espedienti, per quanto bene intenzionati, ci sembrano pericolosi. Che se in qualche comune, specie la azienda annonaria fosse in tali condizioni da giustificare le insistenze di qualche gruppo per controllarla, ebbene rimane sempre la revisione dell’autorità provinciale o la nomina di un apposito comitato di revisione, che la rappresentanza non si rifiuterà di eleggere anche fuori del proprio seno. Ma importa che non s’aprano frattanto delle breccie nel nostro sistema rappresentativo per quanto riformabile, prima che non sia legalmente riformato, e che non si perda sotto i piedi il terreno della legalità. 