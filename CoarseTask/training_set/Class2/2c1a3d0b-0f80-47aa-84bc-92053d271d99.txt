In uno degli ultimi numeri del Popolo, da noi citato di passaggio altra volta, Giuseppe Passerini, già segretario della federazione fascista, espone con patetici accenti il travaglio interiore dei fascisti massoni che pur essendo spiritualmente attaccati alla Massoneria, dopo l’ordine del Gran Consiglio fascista, per rimanere fascisti, devono abbandonarla . Non intendiamo qui di reagire alle scempiaggini che il Passerini, nel seguito dell’articolo, per un diversivo troppo evidente, va stampando sul conto dei popolari. Stiamo pure per ora ai termini religiosi e apolitici del problema. Il Passerini dunque scrive e il Popolo stampa: «Il Gran Consiglio Fascista ha tagliato il nodo di Gordo. Superato il dilemma, appare ben chiaro il dovere di ogni fascista, che sia stato, sia e voglia rimanere fascista. Ma per molti, per quelli che onestamente diedero l’opera loro sin dall’inizio, e sino al sacrificio per giungere alla rivoluzione, pur essendo massoni, il dilemma del dovere non può essere risolto con un colpo di spada od un ordine ricevuto. La coscienza si placa solo con la convinzione. Occorre quindi superare lo stato d’animo, occorre che essi sappiano e pensino veramente che al di sopra delle piccole logge locali, la grande massoneria facente capo ai due punti cardinali di Palazzo Giustiniani e Piazza del Gesù, gettata da tempo immemore la veste puramente filosofica religiosa si era invescata di politica demagogica, che raramente dall’uno e dall’altro scisma (l’una accusa l’altra di eresia) uomini fieramente avversi ad ogni forma di dittatura avevano combattuto prima e poi il fascismo vedendo in esso una forza opprimente delle libertà civili. Era venuto meno nei dirigenti gli occulti organismi il senso della realtà. Sfuggiva la portata morale, l’altezza dell’ideale fascista. Di qui ondeggiamenti e lotte interne, ed accerchiamenti di adepti che, avendo compreso l’alta forza della nuova corrente, a questa si erano dati con tutta l’anima ardente, e questa in molti luoghi avevano guidata. A costoro che, pur ieri avevano combattuto fascisticamente con purezza di spirito sarà parso grave l’ordine del Gran Consiglio e si saranno posti la domanda, se l’opera loro sino ad oggi doveva essere abiurata, o se l’abiura dovesse essere pronunciata contro l’altro occulto giuramento. E certo l’interno travaglio non è di poco conto. La Patria è un amore religioso. Il fascismo è la forza dell’amore che ci avvince alla Patria. Non vi è quindi alcun dubbio sulla scelta. Ma la massoneria non è ciò che per vile paura o per somma ignoranza, anime povere e spiriti partigiani sbraitano lordando le pagine dei fogli quotidiani. Massoneria è religione. Rinvilita negli ultimi tempi, trascinata ad una concezione democratica e demagogica della politica nazionale, ha perduto le sue fondamenta aristocratiche gettate dai costruttori del Tempio, dai cercatori della verità, dai teologi, dai filosofi , dai dominatori e custodi di ogni ramo dello scibile; ma nella sua essenza lontana e purissima rimane ed è religione. Chi dimentica che Iddio, nell’episodio pietoso, permise a coloro che cercavano nelle tenebre la luce, di deporre Gesù dalla croce, non sa né capisce quanta parte nel mondo è dovuta a questa dottrina. Il concetto internazionale della massoneria è concetto aristocratico. Al di sopra di ogni rinuncia per ciò che riguarda la Patria, superati i problemi contingenti della vita nazionale, in un sogno purissimo, può l’uomo ancora dare all’umanità il suo soffio d’amore? Io credo che sì. Né ciò urta coi miei sentimenti fascisti. Da ciò alla concezione di una internazionale concreta fondata sulla soppressione delle razze e delle patrie troppo lungo è il cammino. Noi non possiamo né dobbiamo quindi vedere nell’ordine del Gran Consiglio la sconfessione della dottrina, ma la sferzata agli uomini; non l’anatema alla spiritualità dell’idea, ma la condanna alla decadenza dell’istinto. Il fascismo incarnazione della più alta spiritualità, dottrina di sacrificio, di dedizione, d’amore, guarda alle religioni come ad un ausilio, sente che solo attraverso la chiara sincerità, la semplicità dei costumi e dell’idea si prepara l’anima ad assorbire i principi fascisti. Non domanda a quale fonte, chi viene a lui, abbia bevuto i principi religiosi ed abbraccia il cattolicismo come quello che maggiormente risponde al sentimento italiano». Secondo il Passerini dunque la massoneria è religione nella sua essenza lontana e purissima, una dottrina alla quale il mondo deve gran parte del suo perfezionamento e allo svolgimento della quale hanno collaborato cercatori della verità, teologi, filosofi , dominatori e custodi d’ogni ramo dello scibile. Il fascismo, sempre secondo il suo ex capo trentino, vi è contrario per ragioni contingenti, che dipendono non dalle logge locali, ma dalla falsa direttiva del centro e, diremo, per ragioni disciplinari. Il fascismo cerca nelle religioni una forza ausiliare, ma non si preoccupa della dottrina. Se s’appoggia al cattolicismo è perché cattolica è la religione prevalente in Italia. Questi concetti permettono a noi, cattolici, le seguenti conclusioni. Non è vero, come credono i più, che la massoneria sia solo una società di mutuo soccorso. Essa è una religione, una fede, una dottrina. Il gran pubblico dei profani non può conoscere né gli articoli di questa fede, né i canoni di questa dottrina, perch’essa vien tenuta segreta. La Chiesa cattolica ne sa abbastanza però per condannarla ripetutamente ed esplicitamente. I cattolici credenti devono rifiutarla e combatterla. Il fascismo dal suo punto di vista politico la ripudia e, per qualunque ragione il ripudio avvenga, i cattolici non possono che approvare e applaudire. Ma la nostra concezione è più radicale. Noi non conosciamo che una sola religione ed in nome delle sue verità respingiamo ogni altra dottrina come falsa e come eretica. Anche dal punto di vista politico, in quanto la nostra politica s’inspira al cristianesimo, consideriamo gli atti di omaggio al Cristo nella scuola come omaggio alla verità positiva e difendiamo il cattolicismo non come fatto contingente nella storia italiana, ma la dottrina e la disciplina dei seguaci di Cristo come espressione e organizzazione dei rapporti fra Dio e gli uomini. Alcuni capi fascisti, e sovratutti Mussolini, hanno riconosciuto anche il valore nazionale del pontificato romano; ma questo riconoscimento già li divide dalla dottrina massonica la quale considera la dominazione spirituale del Papa e della Chiesa come la rovina d’Italia. Non sembra quindi possibile conciliare il pensiero fascista di Mussolini col concetto che informa la massoneria intorno alla società vivente del pensiero cristiano, ch’è la Chiesa cattolica. C’è quindi un conflitto di coscienza, non semplicemente un conflitto disciplinare. Senonché i profani non sono chiamati ad intervenire in tale conflitto; né abbiamo preso la parola a tale scopo. Ci premeva invece di stabilire nettamente e, in contraddittorio, il pensiero nostro, ch’è quello dei credenti nella religione di Cristo. Una questione di metodo Nell’articolo del Popolo più sopra citato si ripete per l’ennesima volta la ridicola fiaba che per aver noi sostenuto le autonomie comunali e provinciali, volevamo creare uno Stato nello Stato. «Gli eletti sognarono non di essere annessi all’Italia, ma formare uno Stato entro lo Stato; e i lungimiranti affermarono che la loro missione era di annettersi l’Italia». Non mette conto davvero di ritornare su quest’accusa che non può essere più elevata in buona fede. Noi abbiamo affermato e provato con larghissima documentazione che in Italia esiste una forte corrente per il cambiamento della legge comunale e provinciale, che tale riforma era, almeno in parte, già maturata in un progetto accolto dalla commissione parlamentare e dal comitato interministeriale e che quindi conveniva non estendere la legge vecchia, che si voleva riformare, ma applicare nelle vecchie e nelle nuove provincie una legge nuova, eguale per tutto il Regno, che accogliesse i criteri di decentramento e di maggiore libertà agli enti locali. Questa nostra tesi venne propugnata in seno alla Commissione consultiva da un deputato fascista e accolta dalla maggioranza della commissione in essa compresi i membri fascisti di Gorizia, dell’Istria e l’on. Piccinato. Nulla quindi di eretico, d’antinazionale, d’antistatale, d’antifascista. Gli avvenimenti dovevano poi ben presto darci ragione, perché, trattandosi di altre leggi importantissime, riguardanti il Codice civile ecc., il ministro fascista Oviglio propose e il Consiglio dei ministri accolse lo stesso metodo, di creare cioè una terza legge che, tenendo conto anche di quanto vi ha di buono nelle Nuove Provincie, venisse poi introdotta in tutto il Regno. Quasi quotidianamente abbiamo potuto riferire delle argomentazione in favore della nostra tesi, sia per quanto riguarda il regime scolastico, (riforma Gentile ), le istituzioni di previdenza sociale (progetti del ministero del Lavoro), o in genere l’organismo della regione (Mario Govi nel «Popolo d’Italia»). To! Prendete in mano i giornali di ieri. Nel «Corriere della sera», il prof. Vivante , autore del progetto per la riforma del codice – sul quale fra parentesi, sarebbe opportuno che i nostri giuristi prendessero la parola, scrive: «L’opera nostra è pur sorretta da una ragione politica incalzante e cioè dalla necessità di affrettare l’unificazione legislativa colle nuove provincie. Esse sono regolate da un codice di commercio e da leggi speciali che al loro tempo riassunsero il frutto della grande coltura tedesca. Nell’annessione non devono perdere il beneficio di quel sistema, che ebbe certamente il merito di riconoscere nuove forme di società, di regolare completamente le assicurazioni, e di aver affidato l’osservanza della legislazione commerciale al giudice del Registro. Un’altra differenza di suprema importanza divide quelle provincie dal nostro ordinamento. Ivi ogni debitore insolvente è soggetto ad una procedura concorsuale, analoga al fallimento. Mentre da noi i soli commercianti sono costretti a subirla, ed è il sistema francese. Dobbiamo ritornare all’antico sistema italico della procedura concorsuale, diffuso per virtù nostra in quasi tutto il mondo civile, o attenerci al sistema francese?». Anche in Francia, del resto, paese classico del centralismo, l’annessione dell’Alsazia-Lorena ha dato la spinta a riforme amministrative in senso decentrato. Nella seduta della Camera francese del 25 ottobre 1922 venne presentato un disegno di legge «per la riorganizzazione amministrativa», il quale si propone fra altro: a) la diminuzione delle funzioni di vigilanza e di tutela (dunque maggiore autonomia degli enti locali); b) istituzione della regione, nel senso che i Consigli provinciali sono chiamati ad eleggere una commissione regionale, la quale ha le seguenti attribuzioni: a) erezione e sistemazione di canali; b) sistemazione dei corsi d’acqua e dei porti fluviali; c) parere sulle domande di concessione di forze idrauliche ed idroelettriche e su quelle di trasporto e di distribuzione di energia elettrica; d) concessione a compagnie od a particolari dei lavori di interesse regionale, di strade ferrate di interesse locale, di tramvie, di trasporti automobilistici oltre il territorio del dipartimento; e) organizzazione ed amministrazione degli stabilimenti di assistenza; f) organizzazione dell’insegnamento tecnico, agricolo, commerciale, industriale ed agricolo; g) opere di insegnamento superiore, creazione di corsi nelle facoltà, istituti tecnici, laboratori, biblioteche e musei; h) strade regionali; i) creazione di casse regionali di credito agricolo, industriale e commerciale, di assicurazione contro i danni delle inondazioni, grandine, ecc.; l) sviluppo delle società cooperative di produzione e di consumo; m) concorsi alle esposizioni agricole, industriali e commerciali. Dunque su per giù la regione di Marco Minghetti! Queste riforme verranno o non verranno accolte: saranno discutibili; ma il rivelarsi quasi parallelo di tali tendenze in analoghe situazioni in condivisione di coloro che tutto vogliono ridurre ad un misoneistico attaccamento al passato o a un gretto e retrogrado campanilismo. 