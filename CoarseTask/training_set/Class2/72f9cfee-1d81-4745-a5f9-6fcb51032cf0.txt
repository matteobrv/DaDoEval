«Per divulgare alla massa operaia e a tutto il popolo il significato dell’agitazione» (stile dell’«Internazionale» n. 151) i socialisti hanno convocato ieri nella zona della ricostruzione una serie di adunanze, spiegandovi che le loro organizzazioni avevano presentato al Governo un ultimatum per la completa ripresa dei lavori entro il 22, per la garanzia di liquidazione dei danni di guerra, compreso l’affidavit sulle 500 cor. ecc. ecc. Se il 22 l’ultimatum non avrà ottenuto una risposta favorevole, allora la «direzione del movimento» passerà dopo 48 ore alla Camera del Lavoro ed al Partito socialista. «Qualsiasi ulteriore tergiversazione – dice l’appello dell’«Internazionale» – si rende completamente superflua e fa d’uopo agire, agire più che con le parole coi fatti». In questo linguaggio i lettori riconosceranno subito lo stile ch’è ora di prammatica fra i predicatori del movimento rivoluzionario, sia poi che, all’atto pratico, la rivoluzione rimanga un’esercitazione verbale, sia che venga fatta delibare con qualche revolverata o qualche panierino di bombe. Tutti ricordano che cosa volesse dire dopo l’occupazione delle fabbriche la votazione avvenuta a Milano in un convegno delle supreme istanze socialiste sul passaggio o meno della direzione delle cose dalle associazioni economiche (confederazione del lavoro) all’organizzazione politica (Partito socialista) e tutti comprendono cosa voglia dire l’appello ai fatti, cioè all’azione diretta. Intendiamoci bene; non facciamo gli spaventapasseri. Intravvediamo perfettamente l’equivoco della bifida tattica di Flor e compagnia. Essi stampano le frasi grosse, ma il famoso ultimatum se lo formulano in modo che possano poi, a volontà, strombazzare una vittoria strepitosa o leggere nell’atteggiamento del governo una ripulsa offensiva, e ciò, a seconda del fine politico e demagogico che durante l’agitazione si credono di poter raggiungere. Così oggi i socialisti potranno annunciare che il loro ultimatum è accolto, perché di fatto, in seguito alle precedenti trattative che abbiamo già descritte, un minimo per la continuazione ridotta dei lavori è assicurato. Potranno però anche dichiarare, se meglio giova ai loro scopi, che l’ultimatum è respinto, perché non c’è governo in Italia che possa garantire su due piedi la liquidazione di tutti i danni di guerra in modo diverso da quello che lo garantisca già la legge. Non sappiamo in questo momento a quali delle due tattiche si appiglieranno i socialisti; pensiamo che si limiteranno, come al solito, alla rivoluzione verbale e che le autorità, come al solito, fingeranno di essere liete d’aver scampato un grande pericolo e magari daranno modo ai rivoluzionari rientrati di proclamarsi, in base ad una qualsiasi risposta ufficiale, riportatori di una grande e decisiva vittoria. Ma, comunque sia, e, peggio se questa nostra previsione fosse errata, volevamo oggi rilevare il veleno di questa campagna politica che i socialisti fanno nella zona devastata. Il canevaccio di tutte le conferenze è dato da questo periodo dell’«Internazionale» di lunedì: «Gli organismi del proletariato Trentino fin dal primo giorno dell’armistizio erano consci della gravissima situazione nella quale si sarebbe presto o tardi trovato il nostro paese in conseguenza della non mai abbastanza «maledetta guerra» voluta dalle classi capitalistiche a tutto loro uso e consumo, ed a danno esclusivo delle classi povere dei contadini, dei lavoratori, dei nullatenenti. Noi eravamo pure convinti che i governi borghesi che scatenarono la più grande sciagura su questo povero paese, non avrebbero SAPUTO, POTUTO né VOLUTO riparare come di dovere al male da essi cagionato e ciò oltreché per la loro mentalità borghese capitalistica e burocratica anche per la mancanza di buon senso ad impedire che il popolo venisse spinto alla più acuta esasperazione, in braccio alla disoccupazione e alla fame». La dottrina che si predica dunque ai danneggiati, con frasi, come si può imaginare, più forti ancora di quelle scritte è che la guerra, voluta dai capitalisti italiani ed austriaci «a tutto loro uso e consumo», per scopi cioè puramente di classe ha ridotto il Trentino in queste miserabili condizioni, che i «governi borghesi i quali scatenarono la più grande sciagura su questo povero paese», non hanno saputo né voluto riparare al male da essi cagionato. Conseguenza logica: darsi a corpo morto in braccio al socialismo. Qui veramente i retori rossi si arrestano, l’imparaticcio non serve più. Nelle tesi del Congresso di Mosca non c’è alcun punto il quale spieghi come mediante la rivoluzione e la dittatura proletaria si possa ricostruire una zona distrutta. Molti ci hanno descritto quali esperimenti potrebbe tentare il comunismo nelle industrie e nelle aziende agricole, ma nessuno ci ha saputo dire quali esperimenti si potrebbero fare fra le rovine. Del resto nessuna paradisiaca descrizione del futuro Stato comunista ci potrebbe tranquillare sulle conseguenze immediate che ci recherebbe una crisi di regime o una rivolta sociale in Italia. L’attuale ministro del Tesoro confida di trovare più larghi mezzi per la ricostruzione in un prossimo prestito interno. I bolscevichi a quali condizioni si troverebbero, quando si trattasse di cercare denari? Bombacci ha spiegato al redattore dell’«Internazionale» che in Russia stampano banconote da 10 mila a rotta di collo. Il danaro perde così ogni valore, ha soggiunto l’on. Bombacci, ma è appunto quello a cui tendono i comunisti, cioè l’abolizione della moneta. Applicate questo piano finanziario all’Italia, aspettate che la trasformazione del regime economico si compia (cinquanta, forse cent’anni, anche per la Russia, ha detto Lenin), e poi attendete che il prossimo «commissario del popolo» per le finanze vi fornisca per la ricostruzione rapidamente quei milioni che lo Stato borghese non ha saputo né voluto dare!!! Non è dunque nella forza d’attrazione di un simile programma positivo che può consistere il pericolo e la nocività della propaganda rossa; ma il veleno sta nel modo con cui viene teorizzata la critica dell’attuale situazione. Il seme socialista lanciato sul putrido terreno della miseria getta larghi e numerosi germogli. Di qui il dovere oltre che per giusta riparazione verso i danneggiati, anche per prudente valutazione delle conseguenze politiche, di fare ogni sforzo per tirar fuori da un ambiente di miseria ad una vita normale la nostra brava gente dei paesi distrutti. Di qui anche però il dovere per gli uomini di altri partiti e di diversa tendenza, di differenziarsi nettamente dalla propaganda rivoluzionaria a proposito di liquidazione danni e di zona distrutta. Le situazioni aspre richiedono frasi forti, gli indugi del governo non si bandiscono spesso che con un intervento energico; ma non confondiamo la risolutezza del volere, l’energia dell’esigere col linguaggio rivoluzionario dei predicatori dell’odio di classe. E soprattutto non prestiamoci in nessuna forma ed in nessuna misura a far credere che nel Trentino possa essere opinione accreditata e generalmente accolta quella che riduce tutta la guerra passata ad una guerra voluta collo stesso scopo e con pari nequizia dai borghesi austriaci e dai borghesi italiani per sfruttare – come dice l’appello – «le classi povere dei nullatenenti». 