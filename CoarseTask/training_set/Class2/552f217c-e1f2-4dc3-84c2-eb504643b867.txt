Su questo argomento, in appendice al comunicato ufficiale telegrafato ieri dalla «Stefani», riceviamo da Roma: le conferenze incominciarono mercoledì sera e furono dichiarate chiuse il pomeriggio di lunedì. Non è possibile, dato il loro carattere confidenziale, riferire particolarmente sulle singole fasi. Possiamo dire però ch’esse furono assai laboriose e che per l’energia e l’abilità dei nostri rappresentanti la moderata e passiva funzione d’inchiesta, ch’era loro originariamente assegnata, si trasformò in qualche momento culminante in vera funzione di trattativa, tantoché fra la conferenza e la Presidenza del Consiglio si ebbe lo scambio di sei note verbali, le quali rappresentano ciascuna un progresso nella chiarificazione dei postulati nostri e nell’atteggiamento del Governo in loro confronto. Il risultato, in quanto era maturo per la pubblicazione, venne fissato nel comunicato ufficiale, che vi sarà stato già trasmesso. Esso contiene, come impegno del governo: 1. che il problema dell’assetto della regione non verrà trattato e risolto separatamente a due riprese, definendo cioè prima i rapporti dell’Alto Adige con lo Stato italiano e poi quelli del Trentino, come oramai si accennava a fare, ma la sistemazione della Venezia Tridentina viene trattata e risolta en bloc, in presenza cioè di italiani e tedeschi, e ciò tanto riguardo all’amministrazione statale, quanto riguardo all’amministrazione autonoma. La pretesa dei tedeschi, affermata così assurdamente nella nota sessione del consiglio comunale di Bolzano si dimostra così senza speranza. 2. Il Governo conferma il proposito di conservare per tutta la regione le autonomie comunali e provinciali: ciò vuol dire che è programma di governo di rimettere in vigore la costituzione provinciale colla Dieta e la Giunta elettiva. Era necessario che tale principio venisse confermato e precisato, come infatti avvenne durante queste conferenze, e che tale conferma venisse fatta in confronto dei trentini e con riguardo all’intiera regione, di modo che è tolto qualsiasi dubbio che una parte di essa potesse arrivare a godere maggiori libertà e prerogative dell’altra parte. 3. Il Governo dichiara che la sistemazione definitiva sarà riservata alla competenza legislativa, quando al Parlamento vi concorrano col loro voto anche i rappresentanti della regione. Dunque niente decreto legge imbastito sulla base di accordi fra Governo e tedeschi, come si sognava a Bolzano ed anche altrove, ma trattativa o discussione costituzionale in presenza dei nostri deputati. È questo il principio su cui noi abbiamo insistito con maggior forza fin dall’inizio della campagna. 4. Quando si faranno le elezioni? Il governo ne riconosce la necessità indifferibile. Esso ammette che per la imminenza della ratifica del trattato l’annessione della Venezia Tridentina e quindi le elezioni politiche per tale regione sono imminenti. Nell’ipotesi tuttavia che per qualsiasi ragione internazionale o interna il governo non intenda fare le elezioni politiche, esso s’impegna tuttavia per l’autunno prossimo a consultare la popolazione in altro modo, provvedendo, dice il comunicato, alle elezioni amministrative della regione. Sappiamo che ciò significa che in tal caso verrebbe senz’altro convocata la Dieta, la quale avrebbe così, entro certi limiti, e salve le sanzioni costituzionali, carattere di costituente per tutto quello che riguarda la sistemazione interna. I lettori ricordano che questo consiglio regionale costituente fu invocato dalla Consulta Trentina nella sua prima seduta degli 8 giugno 1919 su proposta dei popolari e che solo la prossimità apparente delle elezioni politiche distrasse più tardi i partititi dall’insistere su tale procedura che è certamente, in confronto delle elezioni politiche, di carattere più straordinario. Crediamo di non errare nell’affermare che la conquista di questo criterio democratico, che vuol dire per i trentini anche garanzia da ogni sorpresa, rappresentò il perno delle conferenze romane. Dopo questo punto la conferenza riprese il suo carattere d’inchiesta, non ch’essa fosse divenuta un soliloquio dei nostri partiti, come potrebbe apparire dal comunicato, ma perché appunto per non togliere il valore alle pregiudiziali di procedura la discussione nello stadio attuale non poteva avere che carattere espositivo. I lettori avranno avvertito che le parole d’ordine «provincia unica» e «due provincie» sono scomparse. Gli è che tutti i partiti trentini già nelle discussioni che precedettero la conferenza, si sono persuasi che all’esame concreto delle cose, non si può piantare la questione su tale antitesi. E tutti i rappresentanti unanimi hanno aderito a questi criteri, accennati nel comunicato: a) politicamente parlando, cioè nei riguardi dell’organismo statale (amministrazione politica, di finanza, poste, ferrovie, ecc.) la regione sia unica colla sede centrale Trento; b) sul terreno dell’autonomia amministrativa si consente in massima che alla parte tedesca venga concessa un’amministrazione separata. c) Intanto però per un periodo di transizione, per ragioni insite nel suo carattere stesso di costituente, anche l’amministrazione autonoma (giunta) e la legislazione autonoma (dieta) devono essere uniche, come oggi per l’intera regione. Tutti comprendono che queste linee direttive alle quali si giunse lungo una risultante comune a tutti i partiti, segnano un indirizzo pratico e preciso, il quale mentre tiene conto nei limiti del possibile di tutte le preoccupazioni sollevate dal postulato tedesco e riduce questo stesso alle proporzioni che ne possono garantire l’accettabilità, nel criterio di massima accedono al desiderio espresso dai tedeschi di avere un’amministrazione autonoma separata. È un gran atto liberale questo compiuto dai partiti trentini, anche da quelli tra essi, che s’ispirano in modo particolare alle ragioni del sentimento; e i tedeschi, se hanno senno e senso politico, dovrebbero prenderne cognizione tirandone le debite conseguenze. I trentini sanno dimenticare e diciamolo pure senza alcuna intenzione d’umiliare chicchessia, anche perdonare. Sappiano i tedeschi abbandonare quella trentinofobia che oggidì fa loro preferire… Trapani a Trento e si mettano sulla via dell’accordo. Se per un momento equivoche manifestazioni della politica attuale li hanno potuti illudere, se hanno potuto credere che in Italia vi siano per Bolzano delle libertà che l’Italia stessa negherebbe a Trento o che in Italia sia comunque sostenibile una politica che abbia al nord di Bolzano degli ammiratori ed a sud dei detrattori, si disingannino. La marcia è separata, ma la vittoria sul centralismo burocratico dipende, per loro almeno certo, da un nostro vicendevole accordo. L’inchiesta, come i lettori possono immaginare, non si fermò a queste linee direttive, ma investì tutti i singoli problemi; circoscrizione elettorale. contenuto dell’autonomia ecc. ecc. ma, in questo stadio, non è opportuno insistervi. Diremo solo che in tutte le questioni i trentini ebbero di mira che gl’interessi degl’italiani fossero salvaguardati in qualunque parte della regione essi si trovino e che nessuna soluzione fosse possibile quando riuscisse a loro economico e morale detrimento. 