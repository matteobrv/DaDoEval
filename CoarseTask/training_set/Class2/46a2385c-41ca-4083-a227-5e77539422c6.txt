Roma, 9. Al recente Consiglio nazionale del Partito popolare nella sua seduta sui problemi della Conferenza di Genova , il segretario politico don Sturzo ha fatto un’ampia relazione sia di quello che in via preparatoria aveva elaborato la Direzione del partito e la Commissione consultiva dei problemi esteri e nazionali, sia della azione dei delegati ed esperti di parte popolare, sia della sua attività personale nel recente viaggio a Genova e dei contatti avuti con tutti i capi delle delegazioni straniere e dei rappresentanti delle correnti politiche affini o simili al Partito popolare italiano. Il prof. Sturzo ha detto che il suo viaggio a Genova ha avuto due scopi: studiare da vicino, nei vari modi, e di apprezzare i problemi economici che formano il substrato della Conferenza di Genova ed i rilievi politici nei riguardi generali e italiani; continuare il lavoro di contatto per la formazione di una internazionale politica a base popolare, e fare valutare agli amici e agli estranei la opera, l’indirizzo ed il programma del Partito popolare. Ha riferito quindi le sue impressioni personali sull’andamento della Conferenza di Genova affermando che per l’Italia saranno notevoli i vantaggi della riuscita della Conferenza in una città italiana che ha dato il senso a tutto il mondo che l’Italia ha superato la sua crisi morale e che si avvia col lavoro e la sobrietà del suo popolo alla sua ricostruzione. Continuando la sua esposizione, il prof. Sturzo ha osservato che non sembra tuttavia che vantaggi economici reali possano derivare all’Italia dalla Conferenza, dato che sul regime delle materie prime, sul regime doganale, sul movimento emigratorio, e sulle condizioni dei cambi non si è fatto ancora a Genova nessun passo reale in avanti. La ripresa dei rapporti con la Russia è un problema morale e civile che sta davanti all’Europa in tutta la sua visione tragica. I risultati economici Quanto ai risultati economici di tali problemi non bisogna nutrire larghe speranze di lavoro ricostruttivo, tranne quello dell’accaparramento delle materie prime, che viene fatto con abilità da finanzieri e da uomini politici. Il rifacimento dell’economia e dei popoli vinti dell’Europa centrale gravita su due problemi fondamentali: la ricostruzione tedesca e la sistemazione greco-turca. Gli interessi della Francia e dell’Inghilterra sono in conflitto più o meno palese e si mostrano sotto vari aspetti della Conferenza. L’Italia si trova in una difficile condizione per mantenere l’equilibrio. Oggi intanto l’Italia ha il compito di agevolare il buon esito della Conferenza che raggiungerà i suoi scopi se arriverà a stabilire i rapporti con la Russia ed approverà il patto di non aggressione; e a predisporre alcuni elementi fondamentali per la ricostruzione economica, ricostruzione però che attingerà assai più dagli sforzi di gruppi capitalistici e dall’energia dei lavoratori che non da decisioni di commissioni e di conferenze. Dopo vari particolari di fatto e altre riserve, il prof. Sturzo ha concluso facendo notare quanto notevolmente benefica sia stata nell’ambiente della Conferenza l’impressione ricevuta dalla recente lettera del pontefice e come in tutti abbia trovato un’eco viva e profonda la parola del pontefice pronunciata in un’ora così difficile e tanto attesa. Sulla relazione di Sturzo si è aperta quindi la discussione a cui hanno partecipato varii oratori e tra gli altri i deputati Degasperi e Gronchi. A tutti ha replicato don Sturzo dando vari schiarimenti specialmente sulla politica del Mediterraneo Orientale e sulla grave questione del conflitto franco-tedesco. Lo spirito pacificatore di Pio XI Il Consiglio nazionale ha conclusa la discussione, levando profondo omaggio allo spirito pacificatore del papa Pio XI e precisando i punti di vista che tutti gli organizzati, le associazioni, i comitati, e la stampa aderente debbono tenere come elemento di indirizzo e di valutazione nei riguardi della Conferenza di Genova e della politica internazionale. Tali punti di vista sono così prospettati: 1) Per ragioni di umanità e di senso cristiano si deve favorire anche per mezzo della conferenza e della stampa, lo spirito di pacificazione tra i popoli e l’allacciamento di rapporti politici civili ed economici tra gli Stati, in modo speciale con la Russia e la Germania senza delle quali non è possibile una politica economica duratura. 2) Nel rilevare il tragico destino della Russia ove si contano a milioni le vittime del disordine e della fame, bisogna combattere le tendenze sociali comuniste che alla folla esaltano quel regime sociale, che acutizza l’immensa crisi ed eleva una barriera con la civiltà occidentale; e combattere la cupidigia di coloro che tendono allo sfruttamento della Russia come terra di capitalizzazione e di conquista. Le proposte di Genova per una cooperazione di tutti i servizi russi, cedendo su diritti legittimi, concedendo garanzie ed aiuti, benché siano da considerarsi come uno sforzo iniziale limitato, debbono essere moralmente sostenute. 3) Deve ritenersi impossibile raggiungere la pace, se non si trova una intesa transattiva con la Germania (come si è incominciato a fare con gli Stati eredi dell’ex impero austro-ungarico), in modo che per mezzo di un prestito estero la Germania possa pagare le indennità di guerra già rimandate alla prossima scadenza, e nello stesso tempo ricostruire le proprie economie e rivalutare la propria moneta in un congruo periodo di moratoria, eliminando anche così i danni e le spese di occupazione militare. 4) Deve appoggiarsi e sostenersi moralmente il patto di non aggressione per tutti, con reciproche garanzie dell’osservanza dei trattati e delle decisioni internazionali, dando quindi luogo ad una diminuzione degli armamenti. Per potere però raggiungere l’esecuzione di tale patto occorre che sia effettivamente risolta la vertenza greco-turca; sistemati i confini ancora incerti tra vari Stati; riconosciuti e sistemati gli stati sovrani creati nel sud della Russia e dell’Asia Minore; fissate le garanzie per le minoranze, risolute le questioni della Galizia, del Montenegro e della Lituania. I capisaldi della ricostruzione 5) Perché l’economia internazionale possa ricostituirsi occorre: a) combattere le tendenze a mantenere alte le barriere doganali; b) agevolare con prestiti diretti in oro, per i paesi a bassa valuta, la rivalutazione della moneta onde ottenere un graduale aumento nella capacità di acquisto e di stabilizzazione dei cambi; c) facilitare gli acquisti delle materie prime, abolendo i doppi prezzi di esportazione e combattendo i monopoli artificiali per i petroli; d) togliere i sistemi proibitivi della emigrazione ed agevolare l’emigrazione qualificata e lo scambio di attività umane; e) facilitare i trasporti; f) economizzare sulle spese per avere i bilanci statali al pareggio. Tali postulati sui quali dalla Conferenza di Genova si sono avute affermazioni di carattere generico, debbono essere oggetto di larga propaganda tra le masse. 6) È opportuno richiedere che tutti gli Stati siano ammessi alla Società delle nazioni come frutto della Conferenza di Genova, dove appunto tutti gli Stati si sono riuniti per discutere sulla ripresa economica dell’Europa. 7) Si deve affrontare la soluzione amichevole ed equa della applicazione del trattato di Rapallo tra l’Italia e la Jugoslavia, e la sistemazione dello Stato di Fiume, con la costituzione di un consorzio portuale e un regime economico dei porti dell’Alto Adriatico, sicché il sistema sia corrispondente come per Fiume così per Trieste e Venezia. 8) L’Italia deve continuare nell’opera sua di pacificatrice e nella sua missione di equilibrio tra l’alta Europa ed il Mediterraneo, e pure nella realtà della sua posizione con l’Intesa deve orientarsi verso una politica di valorizzazione delle sue forze economiche e di valutazione delle varie forze di ricostruzione europea. Il Consiglio nazionale ha quindi emesso un voto contro l’uso delle truppe di colore nell’occupazione europea, per alte ragioni di umanità e di morale. Inoltre il Consiglio nazionale, confermando il voto della direzione del Partito a favore della proposta transazionale per la liquidazione dei beni dei sudditi ex nemici in Italia, ha voluto dare alla conferma il significato di miglioramento nei rapporti internazionali e di rivendicazione di moralità pubblica contro il possibile sfruttamento di speculatori, come avviene in ogni Stato in occasione di vendite in massa di beni privati. Infine il Consiglio nazionale ha preso atto con soddisfazione delle comunicazioni del segretario politico sui passi fatti a Genova per concretare l’iniziativa dell’internazionale popolare. 