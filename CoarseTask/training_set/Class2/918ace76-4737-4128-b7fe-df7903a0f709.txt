DE GASPERI. Onorevoli colleghi, non è il senso doveroso di una triste consuetudine che spinge anche il rappresentante di questo Gruppo a prendere in questa occasione la parola, ma è il sentimento dell’anima che si raccoglie in se stessa, e al di sopra di ogni dissenso, di ogni discussione, riguarda commossa l’altezza dell’ingegno, la purezza della coscienza, la illibatezza della sua vita politica. Come alta e serena era la sua persona, così alto e sereno era il suo spirito, che ritraeva sempre forza e gagliardia dalle più alte idealità di bene. Nell’ora in cui viviamo tutti possono apprendere qualche cosa ricordando la sua vita operosa, che, lontana dalle vuote parole e dagli inutili atteggiamenti, si volse sempre con sicura coscienza verso il raggiungimento di realtà positive e concrete. In verità non all’ultimo arrivato nella nostra vita politica e parlamentare sarebbe toccato di esprimere questo pensiero, che è il particolare pensiero degli autorevoli uomini che lo hanno circondato e più da vicino conosciuto, se agli amici non fosse sembrato che, oltre che per le sue funzioni nel Gruppo, il rappresentante di Trento, il quale nelle ore trepide dell’attesa del marzo 1920 [ma 1915] aveva udito dal labbro dell’estinto alte parole di fede e di riboccante affetto per le terre che bisognava redimere, fosse indicato a dire innanzi a questa bara una parola di vivissima riconoscenza, parola che può essere vergine di ogni eco politica e parlamentare, perché è la parola dei fratelli che, stando al di fuori, non potevano vedere in lui atti e opinioni contrastate, ma il merito sovrano e imperituro di avere contribuito in grado eminente a ricongiungerli finalmente alla patria italiana. Il fatto della liberazione delle terre redente e della aumentata grandezza d’Italia, rinvigorisce in noi la volontà di restaurare questa patria accresciuta e rinnovata in tutte le sue forze e di assicurarne fermamente l’avvenire. (Applausi). 