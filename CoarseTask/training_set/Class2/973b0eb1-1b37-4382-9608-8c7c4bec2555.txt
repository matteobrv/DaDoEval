Abbiamo condannate le violenze di Bolzano per debito di giustizia e per obbligo di onestà. Simili attentati sarebbero riprovevoli e condannabili, anche se dovessero avere, politicamente parlando, un effetto buono. Ma, a parte che in nessun caso la violenza porta seco gli effetti durevolmente e sostanzialmente benefici, nel caso concreto di Bolzano, è particolarmente intuitivo che le bombe e le revolverate costituiscono anche un gravissimo errore politico. I capi politici dei tedeschi altoatesini sfruttano subito questo errore, ed eccoli a proclamare in un ordine del giorno, votato da 7 mila persone, che «l’assalto delittuoso copre di onta incancellabile … l’intera nazione italiana», ed eccoli a giurare che la «popolazione del Südtirol… farà in modo che il mondo intero sappia in quale infame maniera viene calpestato il più elementare diritto di un popolo, il diritto di vivere». Queste parole contengono una grave ingiuria, lanciata in viso a tutta la nostra nazione e costituiscono una grande menzogna storica. I bolzanini sanno quanto noi che l’atto di violenza fu opera di alcuni giovani sconsigliati, rimasti isolati in mezzo alle unanimi disapprovazioni dell’opinione pubblica, della quale si sono resi interpreti il capo del governo locale, la colonia italiana di Bolzano e tutta la stampa nazionale. Le violenze fasciste sono una malattia di guerra di cui è affetto il corpo della nazione italiana, una malattia come l’anno scorso e oggi ancora sono le violenze comuniste, un contagio di cui nessuna nazione, dopo la guerra è andata esente e meno che le altre la nazione tedesca coi suoi Spartacus, coi suoi assassini politici, colle sue insurrezioni sanguinose. Si potrà deplorare che il male non venga combattuto con una cura più energica, si potrà protestare contro la deficiente profilassi, ma coprire d’onta e d’obbrobrio l’ammalato è ingiusto, è sleale, è disonesto. Comprendiamo che ad animi ragionevolmente risentiti per la violenza patita, debbansi concedere tutte le attenuanti del momento, ma quest’insulto lanciato contro tutta la nazione in genere, passa i limiti del tollerabile, e non si può lasciar passare senza protesta. Un’iperbole dello stesso genere è contenuta nell’altro periodo dell’ordine del giorno che citiamo qui sopra. «Il mondo intiero deve sapere come viene calpestato il diritto d’esistenza d’un popolo…». Il mondo deve dunque sapere che l’Italia reprime i tedeschi dell’Alto Adige con una politica violenta e sanguinaria, che lassù nessuno è sicuro della propria pelle, che oltre Salorno è tutta un’Irlanda, irta di baionette e chiazzata di sangue. A quale menzogna presterebbe fede il mondo, se credesse a sì audace inversione della verità! Nessuna zona degl’imperi centrali che, in causa dell’esito della guerra, venne a cadere sotto diversa dominazione, è governata con tanta mitezza, con tanta liberalità, con sì timidi riguardi come l’Alto Adige da parte dell’Italia. O volete cambiare coi tedeschi della Czeco-slovachia, coi tedeschi della Jugoslavia, coi tedeschi della Polonia, coi tedeschi dell’Alsazia-Lorena o della Renania? – No, no, il «mondo» in questo riguardo non lascerà traviare il suo giudizio complessivo da quegli sciagurati colpi di rivoltella. Altri più numerosi e più permanenti segni stanno là a provare il contrario. Ciò nonostante i politici tedeschi, come più sopra hanno generalizzata l’accusa contro l’intiera nazione italiana, così qui tenteranno di portare la vittima di Marling come simbolo del martirio collettivo, a cui viene sottoposto il popolo tedesco. Nel primo caso, chiamando responsabile la nazione italiana, si alimenta nei propri connazionali, alla vigilia delle elezioni, l’avversione e l’odio contro l’Italia che dovrà trovare la sua legale espressione nel voto del 15 maggio; nel secondo, affermando cioè l’esistenza di una politica italiana a ferro e a fuoco, si alimenta all’estero – il mondo è sovratutto l’orbe germanico – l’idea della revanche. Sfruttamento politico dunque e sul fronte interno e sul fronte esterno. È manifesto quindi che i fatti di Bolzano vanno biasimati non solo dal punto di vista morale, ma anche dal punto di vista degli elettori politici. Ma non basta. C’è un altro lato da considerare. I fattacci di Bolzano in fondo si spiegano come tutti gli altri avvenimenti consimili di altre regioni del regno. Laggiù l’azione fascista nacque in protesta contro la debolezza dello Stato; e anche a Bolzano l’intervento dei fascisti ebbe la stessa origine. Par anche a costoro che il governo cedesse troppo in confronto ai Walther e ai Nicolussi, come troppo aveva lasciato fare ai Bucco e ai Bombacci. L’identica diagnosi consigliò l’identico intervento chirurgico. Non abbiamo bisogno di ripetere che noi siamo contrari a tali operazioni, ovunque si tentino. Non intendiamo nemmeno in questo momento di esaminare se rispetto all’Alto Adige la diagnosi abbia, e fino a qual punto, un fondamento. Ma, comunque, non dovevano i fascisti temere che la reazione suscitata dal loro intervento indebolisse ancora più la forza di resistenza del governo? Il mimetismo dei metodi è un semplicismo fatale. Bucco e Bombacci potevano venir sbandati, le loro truppe demoralizzate, sì che il governo riprendesse coraggio, ma Walther e Nicolussi non sono gli esponenti di un partito, ma i fiduciari di un popolo. Il partito può, più o meno durevolmente venir abbattuto a colpi di scure, un popolo no. Il governo dovrà sempre contare con esso; dopo la provocazione anzi più di prima. Ecco perché l’effetto politico può essere disastroso anche da questo lato. Può essere… Noi non vorremmo però chiudere l’articolo senza esprimere l’augurio che ciò non sia. Non s’illuda il governo né tragga dagli avvenimenti delle conclusioni errate. L’unica cura dei nostri malanni – e tra questi, accanto agli altri, mettiamo anche la prepotenza dei tedeschi –, è quella di irrobustire e irrigidire l’autorità dello Stato. Nell’Alto Adige, come in tutto il resto d’Italia, c’è bisogno di una politica più energica e di una direttiva più conseguente e più coraggiosa. 