Roma, 20. La stampa commenta larghissimamente il colloquio che il presidente del gruppo popolare ha avuto ieri sera col Capo del Governo. In verità circa il tenore del colloquio non si possono fare che induzioni, perché l’on. Degasperi, dopo il colloquio, ha abbandonato subito Montecitorio per recarsi alla stazione a prendere il treno, onde è a ritenersi ch’egli non abbia avuto occasione di comunicare ad alcuno le sue impressioni. Ma il notevole incontro, preceduto dal comunicato dell’agenzia «Volta», il quale era un chiaro invito del Governo diretto ai popolari per un avvicinamento, e il fatto ormai noto che la sera antecedente la commissione direttiva del Gruppo aveva discusso a lungo sulla riforma elettorale hanno dato ansa a molte induzioni e a svariati commenti. Ho voluto quindi assumere le più larghe informazioni possibili, che mi permettono di ricostruire, credo con sufficente approssimazione, non il colloquio Mussolini-Degasperi, ma le linee direttive sulle quali cammina il momento politico in rapporto alla riforma elettorale. 1. Il Governo intende risolvere questo problema parlamentarmente. L’idea del decreto è caduta: superfluo indagarne le ragioni. È necessario quindi assicurare al progetto una maggioranza parlamentare; ma tale maggioranza non si ha senza l’adesione dei popolari, o più esattamente, non è raggiungibile, se i popolari capeggiano l’opposizione. Di qui la tendenza a diminuire la distanza che fra popolari e governo ha creata la rottura dopo Torino. Alcuni minuti di conversazione avviata per caso in Piazza di Montecitorio, conversazione che non riguardò il nocciolo del problema elettorale, potè così dare origine ad un comunicato di un’agenzia ufficiosa, il quale, in fondo, invita i popolari a rivalutare la situazione non più in base al progetto Bianchi , contro il quale era insorto il congresso di Torino, ma in base all’o.d.g. votato dal Consiglio dei ministri il 15 novembre 1922, o.d.g. che suonava: «Il Consiglio dei ministri, deliberando la questione della riforma elettorale, ritiene che non sia possibile ritornare al collegio uninominale ed afferma che il vigente sistema elettorale a base rigidamente proporzionale debba essere riveduto per permettere la rappresentanza di tutti i partiti e nel contempo la formazione d’un Governo di maggioranza parlamentare». 2. Ora è bene ricordare che i popolari hanno difesa e difendono la proporzionale, ma non si sono mai impegnati a difendere in tutta la sua rigidezza il sistema presente. Per noi la proporzionale è il mezzo migliore per correggere e organizzare il suffragio universale, costringere i partiti ad assumere la responsabilità e la fisionomia che loro spetta ed evitare l’individualismo e il localismo della politica elettorale. Ora qualsiasi sistema a base proporzionalistica sopporta delle attenuazioni, purché non venga meno a queste sue caratteristiche funzionali. Alla Camera italiana ne abbiamo già avuto un esempio. Nel 1920 la Camera dei deputati, modificando la legge elettorale amministrativa, non accolse il sistema proporzionale puro, come vige nei municipi svizzeri, e com’era contenuto nello statuto della vostra città di Trento , ma previde alcuni casi, nei quali il partito più forte avrebbe ottenuto un cosidetto premio di maggioranza; e, precisamente, il disegno di legge prendeva in considerazione tre ipotesi: a) nessun partito aveva aderenze notevoli, in modo da poter assumere una parte prevalente nell’amministrazione, e allora funzionava la proporzionale pura. Per quest’ipotesi, la legge prevedeva che se nessuna lista avesse raggiunto i due quinti dei voti validi (40 per cento), tutti i seggi si sarebbero ripartiti colla proporzionale pura; b) esisteva invece un partito forte che già per la sua quota proporzionale di seggi avrebbe avuto in seno all’amministrazione la maggioranza relativa, e allora si applicava ancora la proporzionale pura. La legge precisava questo caso nel senso che se una lista avesse raggiunto i tre quinti dei voti validi (60 per cento), la proporzionale veniva applicata rigidamente; c) interveniva finalmente il caso che una lista raggiungesse i due quinti, ma non i tre quinti dei voti; allora subentrava una rettifica della proporzionale nel senso che se la lista di due quinti di voti otteneva tre quinti di seggi, un premio cioè di un quinto che le faceva superare la maggioranza assoluta. Ebbene se lo stesso sistema venisse applicato alle elezioni politiche, non saremmo ancora sulla base del citato ordine del giorno e non avremmo preservate le funzioni caratteristiche della proporzionale, sia riguardo ai partiti, sia riguardo all’organicità del suffragio? Certo che a tal uopo è indispensabile il collegio nazionale, cioè lo scrutinio globale di tutti i voti dati, per poter constatare la reale esistenza della minoranza dei due quinti o della maggioranza dei tre quinti entro la Nazione. È presumibile che siano queste le basi di transazione accettabili dai popolari, e che su esse l’on. Degasperi abbia richiamato l’attenzione del presidente del Consiglio. Il quale, raggiunta così la sicurezza di uno sbocco parlamentare per il fascismo, potrà sperabilmente arrestarsi per ora a tali conclusioni, rimettendo ad altra epoca e riforma ed elezioni e dedicandosi frattanto alla ricostituzione della normalità, della libertà e alla definitiva smobilitazione del mito rivoluzionario. Tale almeno è la speranza di quei partiti, che, pur difendendo la loro bandiera, si piegano a transazioni, le quali sono giustificabili non tanto in via assoluta, quanto in via relativa, in quanto tendono a persuadere il fascismo a chiudere definitivamente la era rivoluzionaria e a ripristinare la forza del potere rappresentativo. 