È vero dunque che l’affare non fu concluso, ma che le trattative per concluderlo erano bene avviate. È vero che per ottenere da un gruppo di finanzieri americani un prestito di tre miliardi si era pensato come garanzia alle forze idrauliche della Venezia tridentina. Non entriamo oggi a discutere in merito all’affare stesso. Gli americani lavoravano sicuri. Ogni anno si sarebbero fatti i conti ed il governo italiano avrebbe rifuse ogni anno le spese di costruzione più il 10% di tutte. Essi avrebbero poi ceduto alle ferrovie dello stato e alle industrie locali la forza a prezzo di costo più il 10%, e così avanti per cinquant’anni. Queste condizioni ricordano quelle dei prestiti politici della Francia, dell’Inghilterra e della Germani nei Balcani o nell’Asia minore. Sono prestiti ad usura, in cui i creditori sfruttano l’imbarazzo momentaneo di un debitore, la cui firma sia tenuta in poco conto, ipotecando largamente l’avvenire. Ma occuparsi dei termini della transazione, posto che almeno in questa forma appare tramontata, non è per ora urgente. Anche delle cautele finanziarie e delle premesse d’ordine economico che dovrebbero accompagnare simili concessioni, per divenire accettabili al nostro paese, abbiamo parlato specificatamente altra volta. Oggi due sole considerazioni d’ordine generale che mantengono il loro valore, anche se per questa volta l’accordo cogli americani non venne raggiunto. La prima è questa: come mai potè accadere che il pubblico trentino venisse colto completamente alla sprovvista da tale notizia? Come mai il governo nazionale potè avviare e favorire simili trattative, trascurando del tutto la nostra amministrazione provinciale, i nostri comuni e i consorzi locali che avevano presentata domanda formale di concessione? Come mai potè succedere che dopo gli espliciti impegni presi dal governo in confronto della consulta trentina, si trattasse per vendere ed ipotecare al capitale straniero la ricchezza naturale più grande che possiede la nostra regione? Come mai insomma si potè pensare ad applicare nel Trentino i metodi coloniali di sfruttamento economico in uso nei paesi d’incerta esistenza politica? Non c’è che una risposta sola: perché il Trentino non ha una propria rappresentanza elettiva la quale controlli il proprio governo e salvaguardi gl’interessi della regione! Anche da questo tentativo balza fuori quindi il nostro «coeterum censeo», che ripetiamo da tempo, per tante altre ragioni: bisogna indire i comizi elettorali, urge che il popolo venga alla ribalta ed abbia finalmente la parola. Fino a tanto che il paese non avrà eletti i propri rappresentanti, esso non sarà un membro vivo dell’organismo statale italiano, ma sarà sempre una colonia. La seconda considerazione è forse ancora più grave. La Venezia tridentina non è una regione povera, ma nel suo carbon bianco possiede una miniera di straordinaria ricchezza. Quando si tratta di imprestare dei miliardi, i banchieri se li fanno garantire coll’ipoteca sulle nostre ricchezze naturali. Noi apportiamo quindi alla patria italiana non solo gli aggravi della nostra zona devastata, della nostra valuta, delle nostre amministrazioni locali dissestate dalla guerra. No, vi apportiamo anche in attivo una grande ricchezza. Se calcoliamo la differenza fra il prezzo del carbone, importato dall’estero, e quello del carbon bianco, importato da casa nostra, possiamo concludere che facciamo risparmiare alla nazione centinaia di milioni. Siamo consapevoli di questo per gioirne coll’Italia, che cioè le nuove terre abbiano per la patria non soltanto un valore ideale; ma siamone consci anche per presentarci a fronte alta al ministro del tesoro e dirgli: Noi abbiamo oggi bisogno del vostro aiuto, ma non ve lo domandiamo come dei pezzenti col cappello in mano, quali talvolta ci riguardano i vostri delegati. Ve lo chiediamo a fronte alta come gente che sa di aver credito. A Roma pare imminente una decisione che regoli definitivamente la valuta. Ebbene il paese, tutto il paese si drizzi in piedi e gridi alto all’on. Schanzer : il Trentino non vi chiede un sacrificio a fondo perduto. Non lesinate su quello che ci è assolutamente necessario per la nostra esistenza economica! La nazione può prestarci a cuor tranquillo quel tanto di cui abbiamo bisogno. In alcuni anni di sfruttamento razionale, le nostre forze naturali ripagheranno ad usura quanto ci avete anticipato per il cambio della corona e per la ricostruzione dei paesi distrutti. 