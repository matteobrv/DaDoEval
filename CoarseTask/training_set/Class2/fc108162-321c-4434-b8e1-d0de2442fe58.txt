La Camera venne sciolta il 7 aprile con una bella motivazione e con un programma sicuro. La motivazione diceva che di fronte al fausto avvenimento dell’annessione delle Nuove Provincie bisognava «chiamare contemporaneamente il popolo italiano a determinare l’indirizzo politico economico culturale, amministrativo che debba essere dato all’Italia nel nuovo periodo storico che si inizia», e il programma era che la Camera rinnovata avrebbe dovuto iniziare un’energica riforma dell’amministrazione e rivalutare sovratutto sé stessa, «adempiendo la grande funzione di controllo che si esercita colla discussione dei bilanci e esercitando sul paese quella vera direzione politica ecc. ecc.». Il 15 maggio vennero le elezioni, l’11 giugno la nuova Camera si radunò e iniziò il periodo di ricostituzione interna. Nomina della Presidenza, nomina della Giunta delle elezioni, nomina delle nove commissioni permanenti. Tutte queste nomine sono precedute dalle candidature dei gruppi, le candidature sono precedute dagli accordi, dagl’intrighi, dalle sollecitazioni dei deputati. Passarono così altri 15 giorni. In questo frattempo non lavorano che due commissioni, la Giunta delle elezioni per convalidare o invalidare i risultati elettorali e la Commissione per la riforma della burocrazia, la quale si arenò innanzi al problema principale (art. 1 del disegno governativo): al Governo si devono dare o non si devono dare i pieni poteri per fare i tagli chirurgici richiesti? Nelle sedute plenarie s’ebbe intanto la grande discussione di politica interna. Essa fu, in generale, notevole. Alcuni discorsi più che parole, furono dei fatti. Quando un discorso imprime un moto direttivo all’opinione pubblica o preme sull’amministrazione statale o contiene la maturazione di un ciclo d’idee che hanno commossa la nazione, esso rappresenta «un fatto politico», e il Parlamento, accogliendolo e dandogli occasione di nascere, esercita la sua funzione propria e, vorremo dire, etimologica. Aggiungiamo la considerazione che a taluno potrebbe apparire banale, che la Camera, contenendo entro la sua disciplina le passioni politiche della nazione, esercita già la funzione utilissima di valvola di sicurezza. Questa volta, chi ha sentito Mussolini e Turati, ne ha avuta una sensazione netta e convincente. Ma il 27 giugno è venuta la crisi, ed ora la Camera si riunisce appena il 18 luglio, con un caldo soffocante, e coll’impossibilità fisica di protrarre troppo oltre i suoi lavori. È chiaro oramai che la stagione primaverile ed estiva del Parlamento è fallita. Quattro mesi perduti. Forse era inevitabile che si perdessero, forse sarebbe utile che si siano perduti o meglio non si potrebbero dire perduti affatto, quando la crisi che attraversiamo servisse a guarire. «Nuovo periodo storico che s’inizia…, determinare l’indirizzo politico, economico, culturale, amministrativo della nuova epoca, rivalutare la Camera, esaminare i bilanci, riforme finanziarie, amministrative, agrarie, industriali…». Finora nulla di tutto questo; né troppo si potrà attendere dai brevi giorni che verranno. Il tempo perduto non si riguadagna più. Sarà per l’autunno. Ma intanto noi vorremmo almeno una cosa: che le Nuove Provincie, per merito delle quali «un nuovo periodo della nostra storia s’inizia» (citiamo sempre la relazione Giolitti al Re) ottenessero almeno l’inizio di quei provvedimenti di sistemazione che reclamano da due anni: sistemazione amministrativa e sistemazione finanziaria. Che almeno per noi di questo tempo perduto sia lecito riguadagnare un’ultima ora! 