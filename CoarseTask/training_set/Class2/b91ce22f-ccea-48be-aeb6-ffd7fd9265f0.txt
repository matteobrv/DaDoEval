Il socialismo italiano è diviso in tre frazioni: l’unitario, il massimalista, il comunista. Cogli unitari sono rimasti gl’intellettuali e i fondatori del partito, da Turati a Prampolini , a Labriola e i capi della Confederazione del lavoro da Buozzi ad Aragona e Baldesi; essi vanno assumendo gradatamente la posizione riformista e possibilista, nella quale si trova la maggioranza dei socialisti tedeschi e francesi, e nella pratica, abbandonando i sogni della rivoluzione di classe e della dittatura proletaria, accettano il metodo democratico, il sistema rappresentativo e la collaborazione colla parte più democratica della borghesia. Sono insomma, nonostante qualche apparenza dottrinale, dei veri e propri «riformisti». Di fronte a loro sta il gruppo comunista, che conta pochi intellettuali, ma si appoggia su qualche gruppo notevole di operai e si nutre del soccorso morale e materiale dell’internazionale bolscevica. Sono dei rivoluzionari fino all’ultima conseguenza, che tendono al colpo di mano e alla dittatura rossa, tipo Lenin. Aborrono da ogni contatto coi gruppi borghesi di qualsiasi specie ed affettano un sovrano disprezzo per i metodi democratici e per i sistemi parlamentari. Gli estremi si toccano e quindi non hanno sorpreso certe conformità spirituali dei fascisti coi comunisti. In mezzo a questi due gruppi antagonistici, stanno i massimalisti o il «partito socialista italiano», come si chiamano ufficialmente. Il gruppo non conta parlamentari insigni, ma comprende un’assai forte minoranza della Confederazione del lavoro e, quel che più vale, ha saputo metter le mani sopra la vecchia stampa socialista, l’«Avanti!» sovratutto, il quale è pur sempre il giornale più letto tra le masse operaie. Dottrinalmente, se si chiedesse loro che cosa li distingua dagli altri due gruppi, si sentirebbero le risposte più diverse. Verso destra arrivano a distinguersi con una certa facilità, perché si dichiarano antiriformisti; ma verso l’estrema sinistra, cioè in confronto dei comunisti, non c’è dottrina che possa distinguerli, perché nelle loro enunciazioni di principio si affermano rivoluzionari e marxisti puri come i seguaci di Lenin. La distinzione dovrebb’essere piuttosto nella disciplina, in quanto i massimalisti italiani non accettano il comando dei massimalisti russi. La realtà però è più forte delle teorie. I socialisti dell’«Avanti!» costretti dalla loro posizione intermedia a giuocare di continuo equilibrio per evitare da una parte l’assorbimento dei riformisti e dall’altra il passaggio del gruppo più radicale ai comunisti, vanno sviluppando in ogni convegno ed in ogni ordine del giorno una certa teoria di adattamento rifo-rivoluzionaria che è un impasto di contraddizioni. La verità è che i massimalisti non hanno una teoria unitaria. Sono due gruppi uniti per ragioni pratiche o di sentimento, ma gli uni sono dei riformisti, gli altri dei rivoluzionari, e quindi il partito in tempi di libero sviluppo è fatalmente destinato a scindersi in due tronconi che si ricongiungeranno, l’uno ai riformisti di Turati e l’altro ai comunisti di Bombacci. Questa situazione complessa spiega anche le oscillazioni tattiche del «partito socialista italiano». Domenica e lunedì i massimalisti erano riuniti a Milano in Consiglio nazionale. Erano chiamati a deliberare se rimanere o non rimanere sull’Aventino e quale linea seguire in caso di elezioni. Notate che il Consiglio nazionale era stato convocato come in appello di fronte al fatto che la direzione, deliberando su tali questioni, si era trovata divisa in tre parti. Ma anche il Consiglio nazionale non diede un risultato diverso. Quattordici mila voti ottenne una risoluzione che ammetteva possibili degli accordi elettorali coi gruppi aventiniani «per evitare la dispersione delle forze di opposizione», ma un ordine del giorno che respingeva ogni accordo ne raccolse più di 12 mila e un altro che voleva addirittura la coalizione coi comunisti ne raggiunse circa tremila. La maggioranza quindi dei delegati respinse il blocco delle opposizioni proposto da Turati; e la direzione del partito, il giorno dopo, rese autentica quest’interpretazione del voto del Consiglio nazionale. Prendiamone dunque atto: i massimalisti non vogliono l’accordo in caso di elezioni. Che cosa faranno? Si batteranno proprio da soli, riuscendo in molti casi a far riuscire i fascisti? Il segretario Oro Nobili ha spiegato nella relazione com’egli intenda l’intransigenza. Faremo, disse, come si fece, intransigentemente, nel 1913, quando all’«Avanti» stava B. Mussolini. I massimalisti presenteranno cioè – senza accordi – le loro candidature in un numero determinato di collegi, ove hanno la prospettiva di riuscire. Negli altri voteranno per i gruppi affini. La formula è niente, la pratica è tutto, conforme l’appetito. Quanti sono i collegi, nei quali i massimalisti possono contare sul successo? Oggi sono 21. Domani si presenteranno in 150? Non addentriamoci più oltre in questo calcolo poco simpatico e forse alquanto ingenuo, perché i fascisti meditano di prendersi, ad un modo o nell’altro, tutto loro; e poi anche perché – se l’astensione generale delle opposizioni fosse attuabile – noi non ci opporremmo all’astensione. Ma abbiamo accennato alle conclusioni di Milano, perché interessa fissare alcune cose. Primo che i massimalisti si dichiarano contrari ad accordi elettorali, anche per la sola ripartizione delle candidature. La pregiudiziale del partito impedisce loro simili contatti colla «borghesia», o meglio il loro disaccordo interno impedisce che facciano qualche cosa di positivo e li unisce solo nell’atteggiamento negativo. Essi non hanno quindi diritto nei loro giornali di attaccare altri gruppi, come i popolari, i quali vengono accusati di rompere la compagine delle opposizioni per ragioni del proprio programma ricostruttivo. I fatti invece hanno dato ragione all’ultimo Consiglio nazionale del partito popolare che prospettando la possibilità di ricavare dalla coalizione aventiniana un blocco democratico con programma ricostruttivo, prevedeva che contro simili accordi i massimalisti avrebbero fatte valere le pregiudiziali della loro dottrina rivoluzionaria. 