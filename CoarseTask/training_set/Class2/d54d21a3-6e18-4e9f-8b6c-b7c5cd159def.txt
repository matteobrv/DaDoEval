Roma, 26. Si è riunito ieri il Consiglio nazionale del Partito popolare italiano, presenti l’on. Rodinò, l’on. Gronchi, l’on. Spataro, l’on. De Gasperi, l’on. Cingolani, l’on. Cappa, l’on. Longinotti, Gotelli, Ferrazza, Canaletti, Del Giudice, Matteini, Smuraglia, Novi Scanni, Castellucci, Piccioni, Bianco, Chiti, Candolini, Campilli, Ferrari, Cecconi, Maschio, Alberti, Sturzo, Canonici, De Rossi, Ruffo, Cappi, Colonnetti e Zoli. Assenti da Roma per varie ragioni i senatori Montresor e Soderini, l’on. Merlin, l’on. Grandi Achille, il prof. Segni, Galletto, Quarello, Marchi e l’avv. Migliori, quest’ultimo per ragioni di salute. Presiede il comm. Maschio il quale da lettura delle varie adesioni pervenute dagli assenti e dei pareri da essi espressi sugli argomenti posti all’ordine del giorno e manda un augurio all’avv. G.G. Migliori. Relazione Degasperi Esaurite le comunicazioni, l’on. Degasperi a nome del Gruppo parlamentare riferisce sulle varie fasi della battaglia per la riforma elettorale politica, a cominciare dal lavoro svolto nella Commissione dei diciotto, dando ragione dell’atteggiamento assunto sia dai commissari che dal gruppo stesso e dei vari voti dati alla Camera. La relazione esatta, chiara ed oggettiva, viene riassunta con le seguenti dichiarazioni: «I popolari hanno ritenuto che la legge elettorale, deliberata ora contro il loro voto dalla maggioranza della Camera, fosse una legge politicamente ingiusta, la quale urtava contro i criteri fondamentali della giustizia rappresentativa e inseriva nella nostra vita costituzionale nuovi elementi di fatali contraddizioni politiche e creava un ostacolo grave contro quella pacificazione degli animi, da tante parti invocata e che tutti proclamano premessa indispensabile di ogni restaurazione sociale ed economica del paese. Fu quindi per questa concezione politico-morale, fu per seguire la voce imperiosa della loro coscienza che i popolari si opposero alla legge contrastandone l’accettazione prima nella Commissione, alla Camera poi, mettendo in campo tutti gli argomenti che valevano a dimostrarne l’inaccettabilità, rifiutandosi sempre di acconsentire ai principi fondamentali della riforma, anche quando tale consenso si voleva strappare sotto la pressione di un voto politico, accompagnato da non equivoche minacce della stampa; e giungendo infine durante la discussione degli articoli, a non scansare la negazione di un voto di fiducia, quando questo per un abusato artificio della tattica parlamentare, venne posto al fine di contrastare la nostra giusta richiesta di rendere coll’introduzione del quorum meno intollerabile e meno pericolosa la riforma stessa. La nostra condotta in quest’ultima fase fu la prova inconfutabile che non interesse di parte, non impegni di partito determinarono la nostra resistenza, ma la chiara e sicura visione degli interessi del paese e il concetto di giustizia che ci era imposto dall’ispirazione cristiana del nostro programma. Con rammarico, ma con energia quindi l’implicita accusa di quei nostri amici, i quali per legittimare la loro diserzione, costruiscono nei loro giornali un’antitesi fra quello che essi chiamano il loro «caso di coscienza» e quello che per noi secondo la loro insinuazione non dovrebbe essere che ossequio servile ad una formale disciplina di partito. Uno dei doveri più imprescindibili dei cattolici quando agiscono politicamente, è di dimostrare coi fatti innanzi alla vigile coscienza degli umili che il loro programma li impegna alla difesa dei criteri di equità e giustizia, e noi siamo lieti di aver dato tale prova, nonostante le difficoltà dell’ora che volge. L’assurdità e gli effetti di questa riforma, non sono forse ancora apparsi in tutta la loro evidenza; ma risulteranno anche troppo evidenti quando la riforma troverà la sua prima applicazione. Sarà allora nostro legittimo orgoglio il poter ricordare al popolo italiano che il Partito popolare l’ha combattuta e che esso ha rifiutato energicamente in qualunque momento di assumerne la corresponsablità». La discussione La discussione che ne è seguita, ha dato luogo ai vari oratori di esaminare non solo il contegno del Gruppo ma anche la situazione generale politica. Interloquiscono Piccioni e Ferrari nel senso di critica alla linea del Gruppo e sulla necessità che il Partito rivedendo la posizione assunta dal Congresso di Torino, passi all’opposizione. Piccioni afferma che la politica centrista del Partito è fallita allo scopo. Difende il Gruppo parlamentare l’avv. Cappi il quale ne valorizza lo sforzo di difesa costituzionale anche nel primo voto di astensione al passaggio agli articoli. Egli però constatando che la collaborazione è stata superata dagli avvenimenti, dice che il Partito oramai si deve disimpegnare da ogni corresponsabilità col governo. Don Giulio De Rossi può testimoniare al Consiglio tutta la competenza, lo studio e la passione messa dalla presidenza e dai commissari Degasperi e Micheli per la migliore riuscita dell’azione parlamentare e ad essi manda un voto di ringraziamento. Egli aggiunge che il Partito non può oggi modificare la sua linea, che è quella della propria personalità, del proprio programma e deve tendere alla pacificazione degli animi. L’avv. Alberti è stato favorevole al contegno del Gruppo. L’on. Longinotti ha sottolineato come risultato del Gruppo l’introduzione del principio del quorum sia pure limitato al 25%, mentre la prima astensione ha evitato l’immediata agitazione elettorale per lo scioglimento della Camera. Castellucci e Candolini hanno richiamata l’attenzione sulle responsabilità dei dirigenti e la sensazione delle masse. L’on. Cingolani ha parlato della funzione del partito popolare come decisivo per l’entrata dei cattolici nella vita nazionale con un Partito avente proprie responsabilità e caratteristica, per cui egli valorizza la funzione centrista tenuta fin’oggi. L’istessa idea conferma Campilli , pur segnalando le ragioni sociali del partito. Parlano altri in vario senso. Quindi Don Sturzo crede opportuno dimostrare erronea l’opinione espressa da Piccioni che la politica centrista del partito possa dirsi fallita con l’ultima fase parlamentare. Egli rifà brevemente la storia del Partito popolare, come espressione politica dei cattolici sopra una base di libertà, di autonomia e di attività sociali, come espressione di un vero neoguelfismo in confronto all’accentramento statale della vecchia democrazia e del socialismo di Stato ed in confronto al nazionalismo e liberalismo che oggi hanno sostanziato il fascismo. Il partito si è formata una coscienza politica attraverso un periodo difficilissimo nel quale i nostri organizzati pretendevano sempre il passaggio all’opposizione mentre il Gruppo parlamentare doveva obbedire alla necessità di far funzionare il Parlamento e di sorreggere i doveri pur dissentendo da molti atteggiamenti teorici e pratici. Questo dualismo si è acutizzato durante il periodo dell’avvento di Mussolini al potere; pure il Congresso di Torino ha potuto segnare una pagina storica del partito per il richiamo alle libertà costituzionali insieme al concetto di collaborazione. Che se il processo dei fatti ha portato all’uscita dei nostri amici dal Governo ed al presente conflitto sulla riforma elettorale, questo indica che il partito mantiene le sue posizioni ideali con fermezza senza esagerazione di forma e cercando di attenuare le asperità della situazione. Egli conclude che la fiducia nel Partito popolare non può mancare né per mutare di dirigenti né pei risultati parlamentari poco favorevoli; perché adempie a reali aspirazioni del paese nel campo politico e nel campo sociale e perché mantiene fede al suo programma. Egli è ottimista né teme le secessioni, le quali non possono realizzare un’autonomia ed una personalità politica per se stante. Crede che il partito debba ancora seguire la linea centrista tenuta sin oggi. Il pensiero del Triumvirato Chiusa la discussione l’on. Rodinò espone il pensiero del Triumvirato nelle seguenti dichiarazioni: «ricorda come il Congresso di Torino atto magnifico di coraggio e di fede affermò il sincero proposito di collaborare col Governo, mantenendo l’indipendenza ed autonomia della propria personalità distinta ed insopprimibile. Ricorda come il Congresso espresse anche la decisa volontà di difendere il sistema proporzionale, attribuendo ad esso la più grande importanza perché intimamente connesso alla costituzione della rappresentanza nazionale e perché elemento fondamentale del nostro programma. Riportandosi a tutti i deliberati del Congresso, del Consiglio, della Direzione del partito, del Gruppo parlamentare, dimostra come non si sia mai inteso di attribuire alla discussione della riforma elettorale un significato politico tale da poter determinare un mutamento nei rapporti tra Partito e Governo. Osserva che la discussione svoltasi nell’assemblea nazionale assunse per i discorsi di deputati di opposizione e per quelli pronunziati dal capo del Governo carattere squisitamente politico, mettendo in non facile condizione i deputati popolari, i quali dovevano da un lato manifestare fiducia al Governo e dall’altro difendere il sistema proporzionale, nonostante che tale difesa il Governo dichiarasse voler ritenere come dimostrazione di sfiducia. Dichiara che in tale condizione, resa più difficile dal contenuto del discorso del presidente del Consiglio, i deputati compirono tutto il loro dovere votando favorevolmente alla prima parte dell’ordine del giorno La Russa , che affermava la fiducia al Governo, ed astenendosi dalla seconda parte che approvava il concetto informatore della legge e consentiva il passaggio agli articoli, non sembrando logico in due successive votazioni, sulle quali veniva posta la questione di fiducia, dare il voto prima favorevole e poi contrario. Aggiunge che la dimostrazione della tenace difesa proporzionale venne in particolar modo data dal voto contrario dall’emendamento Bonomi riguardante l’introduzione del quorum. Si augura quindi che il Consiglio nazionale vorrà prendere atto che il Gruppo parlamentare ha compiuto tutto il suo dovere. Esaminando poi la situazione politica del partito dichiara sicuro interprete della grande maggioranza degli organizzati che esso non piegherà né a destra né a sinistra, ma manterrà la sua linea in conformità delle sue origini, del suo stesso programma, dell’azione svolta nei suoi quattro anni di vita, dei deliberati dei suoi congressi. Nei rapporti col Governo il Partito dovrà mantenendo integra fede nel suo programma, in conseguenza dei suoi precedenti deliberati, attendere che il Governo prosegua nell’opera di normalizzazione e restaurazione della vita nazionale, ottenendo quella pacificazione degli animi alla quale per proprio intimo profondo convincimento il Partito intende contribuire con tutte le migliori sue forze. Accenna in ultimo all’abbandono di coloro che hanno più facilmente saputo godere delle vittorie e sopportare sia pure l’apparenza della sconfitta : alle insidie con le quali in nome di un cieco conservatorismo, si combatte il nostro programma, dimentichi che esso è diretto non a distruggere o sovvertire ma a conservare e riorganizzare, non alla lotta ma alla cooperazione delle diverse classi; accenna a quelli che vivendo fuori della realtà, vogliono a scopo politico fondersi con le nostre magnifiche organizzazioni cattoliche, dimenticando la impossibilità di imprimere norme e carattere cattolico a qualunque movimento ed organismo politico. Conclude invitando il Consiglio nazionale a dire la sua parola alta e serena suscitatrice di nuove energie, affinché un lavoro tranquillo e fecondo segua a questo recente periodo di turbamento e di agitazione». Replicano Piccioni e Ferrari il quale ultimo presenta un ordine del giorno come espressione della minoranza. Viene infine presentato il seguente Ordine del giorno Il Consiglio nazionale del Partito popolare italiano: «sentita la relazione Degasperi sulla condotta del Gruppo parlamentare durante la discussione della riforma elettorale politica; prende atto della opposizione spiegata dal Gruppo stesso al concetto informatore della legge e dei tentativi compiuti con costanza ed energia, per rettificarne la struttura e modificarne la portata con la introduzione del quorum in rapporto al premio di maggioranza: rileva che la battaglia del Gruppo ha efficacemente contribuito a rivalutare nella Camera e nel Paese l’istituto parlamentare e le sue esigenze costituzionali; e riaffermando, in confronto della legge elettorale votata dalla Camera, il principio proporzionalista, contenuto nel programma del partito contro ogni deviazione parlamentare che ferisce i sani principi della costituzione; nell’attesa che il Governo voglia realizzare i propositi di pacificazione testè annunziati impedendo le offese e le violenze contro le legittime attività dei partiti e contro le organizzazioni cattoliche: al quale scopo di pacificazione, oggi come ieri, i popolari, pur conservando la loro linea di azione per la difesa del loro programma e delle ragioni della vita civile, intendono contribuire con ogni sforzo in tutto il paese, passa all’ordine del giorno». Dopo varie osservazioni il presidente mette a votazione l’ordine del giorno che risulta approvato con voti 26 contro 4 (Piccioni, Ferrari, Lecconi e Canonici). Le espulsioni Il Consiglio nazionale del Partito popolare italiano ha continuato i suoi lavori sotto la presidenza del comm. Maschio, presente anche il prof. Segni. L’on. Degasperi e gli on. Rodinò e Gronchi hanno riferito sulla condotta disciplinare dei vari deputati precedentemente espulsi dal Gruppo e sugli altri provvedimenti presi dal Gruppo stesso. Zoli ha poi riferito sulla inchiesta intorno al caso Martire. Apertasi la discussione, vi hanno partecipato largamente quasi tutti gli intervenuti. L’avv. Ferraris ha proposto un ordine del giorno di espulsione in massa dal partito per i deputati già colpiti dalla espulsione dal Gruppo. L’on. Gronchi, De Rossi ed altri hanno invece sostenuto la tesi che si dovesse, pur tenendo conto dell’ultima più grave infrazione alla disciplina, valutare anche gli atteggiamenti politici e la particolare figura di ciascuno. Durante la discussione si è manifestato l’unanime consenso di tutti i presenti per i più gravi provvedimenti disciplinari, tal che la discussione stessa verteva soltanto sulla diversa graduatoria delle misure da prendersi. L’on. Gronchi a nome della segreteria politica ha presentato il seguente ordine del giorno che nella sua prima parte generale è stato votato alla unanimità, e nelle altre parti a maggioranza con alcune astensioni e dichiarazioni di voto. Ecco l’ordine del giorno: «Il Consiglio nazionale del Partito popolare italiano Deplora anzitutto che deputati appartenenti ad un partito ed eletti in nome di esso, non sentano l’incompatibilità politica e morale di mantenere il mandato, quando per ragioni di disciplina parlamentare e di orientamento programmatico e tattico non appartengono più al gruppo che è emanazione diretta e rappresentativa del partito, spezzando così quel rapporto sostanziale fra eletti ed elettori che non è una pura occasionalità personale, ma un obbligo reciproco di solidarietà e di convergenza nel programma e nell’azione di partito; Riconosce quindi che bene ha operato la presidenza del gruppo con la espulsione di coloro che sono venuti meno alla disciplina formale e sostanziale del gruppo stesso impegnato in piena solidarietà con tutto il partito nella battaglia per la proporzionale; E rilevando che solo i deputati Ferri e Merizzi hanno sentito la insostenibilità morale e parlamentare della loro posizione, afferma che gli altri deputati non più appartenenti al gruppo non possono conservare il loro mandato. Estendendo poi l’esame – oltre la questione disciplinare creata dalla votazione sulla riforma elettorale – alla condotta di ciascun deputato come indirizzo politico, in applicazione dell’art. 7 dello statuto; a) rileva che i deputati Mattei Gentili , Martire, Vassallo hanno dimostrato nell’ultimo periodo della loro pubblica attività una costante incomprensione del programma e della funzione politica del partito, ed esercitato una persistente opera di svalutazione e di disgregazione per cui si è resa incompatibile la loro permanenza nella organizzazione; e li dichiara perciò espulsi dal partito popolare italiano; b) constatando poi che i deputati Cavazzoni, Ferri, Marino, Mauro, Merizzi, Paduli, Roberti , Signorini, pur senza aver seguito in precedenza la stessa linea di condotta hanno però compiuto gravissimo atto di indisciplina (che ha compromesso la compagine unitaria del gruppo creando la situazione di incompatibilità già rilevata) li invita a dimettersi entro 10 giorni da deputati ed a mantenere irrevocabilmente tali dimissioni rinunziando in ogni caso all’effettivo esercizio del mandato e dichiarando con lettera diretta alla presidenza del gruppo. In caso negativo debbono considerarsi fino da ora esclusi dal Partito, senza alcuna ulteriore deliberazione; c) riconosce che le recenti pubbliche manifestazioni del deputato Rodolfo Grandi così come giustificano l’espulsione dal gruppo, lo escludono dalla stessa organizzazione di partito. Il Consiglio nazionale consente infine nelle ragioni di rettitudine e chiarezza politica che hanno indotto la Commissione direttiva del Gruppo a richiamare ad un più coerente e responsabile senso di disciplina quei deputati che volontariamente non parteciparono al voto di fiducia al Governo». La stampa Il direttore dell’Ufficio Stampa Don Giulio De Rossi fa quindi una breve relazione sull’atteggiamento della stampa dipendente e aderente al Partito. Nota che i giornali dipendenti, e cioè Il Corriere del Mattino, Il Friuli, Il Popolo Veneto, seguirono perfettamente e con grande sensibilità la linea politica del P.P.I. Segnala i migliori servigi resi al Partito in questa circostanza da numerosi giornali aderenti ed in modo particolare dal Popolo di Roma, dal Nuovo Trentino, dall’Ordine di Como, dal Cittadino di Brescia, e dal Corriere di Sardegna. Nota oggettivamente come l’unico scarto grave dalle direttive del Partito sia stato compiuto dal Corriere d’Italia e come le sue note ed i suoi articoli hanno variamente influito a disorientare dal punto di vista popolare altri giornali aderenti quali l’Avvenire d’Italia, l’Italia, Il Cittadino di Genova, il Nuovo Giornale di Piacenza . Lascia per dovere di delicatezza ai colleghi del Consiglio nazionale la valutazione di questo grave scarto dalla disciplina che è stato tanto più nocivo al Partito in quanto si è manifestato in uno dei più autorevoli giornali aderenti. Dopo una breve discussione è stato approvato alla unanimità il seguente ordine del giorno: «Il Consiglio nazionale del P.P.I., esaminato l’atteggiamento del Corriere d’Italia durante la preparazione e lo sviluppo della battaglia popolare sulla riforma elettorale; considerato che l’adesione all’indirizzo del Partito implicava dovere di adesione non ad una mera disciplina formale, ma ad una profonda disciplina del pensiero al programma stesso del Partito ed alle unanimi manifestazioni di tutti i suoi organi responsabili; approva il richiamo alla disciplina rivolto al detto giornale dal Triumvirato reggente la Segreteria politica; e constatando la persistenza del Corriere d’Italia nella giustificazione dei deputati secessionisti e nella svalutazione dell’opera del gruppo e del partito; dichiara che il Corriere d’Italia non è più organo aderente al Partito». Il Consiglio nazionale ha così finito i suoi lavori. 