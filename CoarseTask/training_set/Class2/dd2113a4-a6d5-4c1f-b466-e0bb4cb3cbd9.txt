15 maggio, giorno di battaglia, giorno decisivo. 111 mila trentini sono chiamati a votare. Chi manca all’appello è un disertore dei suoi doveri civili, chi non vota tradisce la sua causa, il suo paese, i suoi interessi. Contadini, operai, cittadini, fate tutti il vostro dovere. Accorrete in massa alle urne! È la prima volta che votate per il parlamento di Roma, la prima volta che votate come cittadini del vostro Stato. Affermate con la scheda in mano, che, dentro la Nazione, volete essere un popolo libero e fiero, che volete la vostra autonomia regionale, che volete l’insegnamento religioso nella scuola, che volete la rifusione dei danni di guerra, il pagamento delle requisizioni, il riscatto dei prestiti bellici per chi ha sottoscritto per forza. Abbasso la camorra, abbasso la massoneria! Fuori i parassiti! Vogliamo ordine e correttezza nei pubblici uffici! Finitela di tollerare i soprusi, le violenze, le prepotenze. Paghiamo le imposte, perché lo Stato ci garantisca l’impero della legge. Viva il Trentino colle sue tradizioni di onestà, di serietà, di laboriosità. Sono le virtù che ci hanno tramandato i nostri padri. Bisogna conservarle, difenderle sia colle leggi vecchie, sia con provvedimenti nuovi. Diamo mandato ai nostri deputati di propugnare i nostri interessi, di difendere i nostri diritti, chiedere giustizia per i nostri contadini, per i nostri operai, per i nostri impiegati; di ottenere protezione per il ceto medio dei dissestati dalla guerra, dei pensionati che patiscono la fame, degl’impoveriti che hanno perduti nella guerra i loro risparmi, di tutte le vittime del sanguinoso conflitto. Trentini! Il 15 maggio mettete nell’urna la scheda dello scudo crociato. Noi la voteremo assieme ai milioni di elettori delle altre provincie, che hanno fede nell’opera del PARTITO POPOLARE ITALIANO. Essi hanno fiducia che questo giovane partito salverà l’Italia dalla rivoluzione, perché farà la riforma agraria, spezzettando i latifondi, farà la riforma industriale, costringendo i padroni a dividere gli utili cogli operai, farà la riforma scolastica, introducendo la libertà d’insegnamento, farà la riforma amministrativa dello Stato, costituendo le autonomie regionali e l’indipendenza dei comuni, e diminuendo gli uffici superflui, farà la riforma militare, riducendo la ferma e introducendo la nazione armata. Viva il partito popolare! Il 15 maggio i Trentini accorrano in massa ai seggi elettorali. Sarà la nuova fortissima legione delle Alpi che si aggiunge a questo grande esercito della pace e del lavoro, che ha piantate le sue tende in tutte le regioni d’Italia. Avanti, al nostro posto, Trentini! Chi sta in disparte, chi sta fuori, è sordo alla voce della sua coscienza e ignora il richiamo dei tempi nuovi. 