Tutti i giornali danno la notizia della nomina del nostro direttore a segretario politico del Partito popolare italiano al posto del Prof. Sturzo, ma pochi, data l’ora tarda in cui la notizia ha potuto esser appresa, sono arrivati a commentarla. In genere, nelle relazioni che i giornali avversari danno della prima giornata dei lavori del Consiglio nazionale popolare , si avverte il senso di delusione suscitato in essi perché le loro previsioni di scoppio di dissidi, specie sulle dimissioni del Triumvirato provvisorio e sulla nomina del nuovo segretario politico, sono ancora una volta fallite. Dei giornali avversari il Popolo d’Italia accompagna la nomina dell’onor. Degasperi con qualche riga di commento scrivendo, tra le altre, queste parole che sono, implicitamente, un riconoscimento delle buone qualità del successore di Don Sturzo: «È difficile valutare sul momento le tendenze o meglio le sfumature di tendenze prevalenti in questo nuovo organo direttivo. L’on. Degasperi è sturziano, infatti, ma ha una personalità propria ed è soprattutto un parlamentare». La Stampa, dal canto suo, pure ritenendo una personalità come Don Sturzo insostituibile, definisce il nuovo segretario politico come un uomo «dotato delle maggiori qualità politiche». Dei giornali di parte nostra, scrive il Cittadino di Brescia: «L’amico on. Degasperi, assume un ben grave compito nel quale lo deve assistere la collaborazione cordiale di tutti i tesserati e di tutti gli organi locali del partito. Il momento è così delicato da esigere la maggior compattezza per mantenere il partito all’altezza che ha saputo conquistare e conservare tra le più grandi difficoltà e per spingerlo verso nuove civili conquiste. Alcide Degasperi, proveniente dalla Gioventù cattolica, dal movimento studentesco nostro, leader dei popolari trentini, esperimentatissimo nell’azione politica è certo atto a sostenere il grave pondo della direzione suprema del partito. Noi accompagnamo la sua opera coi più fraterni auguri». E il Corriere del mattino di Verona pur premessa la domanda se la continuazione del Triumvirato o il ritorno di Don Sturzo erano davvero possibili, scrive a sua volta: «Una volta decisa la scelta del nuovo segretario politico, essa era chiara ed univoca: De Gasperi, mente politica propria e robusta e insieme il più fedele continuatore della linea di Luigi Sturzo». 