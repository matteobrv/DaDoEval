Il principe Ruffo rivendica l’opera coraggiosa dell’on. Degasperi durante la guerra – La funzione del P.P.I. e la sua grande linea centrale – La lotta per la giustizia per preparare la pace. Roma, 7. Inaugurandosi oggi una nuova sottosezione del partito per i quartieri dei Borghi e dei Prati, ha avuto luogo stamane una solenne adunanza nella nuova sede che sta in via del Moscherino nei pressi di San Pietro. Alla riunione convennero numerose personalità del partito con alla testa il segretario politico on. Degasperi, al quale, in protesta contro la buffa campagna denigratrice del Popolo d’Italia venne fatta un’imponente manifestazione di simpatia. Parlò primo il presidente della sottosezione prof. Canaletti che, fra gli scroscianti applausi degl’intervenuti, fece al segretario politico l’omaggio di un magnifico mazzo di garofani bianchi; disse poi vibranti parole l’on. Cingolani, il quale ricordò d’aver salutato il Degasperi nel novembre del ’18, quando assieme a suoi due altri colleghi venne accolto trionfalmente a Roma, ove i cattolici romani, sotto la presidenza dell’on. Meda, gli avevano offerto un banchetto; e lo ricordò per confermargli anche oggi tutta l’ammirazione dei popolari per la sua opera di cattolico e d’italiano, esortandolo a trascurare una campagna di stupide denigrazioni, fatta da un mercenario addetto ai più bassi servizi del regime. Il discorso d’occasione venne tenuto dal principe Ruffo, presidente della sezione di Roma. Anche egli, dopo aver parlato di altre questioni di carattere generale, ricordò l’attività nobilmente patriottica dell’on. Degasperi durante la guerra e, dopo aver citato autorevolissime testimonianze, desume da una lettera dell’on. mons. Gentili, internato dall’Austria, perché non volle fare a nome dei popolari trentini una dichiarazione di lealismo, alcuni dati che caratterizzano l’atteggiamento politico dell’onor. Degasperi, durante la guerra. Al Parlamento viennese fu sempre all’opposizione e votò quattro volte contro i bilanci e contro le spese di guerra e contro le autorizzazioni dei prestiti, non concedendo né un soldo né un soldato, per quanto ad ogni tratto corresse la minaccia di chiudere la Camera e quindi di sospendere l’immunità dei deputati. Votò inoltre per l’abolizione dei tribunali militari e per la messa in stato d’accusa del ministero; tenne alla Camera dei discorsi così forti, prima e dopo Caporetto, che il Governo li fece sequestrare; né mai in qualsiasi forma, anche in tempi nei quali altri deputati d’opposizione, come i czechi, ritenevano di non potervisi sottrarre, acconsentì a dichiarazioni di lealismo che avessero potuto far dubitare dei suoi sentimenti italiani . «Come cancellare, come attenuare, come falsare un’opera così assidua, così ardita, così eminente, che fu del resto riconosciuta dal Governo nazionale coll’affidargli alla fine del 1918 delicati incarichi di fiducia? Come cancellarla, come attenuarla, come falsarla, se non facendo sfregio ed oltraggio alla verità?». Così conclude l’on. Gentili e così concludiamo noi, esclama il principe Ruffo, orgogliosi d’avere un capo così degno, esortandolo ad attenersi, di fronte ai bassi attacchi della stampa governativa, al dantesco «Non ti curar di lor, ma guarda e passa» (grandi applausi). I popolari hanno subito intuite le ragioni del diversivo: non si tratta di Degasperi che, quale presidente del gruppo parlamentare, rappresentò il partito di fronte allo stesso governo di Mussolini per tutto il periodo collaborazionista, senza che nessuno ne scoprisse la presunta indegnità politica; si tratta del capo di un partito d’opposizione, si tratta di colpire in lui il partito popolare, perché ha resistito e resiste alla dominazione fascista; a maggior ragione quindi noi circondiamo della nostra più completa solidarietà il nostro amato segretario politico. Parlarono ancora Rampolla che portò la adesione del dottor Donati (grandi ovazioni al Popolo) e il prof. Borromeo , ex-deputato di Roma, che in un efficace discorso esortò i popolari romani a riprendere vigorosamente l’opera di organizzazione. Infine, evocato insistentemente pronunciò brevi ma applauditissime parole il segretario politico. Accennato al suo fatto personale, solo per ringraziare gli amici della viva dimostrazione di simpatia, e dopo aver inviato un caldo saluto a don Luigi Sturzo, provocando gli scroscianti applausi dell’assemblea, disse di non voler pronunciare un discorso politico, ma solo rispondere ad un dubbio che gli si era affacciato, quando, venendo alla riunione, attraversò la piazza S. Pietro. Non è forse un sacrilegio il gettare in quest’area augusta la piccola parola della politica quotidiana, il sollevare querele politiche in faccia a questa imperturbabile serenità secolare, che sembrasse lo schiamazzo di una rissa volgare, venuta ad interrompere il ritmo sereno delle zampillanti fontane del Bernini? Fuori metafora, partecipando noi popolari alla rude campagna politica di quest’aspra stagione, ci siamo forse allontanati dalle tradizioni politiche dei cattolici di tutto il mondo e veniamo meno all’ispirazione cristiana del partito? Taluno ci ha mosso infatti questo rimprovero, quasi che mancassimo agli obblighi della fraternità cristiana e per accanimento di passione faziosa avessimo lasciato per via gl’insegnamenti del vangelo. Rispondo al dubbio e alla domanda: No, non lo credo, e questo affermo non solo per l’istintiva voce della coscienza, ma anche per il monito che ci viene dalla storia politica dei cattolici di tutti i paesi. Siamo un partito di centro, e qualcuno interpreta il centrismo come un adattamento ora alle forze di destra, ora a quelle di sinistra per servire di freno e di contrappeso e la nostra funzione dovrebbe esaurirsi nella ricerca del meno peggio fra le iniziative e le imprese altrui, e avrebbe per metodo costante il compromesso. Ma questa interpretazione equilibristica del nostro centrismo è falsa. Noi siamo centristi, non perché seguiamo una linea media, risultante dalle tendenze degli altri, ma nel senso che prendendo l’iniziativa e cercando per un nostro impulso e per una nostra via il progresso cristiano, seguiamo la grande linea «centrale» dei principii cristiani nella vita pubblica, linea che attraversa tutta la storia della civiltà moderna, linea che è troppo presso alla realtà della natura umana, per condurci agli eccessi dell’utopia rivoluzionaria, e segue troppo davvicino la morale divina, perché ci possa portare all’appoggio o alla tolleranza delle costruzioni sociali e politiche della moderna plutocrazia. Ecco il cammino dei cattolici di tutti i paesi nella politica della nostra epoca. Essi furono tanto più centristi quanto più la loro azione si svolgeva sotto l’impulso di una grande idea centrale cristiana: ed allora, allora solo lasciarono una vasta orma nella storia della civiltà europea. L’oratore rievoca a questo punto i cattolici della Polonia e quelli del Belgio, ricorda Görres a capo della rinascita nazionale della Renania e rileva che al di qua del Reno alle fortune politiche sorridevano le migliori speranze, quando Lacordaire si pose al servizio della Libertà o quando un giovane pari di Francia combatteva vittoriosamente la crociata della libertà d’insegnamento. L’opera più duratura del Centro germanico è la sua lunga battaglia ch’esso, lasciando alla sinistra il socialismo e a destra la reazione di Bismarck, combattè per la giustizia sociale. Noi sentiamo che anche oggi in Italia, i popolari combattono per una delle idee centrali cattoliche. Dissi altra volta ch’essa era la libertà; oggi potremmo dir meglio: la «giustizia». Voi sentite che siamo lontani dai tortuosi e talvolta inevitabili viottoli del compromesso, che combattiamo senza risparmio di persone e senza speranza di mercede: noi combattiamo per aprire un varco alla Giustizia! In mezzo ai rancori e agli agguati della rappresaglia, che s’annidano quasi in ogni comune, in mezzo a nuovi urti sociali che si preparano per gli abusi dei potenti e le reazioni dei deboli, fra la congiura dei complici silenzi e la connivenza dei corrotti profittatori… noi ci battiamo perché la Giustizia torni serena, imparziale, sicura a dominare su tutto e tutti. Chi desidera sinceramente affrettare la pacificazione, non s’illuda: solo la Giustizia porta in mano il ramoscello dell’ulivo, nessun’altra dea falsa e bugiarda che rappresenti la normalizzazione dell’ordine esteriore. La coscienza popolare è turbata per lo strazio della giustizia offesa. Chi lavora per la giustizia, prepara la pace; chi invece copre col manto della complicità o (se è ancor possibile) per ingenua buona fede l’offesa alle leggi morali, apre la via alla vendetta, cioè alla guerra civile. Questa è l’alta giustificazione morale della nostra lotta. Si potranno discutere metodi e atteggiamenti, che sono contingenti, ma la linea centrale corrisponde alle grandi tradizioni cattoliche della politica. L’oratore termina ricordando l’Anno Santo e facendo l’augurio ch’esso possa aprirsi in un’atmosfera pacata dal ritorno della Giustizia, sì che sia ristabilito l’ordine morale, nel disarmo degli spiriti e delle braccia. 