Travasando da un giornale all’altro, omettendo tutto quello che fu censurato, riferendo solo quello che ha passato il vaglio più rigoroso, attenendoci, ove riproduciamo parole precise, al testo diramato dall’ufficiosa Stefani e riprodotto in tutti i giornali, tenteremo di dare ai nostri lettori un’idea di quello che era il manifesto del partito popolare. In una prima parte il manifesto, diretto ai popolari, ricordava il nostro programma del ’19, per quanto si riferisce al criterio di libertà. Allora ci si preoccupava dello sviluppo delle libertà organiche, cioè della capacità di movimento e di vita dei comuni, delle provincie, dei sindacati operai, della scuola, della Chiesa, in confronto dello Stato accentratore e monopolista. Ora per le condizioni politiche sopravvenute bisogna preoccuparsi della libertà «come ragione pregiudiziale di vita e come difesa delle garanzie statutarie». Per questo il partito popolare non può né vuole disertare la presente battaglia. Esso ritiene quindi che i partiti i quali oltre combattere il fascismo, possono logicamente prendere impegni ricostruttivi per l’avvenire, debbano unirsi per rivendicare le seguenti pregiudiziali (Ag. Stefani): «Ristabilire nello spirito e nella forma la Costituzione che rappresenta il patto solenne fra Re e popolo, abolendo ogni milizia di parte, ripristinando tutte le libertà politiche e sindacali, particolarmente quelle di stampa, di riunione e di associazione; ridonare efficienza e valore al sistema rappresentativo, assicurando la piena funzionalità al Parlamento con l’abolire i pieni poteri formalmente richiesti ed effettivamente esercitati per mezzo dei decreti legge; sincerità e giustizia nelle consultazioni elettorali con assoluta garanzia di un’atmosfera di libertà; rinvigorire la fiducia della coscienza pubblica nella magistratura, la quale deve svolgere in piena libertà la sua alta funzione di tutela del diritto e dell’accertamento delle responsabilità in confronto di tutti i cittadini; garantire la giustizia dell’amministrazione al di sopra di tutti i partiti, per tutti e verso tutti, rendendo impossibile gli arbitrii, decentrando le funzioni e i poteri attraverso l’autonomia degli enti locali, assicurando l’indipendenza dei funzionari». A tali rivendicazioni corrispondono naturalmente per i partiti che le propugnano anche degli obblighi positivi che la Stefani sunteggia così: «invocando per questo programma immediato di rivendicazione costituzionale e democratica, il concorso degli amici e simpatizzanti, il partito popolare sa di combattere anche a difesa della propria bandiera, per crearle condizioni nelle quali sia possibile propugnare e realizzare il suo programma integrale. Sa però anche di trovarsi sullo stesso terreno di quanti uomini e partiti cercano la libertà nel presidio delle leggi e dell’ordinamento democratico. Le classi politiche dirigenti e le classi operaie, in questo periodo di vita nazionale, hanno imparato quale valore abbia la libertà e quale rispetto sia sempre dovuto agli uomini ed ai partiti, e maturata ormai la convinzione che chi invocasse oggi la fine dell’attuale pressione, pensando che possano venir tollerati domani nuovi turbamenti della vita nazionale con sedizioni, con esasperazioni artificiali della lotta economica, con scioperi dei pubblici servizi, tradirebbe la causa stessa della libertà». Il manifesto chiude infine rilevando che naturale premessa di una tale intesa dovrebbe essere la rinunzia a turbare l’accordo con iniziative di carattere anticlericale, quale fu sotto il Ministero Giolitti il tentativo di introdurre il divorzio o la manovra alla quale parteciparono anche i democratici di allora per far cadere nella commissione il progetto Croce sulla scuola. Così dice il comunicato Stefani: «Il partito popolare è consapevole che alle rivendicazioni odierne corrispondono non lievi responsabilità ricostruttive per l’avvenire e sicuramente ritiene che tale coscienza sia ormai salda in tutti i partiti di democrazia. Altri periodi vi furono nei quali il nostro proposito di collaborazione in ardue ricostruzioni finanziarie e sociali ebbe ad urtare contro diversivi di rivendicazioni particolaristiche che intaccavano l’integrità della famiglia, ostacolavano la libertà della scuola: ma noi siamo oggi convinti che, senza pregiudizio di questi e di altri problemi, i quali non toccano la ragione comune della lotta attuale, non verrà infranto lo sforzo ancora più arduo che da tutte le correnti democratiche è richiesto per conquistare la libertà politica al popolo italiano. Per questo noi siamo al nostro posto di lotta e di sacrificio». Il manifesto ha suscitato molti commenti, ma la discussione, come abbiamo già rilevato, diventa oscura ed incerta, non potendosi farla sul testo del documento popolare. Cerchiamo di riassumere le conclusioni, come balzano dalle dichiarazioni ufficiali. Non è vero che il manifesto significhi o preluda lo sbloccamento dell’Aventino. L’accordo difensivo contro il governo attuale rimane per le ragioni formulate nel manifesto del 27 giugno e del 13 novembre e vi partecipano tutte le minoranze aventiniane . Nessun fatto nuovo in riguardo. Ma bisogna pur dire al paese che esiste anche per alcuni partiti dell’Aventino una linea d’intesa positiva di azione legislativa e amministrativa che può valere anche per il dopo-fascismo: è questa la linea democratica, sulla quale massimalisti e repubblicani sollevano delle riserve, perché entrambi fanno valere delle pregiudiziali di carattere istituzionale; ad esempio quella monarchica. Anche in materia sociale, mentre gli unitari sono disposti a eliminare – salve formole di arbitrato da introdursi – lo sciopero nei pubblici servizi, i massimalisti non assumono impegni di sorta. Non si tratta quindi di sbloccare l’Aventino e di separare i gruppi che ne fanno parte; si tratta di distinguere entro la mantenuta solidarietà dei gruppi fra quelli che sono d’accordo solo in senso antifascista ed altri che oltre a ciò possono e vogliono appoggiare un governo di ricostruzione democratica. La cosa rappresenta una novità solo per le frazioni socialiste ed è fra loro che potrà condurre ad un chiarimento. In quanto all’opposizione dell’aula, nessun cenno particolare la riguarda. Non è però naturalmente nemmeno escluso che gruppi di sinistra liberali trovino in un tempo più o meno prossimo di poter aderire alla linea democratica, più sopra indicata. Ma la discesa dall’Aventino non c’entra. Con maggior logica si potrebbe chiedersi se non sarebbe coerente l’attendersi una nuova ascesa. Infine si è cercato di mettere in relazione coll’atteggiamento dei popolari l’uscita di Miglioli dal partito. Giuoco di fantasia! Miglioli venne deferito al Consiglio nazionale un mese fa per una sua intervista pubblicata dal giornale comunista il 12 dicembre 1924; e le ragioni del biasimo furono esplicitamente dette nel comunicato del Consiglio nazionale . Miglioli vi esprimeva idee che si approssimavano assai a quelle che i comunisti professano in materia, e ciò in aperta contraddizione colla confederazione del lavoro e col partito unitario. Oltre a ciò le idee ivi espresse urtavano talmente colla concezione cristiano-sociale del movimento operaio, che non rilevarle e non trarne le conseguenze, sarebbe stato deplorevole equivoco. Qui non c’entra né la sinistra, né la destra, né è questione di tattica o strategia politica; è questione d’idee cristiano-sociali o meno. Il significato contingente che Miglioli stesso cerca di dare alla sua questione personale è completamente arbitrario. 