La maggioranza possibilista degli operai, aderenti alla Confederazione del lavoro, quando si affermò con mezzo milione di voti l’o.d.g. D’Aragona contro 400 mila voti dati alla proposta massimalista, votò però anche la aggiunta esplicativa, con cui si diceva che il controllo sindacale delle industrie doveva servire per aprire un varco verso il comunismo. Ora il controllo operaio è assicurato, nel senso che il governo e gl’industriali ne hanno accolto il principio e dato incarico ad una commissione paritetica di preparare un progetto concreto per la votazione in Parlamento . Siamo dunque o saremo tra breve al varco del comunismo? Ovvero siamo alla vigilia di una ricostruzione economica tipo russo, nella quale, scomparsa ogni proprietà, ogni funzione del risparmio, ogni molla per l’interesse privato, non esistano che due fattori: da una parte lo Stato a traverso i suoi ispettori o controllori che poi diventano in realtà gestori e dall’altra parte gli operai, possessori in teoria, ma di fatto semplici usufruttuari, delle fabbriche verso il compenso di quella quota di beni che loro è necessaria non per nuove ascensioni economiche che sono una ripudiata conseguenza del sistema capitalista, ma per campare la vita? E raggiunta tale costruzione economica non s’imporrà parallelamente la nuova forma politica di governo, la forma sovietista, la dittatura del proletariato, il che vuol dire il dominio assoluto del Partito comunista? A questa domanda va risposto con un sì o con un no, a seconda delle condizioni politiche in cui si andrà elaborando ora nel prossimo tempo l’esperimento. Senza dubbio l’Italia è giunta al varco, ma il varco non dev’essere necessariamente verso il comunismo. Il varco aperto ora col decreto Giolitti sbocca su due vie: economicamente, o nella gestione comunista delle imprese o nella loro gestione sindacale, nel senso cioè che i sindacati di tutti i fattori naturali della produzione (industriali, ingegneri, impiegati, operai) gestiscano collegialmente l’impresa con assoluta prevalenza delle rappresentanze del lavoro; politicamente o nel passaggio del potere dello Stato ad una sola categoria ed effettivamente alla dittatura del partito massimalista, ovvero nella creazione di una democrazia del lavoro, nella quale, sia mediatamente a traverso il suffragio universale, sia organicamente a traverso il riconoscimento giuridico delle classi, le categorie dei produttori intellettuali e manuali esercitino nello Stato una definitiva prevalenza. Ebbene quali delle due vie prenderà la nostra nazione? Entro il movimento socialista, la parte politica è assolutamente per la conquista comunista. L’«Avanti!» e tutti i dottrinari o propagandisti politici, rimasti in minoranza entro la Confederazione del lavoro, subiscono la regolazione legale del conflitto metallurgico, colla riserva che il futuro organismo di controllo sia un nuovo mezzo di lotta in mano dei socialisti contro la attuale gestione delle imprese, non uno strumento per trasformarle. Essi credono con Marx che nessuna trasformazione economica sia possibile senza la confisca violenta, decretata dal potere politico, e quindi per loro ogni progresso nel terreno economico viene valutato solo in quanto può servire alla conquista della dittatura politica. Vi ha però una grande massa, sia pure organizzata dai socialisti, la quale non si preoccupa del comunismo come sistema di Stato o come ideale del collettivismo economico, ma quello che vuole è il cooperativismo nelle imprese, la propria elevazione a comproprietario, la fine di questo sistema rigido del salariato coi suoi scioperi e coi suoi conflitti a turno fisso. A questo senso giusto e sano della classe operaia corrisponde il programma del Partito popolare che propone, secondo i casi, due soluzioni alternative: quella ideale, la cooperativa di lavoro e di produzione, quella subordinata ma necessaria ancora in un grande numero di casi, l’azienda mista, colla partecipazione degli operai alla gestione dell’impresa, assicurando mediante l’azionato operaio una graduale, ma possibile e legale presa di possesso degli operai di tutta l’azienda mediante il passaggio delle azioni dagli anonimi capitalisti agli operai, impiegati ecc. che lavorano nelle fabbriche. Il decreto Giolitti dà accesso a tutte e due le soluzioni. La commissione paritetica, secondo il decreto, «studia l’organizzazione delle industrie sulla base dell’intervento degli operai al controllo tecnico e finanziario o all’amministrazione dell’azienda». Se la commissione si arresterà al primo compito, cioè al controllo e se il Parlamento voterà una simile legge, può essere davvero che si apra semplicemente un varco verso il comunismo, un organo cioè che prepari gli operai alla confisca ed alla gestione collettiva: sarebbe la rivoluzione economica più grave ancora quando passasse nel campo agrario. Se invece dalla futura legislazione risulterà disciplinata, agevolata e, date certe premesse, necessaria la partecipazione degli operai all’impresa e regolato il crescere di tale partecipazione, allora il varco è aperto verso una grande trasformazione sociale che poggia sulla collaborazione delle forze naturali della produzione per arrivare però, salvando la funzione sociale delle proprietà e del risparmio, alla prevalenza direttiva del lavoro. Batterà l’Italia questa via? Ripetiamo la domanda e ripetiamo la risposta. Noi crediamo che se le classi medie, le quali sono interessate indirettamente al conflitto, faranno sentire vivace la loro voce e la loro pressione sui fattori politici, se nelle classi industriali prevarrà uno spirito dì accorgimento e di lealtà, se nell’opinione pubblica ogni propaganda catastrofica sarà controbattuta da un ottimismo alacre e combattivo, venga essa dai rivoluzionari a tutti i costi, o venga dai conservatori alla «Corriere della Sera» che ora vorrebbero precipitare gli avvenimenti per approfittare dell’ondata di reazione che… verrà, sì, ma quando e a qual prezzo, e dopo quali esperimenti? ….noi crediamo che la grande opera può ancora riuscire. Studiate la storia della Convenzione francese e poi studiate quella della Camera dei comuni dello stesso periodo, e poi scegliete! Per il Partito popolare è giunta la sua ora. Da solo non può riuscire, ma riuscirà se saprà divenire nei momenti di ansia e di confusione il faro d’orientamento. 