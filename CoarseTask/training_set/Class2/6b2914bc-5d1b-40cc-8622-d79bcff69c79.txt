DE GASPERI. Onorevoli colleghi, se io fossi incaricato di esprimervi tutto il sentimento che anima i miei colleghi del Gruppo popolare in confronto delle dichiarazioni del presidente del Consiglio, dovrei anzitutto riferirmi al linguaggio da lui usato nel giudicare l’attività di questa Camera, È un linguaggio nel quale risuona una eco rivoluzionaria, un linguaggio che da questi banchi non può essere accolto per due ragioni. Perché esso può venire interpretato come svalutazione del supremo organo costituzionale dello Stato italiano, e perché accomuna in un ingiusto e sommario giudizio uomini che hanno la coscienza di essere venuti qui a fare tutto il loro dovere di legittimi rappresentanti della nazione. È vero, questa Camera fu talvolta sorda e grigia, ma spesso anche accolse la eco delle più sincere preoccupazioni per gli interessi del paese, spesso risuonò di vivaci proteste contro gli attacchi che fuori si muovevano contro le leggi, contro la nazione, e fu spesso testimone e animatrice di sforzi tenaci diretti a sanare moralmente e materialmente la patria straziata dal lungo travaglio del dopoguerra. Il fascismo rivoluzionario avrebbe potuto allora farne un bivacco, ma il giorno dopo, ne siamo convinti, avrebbe sentito che ne sarebbe stata colpita la stessa maestà della nazione che esso si proponeva di reintegrare. Noi non abbiamo qui funzione di rappresentare l’universalità della Camera; ma per parte nostra teniamo ad affermare che oggi, come ieri, come domani, liberi da ogni viltà per la sollecitudine delle nostre persone che sono poca cosa, forti dell’assenso che ci viene da chi liberamente ci diede il mandato, lo eserciteremo con serenità ed equilibrio, con la sola preoccupazione dei supremi interessi del paese. (Approvazioni). Ma in verità, il tono rude con cui il presidente del Consiglio ha iniziato il suo discorso ci richiama ad una realtà ancora più dura, cioè al fatto rivoluzionario che ha condotto il presente Governo al potere e alle condizioni rivoluzionarie dalle quali non siamo ancora del tutto usciti e che, per assegnare nettamente le responsabilità e per stabilire il giuoco delle forze agenti nella politica del paese, sarebbe opera vana e dannosa voler nascondere sotto le forme convenzionali e tradizionali del costume parlamentare. Le ragioni dello sviluppo di questo rivolgimento istituzionale possono addebitarsi a vari fenomeni della guerra e del dopoguerra e anche alla crisi economica; ma in parte notevole, è vero, devono attribuirsi alla paralisi statale causata dall’eccessivo accentramento dei poteri negli organi centrali del parlamentarismo e della burocrazia, all’accumulamento di ogni potere legislativo nella Camera, alla atrofia del Senato e alla mancanza di organi periferici con la conseguente disintegrazione delle forze locali. Contro questo Stato accentratore e monopolizzatore, il partito popolare ha proceduto con opera di critica e con propositi di legale trasformazione. Il fascismo invece è insorto con l’azione diretta e violenta. Noi ci spieghiamo le origini e abbiamo comprensione per lo spirito ed il proposito che lo hanno animato; ma il metodo non rispose né risponde ai nostri criteri etici e politici. Ecco perché, in una certa misura, noi ne abbiamo anche sofferto l’urto. Ciò non pertanto i nostri amici, dopo che il movimento insurrezionale ebbe vita costituzionale dall’incarico della Corona, entrarono a far parte dei nuovo Governo con la ferma speranza che al di là di ogni valutazione della sua opera e funzionalità passate, quell’istituto parlamentare che i nostri padri ci hanno conquistato attraverso il martirio delle lotte per la libertà e che rappresenta il patto d’alleanza fra la maestà del re e il suo popolo, debba rimanere per rinvigorirsi a presidio della libertà dei cittadini e per la grandezza d’Italia. (Applausi al centro). Perché, secondo le nostre convinzioni, inseparabili sono nel nostro regime la volontà del popolo e la volontà del re, le due fonti dei nostri diritti civili e politici. Né può supporsi in alcuno il proposito di ritornare ai Governi paterni e illuminati, riducendo il Parlamento ad una funzione meramente consultiva. MUSSOLINI, presidente del Consiglio dei ministri, ministro dell’Interno e ad interim degli Affari esteri. Sarebbe già una gran funzione! DE GASPERI. Per questo a noi non fa impressione la frase detta dal presidente del Consiglio, di una Camera passibile di scioglimento fra due giorni o fra due anni… (Commenti). Fra due giorni o fra due anni, il Gruppo popolare è pronto alla sua civile battaglia; ma l’appello al paese, subito o a tempo, deve esprimere sempre la libera volontà del nostro popolo. Saprà il re trovare il momento in cui ha da essere fatto. Noi, per la nostra dignità, chiediamo soltanto che lo scioglimento avvenga non un giorno più tardi di quello in cui si avverta la necessità di farlo per il bene della nazione (commenti), e che il sistema elettorale non sia mutato con artifici aritmetici o geometrici che sovrappongano una minoranza alla maggioranza o ledano il principio della giustizia rappresentativa. MUSSOLINI, presidente del Consiglio dei ministri, Ministro dell’Interno e ad interim degli Affari esteri. E non permettano di governare! (Approvazioni a destra e a sinistra). DE GASPERI. Noi non siamo, onorevole presidente del Consiglio… MUSSOLINI, presidente del Consiglio dei ministri, ministro dell’Interno e ad interim degli Affari esteri. Bisogna decidersi! DE GASPERI. …di questa convinzione, e siamo certi di trovare nella pratica soluzione del problema la via per conciliare le due necessità e la compatibilità dei due centri… MUSSOLINI, presidente del Consiglio dei ministri, ministro dell’Interno e ad interim degli Affari esteri. Siamo in quest’ordine d’idee! DE GASPERI. …ma frattanto quello che oggi importa, e quello che è mancato da parecchio tempo, è la volontà fattiva di Governo ed il proposito e la forza di ristabilire la legge e la disciplina nel paese. Questo proposito ci viene annunziato con tutta fermezza là dove il presidente dice che la legge sarà fatta rispettare a qualunque costo, anche contro l’eventuale illegalismo fascista! E la forza crediamo e ci auguriamo vi sia: allo scopo che va assolutamente raggiunto, se la boccheggiante nazione deve essere salva, conviene concorra l’assidua volontà, lo spirito di abnegazione anche di questa Camera! Tale significato ha il nostro appoggio ed il nostro voto. Ci si chiedono i pieni poteri per la riforma amministrativa e per la riforma finanziaria. Noi non opponiamo a questo esperimento chirurgico esagerate misure cautelari che siano superflue: il male è giunto ad un punto che ogni più ardito proposito di combatterlo deve essere fatto ed incoraggiato. Per la riforma amministrativa già l’articolo 1 della legge 13 agosto 1921 concedeva quasi uguali poteri ad altri Governi. Per la riforma tributaria la Camera ha appreso ed avrà modo di conoscere più particolarmente le direttive del Governo, dopo di che dovrà essa esprimere concretamente il suo pensiero e prospettare a voi quali siano i termini di questa via nella quale il Governo eserciterà i suoi poteri discrezionali. Un cenno ancora che non riguarda immediatamente le comunicazioni del presidente del Consiglio, ma si riannoda al discorso dell’onorevole Terzaghi, oratore del Gruppo fascista. Due argomenti hanno animato le sue dichiarazioni: la necessità di ricostruire e di valorizzare le organizzazioni sindacali del lavoro e l’argomento della pacificazione. Antichi assertori dell’ordinamento sindacale corporativo e partigiani della costituzione giuridica delle classi, convinti, non da ieri, che la politica dell’Italia che risorge dovrà rappresentare soprattutto l’ordinato impulso del lavoro organizzato, i popolari fanno voti perché si giunga presto alla concentrazione di tutte le forze operaie che vogliono il loro progresso entro la nazione e per la nazione, ed a tale scopo daranno il loro contributo di forze e di buona volontà. Il secondo pensiero, quello della pacificazione, chiudendo tutto questo periodo di odii, di contrasti violenti e di sangue, trova la sua più formale espressione nella richiesta rivolta al Governo, da parte fascista, di una amnistia. È una richiesta alla quale ci associamo di tutto cuore. Attendiamo dal Governo la inesorabile soppressione di ogni illegalità, la rigida tutela delle libertà costituzionali. Ma in questa azione di autorità tutti i partiti e tutti i cittadini devono aggiungere la loro opera di conciliazione. Nel fascismo (si è affermato spesso qui) divampa la passione e l’orgoglio di rendere l’Italia d’oggi degna della sua grande tradizione millenaria. Ebbene, questa è tutta illuminata da una fede religiosa, non instrumentum regni, non strumento di Governo, ma vita intima delle coscienze e insopprimibile forza di ogni progresso della gente nostra, animatrice di tutte le lotte per la libertà e restauratrice dell’ordine nella pace e nella giustizia, dopo le fosche ore dei periodi di decadenza. (Applausi al centro). Onorevole presidente del Consiglio, che la nuova classe dirigente d’Italia sappia veramente inserire se stessa e l’opera sua in questa grande tradizione nazionale: ecco l’augurio che facciamo per le fortune della patria! (Vivi applausi al centro). Poiché l’oratore precedente si è riferito a delle questioni locali – con un cenno però, tendenziale, di carattere politico, che può avere nesso con il punto di vista nazionale – mi si permetta di dire, affinché dalle eventuali risposte del presidente del Consiglio non possa sorgere dubbio, che quando noi italiani delle nuove province parliamo dello stesso argomento istituzionale del quale ha parlato l’onorevole Reuth Nicolussi, se noi riteniamo possibile conciliare con la più perfetta unità alla patria, con la più gelosa difesa del sentimento nazionale sulle nostre frontiere il mantenimento o l’acquisizione al diritto italiano di elementi decentrativi locali, ben distinguiamo questo nostro sentimento, e tendenzialmente e sostanzialmente, da quella che può esser la tendenza e da quella che può essere la sostanza delle richieste fatte qui a nome di una parte, la quale può di fatto nell’elemento decentrativo coincidere con il nostro postulato, ma non già in quella che deve essere la tendenza doverosa d’ogni italiano nelle nuove province. (Vivi applausi al centro – Molte congratulazioni). 