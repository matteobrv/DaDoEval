Tremila delegati di tutte le valli trentine, raccolti domenica a Trento, hanno votato una protesta «contro un sistema di governo che è contrario ai diritti, agl’interessi, ed alla dignità dei paese» ed hanno chiesto «di poter usare dell’unica arma legale di difesa che le può venir messa a disposizione cioè dell’arma del voto, per le elezioni nel Parlamento, nella Dieta e nei Comuni». L’adunanza ha avuto la sensazione giusta che l’attuale è un sistema di governo burocratico, che per natura sua, a parte anche gli uomini che lo compongono, non dà alcuna garanzia che i problemi urgenti vengano risolti o che ne venga affrontata sul serio la soluzione con riguardo alla volontà del paese. L’assemblea ha ricordato come dal giorno dell’armistizio, durante le trattative di Parigi, durante il lungo dominio militare, al momento di risolvere i problemi gravi del periodo transitorio, al momento di stabilire il sistema di governo attuale e più tardi, il Trentino è sempre stato messo innanzi ai fatti compiuti. Ora poi nella questione provinciale un comunicato governativo affacciava il pericolo che si prendesse una decisione senza sentire i trentini, quasicché non si trattasse delle sorti di una terra che è in gran parte cosa loro, né essi avessero altri titoli per prendere dai primi banchi la parola. Di fronte a tale eventualità, la protesta e la ribellione erano naturali, com’era fondata l’apprensione che l’attuale governo, debole, per programma e per consuetudine di metodo, di fronte ai prepotenti, s’impegnasse coi tedeschi per una via di cui non avesse ancora studiato il cammino e gli sbocchi. Con sentimenti non dissimili si apprestano alla dimostrazione di questa sera il Consiglio comunale di Trento e la cittadinanza. Negozi chiusi, gente in strada, proteste nell’aula municipale. Anche questa sera dunque come tante altre volte nella storia passata. Qualcuno potrebbe sorridere, pensando che nulla ci sia di mutato, che la situazione sia identica, ma solo capovolta. Forse anche a Bolzano spunterà questo sorriso sarcastico: i trentini sono sempre gli stessi: prima l’indirizzo era Vienna, oggi è Roma, prima erano le guardie, oggi sono i carabinieri. Ma le apparenze analoghe ingannano e sarà bene rilevarlo, forse anche per qualche trentino. Una volta eravamo nello stato austriaco una minoranza esigua e la nostra protesta mirava più in là dell’ordine del giorno che si votava; una volta la protesta aveva in sé il colorito della disperazione e ad un tempo della rassegnazione degli oppressi; oggi, viva il cielo, siamo in Italia; e se una serie di errori da parte del governo, qualcuno dei quali vorremmo volentieri imputare alle difficoltà della situazione, ma la maggior parte dobbiamo attribuire all’ostinazione con cui non venne tenuto conto degli uomini del paese; se, dunque, una serie di errori da parte del governo ci costringe ad un movimento di protesta, essa è ben di diverso spirito di quella d’una volta, poiché oggi è animata dalla sicura fiducia che non faremo invano appello alla nostra nazione. La nostra affermazione sarà quindi circondata da quella calma dignitosa di chi non può dubitare del proprio avvenire. Alla nazione nostra infatti noi non chiediamo nulla che contrasti collo spirito dei tempi, nulla che sia in contraddizione coi suoi interessi. Fautori ardenti e convinti del decentramento amministrativo e delle autonomie locali, noi riaffermiamo la nostra precisa volontà che il regime autonomista venga nelle nuove provincie ricostruito ed allargato, disposti ad esaminare spassionatamente ogni speciale postulato di regione o di circondario. Ma noi neghiamo che tale costituzione possa avvenire sotto la pressione di agitazioni politico-internazionali e che possa venir determinata o comunque pregiudicata da trattative unilaterali fra il governo di Roma e i vecchi rappresentanti della politica tedesca, e reclamiamo per i trentini il diritto di trovare a Roma il tavolo sgombro da qualsiasi pregiudiziale. Solo a questa condizione può ancora venir rimediato al grave ed offensivo errore di procedura commesso. Di più il diritto primordiale di ogni Stato democratico va anche questa volta solennemente riaffermato. Simili questioni non si possono risolvere senza che vi concorrano col loro voto i rappresentanti eletti della popolazione. Vogliamo quindi le elezioni quanto prima, subito! È il mezzo più sicuro di far valere le nostre ragioni. L’on. Nitti ha preso solenni impegni in tal riguardo: è ora che, come spesse volte fece il nostro partito, oggi il paese intiero reclami il mantenimento della parola data. 