Ci sono alcuni uomini nel Trentino, venuti dalla classe politica del paese e dalla cosiddetta borghesia, che si attribuiscono il compito audace di garantire le sorti avvenire della regione e di assicurarne per sempre la prosperità. Costoro nel giorno della sagra di Trento si sono raccolti a convegno , ed essi, i dotti del partito, circondati dal drappello dei semidotti, hanno riconfermato il programma socialista per salvare, rinnovare e rendere felice, assieme al resto del globo, anche questa nostra regione. Di questo programma abbiamo già riferito i caposaldi. Ma ecco com’esso si potrebbe anche formulare, tenendo d’occhio la realtà che ne circonda. Il Trentino ha bisogno di ricostituire le sue amministrazioni autonome e di mantenere nell’amministrazione del comune, della provincia, dell’agricoltura istituzioni già sperimentate, libere, che potranno venir aumentate, ma non diminuite. In questo stadio bisogna impedire sia nella legislazione come nell’amministrazione un livellamento accentratore che distruggerebbe senza edificare. Ebbene i nostri socialisti per bocca dell’on. Alessandri , tuonano contro il governo, perché non introduce subito, di punto in bianco, la legislazione delle vecchie provincie, perché non abbatte tutto quello di particolarmente regionale che qui ha trovato e «invita il gruppo parlamentare socialista a fare di ciò, argomento di protesta in Parlamento». Il Trentino ha un credito, per il risarcimento danni della zona nera, di un miliardo e mezzo verso lo Stato italiano (Stato borghese). Il Trentino ha d’avere dall’Austria, rispettivamente dall’Italia creditrice dell’Austria, dei notevolissimi importi per sussidi e requisizioni non pagate, risparmi non rifusi, corone non cambiate, titoli non convertiti, importi che si possono calcolare in 700-800 milioni. Sono questi denari, per la massima parte, della povera gente. Che cosa propongono i nostri socialisti per mettere a posto i debitori? Dinamite ai palazzi e alle chiese cioè la rivoluzione sociale. Bisogna «aggravare ed affrettare il fenomeno di dissolvimento borghese» ed «avvisare ai mezzi immediati dell’azione rivoluzionaria». Renner e compagni s’affaticano a sollevare il credito dello Stato austriaco; i nostri socialisti invece che pur si vantavano un giorno di tali maestri, avvisano a tutti i mezzi possibili per sgretolare lo Stato italiano e spingerlo sulla strada del fallimento. Un socialista trentino oggi, fosse anche il più fervente partigiano di Marx, di fronte alla situazione specialissima del nostro paese, dovrebbe fare questo ragionamento. L’ordinamento comunista introdotto nel momento della più profonda depressione economica, è certo un disastro; pensiamo quindi a metterci prima un poco a posto. Appena passato il terremoto, e subito dopo il terremoto, fra i ruderi, non si può fare la rivoluzione. Ah sì; Flor, L. d’Avio, Groff e compagnia trovano in vece che è urgente fare «la più intensa propaganda socialista e rivoluzionaria nella forza armata» e che la meta che bisogna raggiungere subito è il «crollo del sistema capitalistico», come scrive in bello stile il Flor stesso. Questo Sansone ha un programma allegro; le masse filistee possono raccogliersi fiduciose sotto le volte del tempio; codesto organizzatore degli edili ha un sistema edile meraviglioso: il crollo! 