Il giorno 20 e seguenti avrà luogo dunque a Venezia il congresso nazionale del Partito popolare italiano. Gli argomenti generali che vi verranno trattati destano il massimo interesse. Specie la discussione sul collaborazionismo coi socialisti e l’ordine del giorno sul decentramento regionale provocheranno un ampio e fecondo dibattito. Il congresso sarà certo uno dei più vivaci e istruttivi. Oltre a ciò una giornata del congresso verrà dedicata a tre sezioni speciali. Una di queste sarà la sezione delle terre liberate e redente. È la prima volta che le tre Venezie si raccolgono in una comune adunanza per discutere i propri interessi e farli valere poi in seno ad un’assemblea nazionale. Si tratterà qui in particolare della ricostruzione, dei danni di guerra, della disoccupazione. Ma è anche la prima volta che si raccolgono in un convegno numeroso i delegati delle nuove provincie, di Gorizia, di Trento, di Trieste. L’on. Degasperi, per incarico della Direzione centrale, ha convocato a Venezia giovedì prossimo una riunione ristretta onde fissare definitivamente gli argomenti che verranno messi in discussione. Sarà questa l’occasione di dar rilievo ai nostri problemi istituzionali e finanziari e di guadagnarvi l’interessamento di una parte notevole dell’opinione pubblica italiana. Questo procedere a ondate in mezzo all’alta marea della politica nazionale potrà sembrare a taluno un metodo rischioso, incerto e poco redditizio, ma secondo il nostro parere, in uno Stato democraticamente tumultuario – com’è il nostro – almeno nel turbolento periodo che attraversiamo, non c’è altra via che conduca a buon porto. Ragionavamo recentemente con un rappresentante dell’Alsazia-Lorena sulla stessa materia, ed egli si lagnava amaramente dell’isolamento in cui si trova la deputazione delle nuove provincie francesi. È una disgrazia, diceva, che a Parigi non esista un partito popolare organizzato, come il vostro, che possa far suoi i nostri postulati regionali. Isolata e localizzata, la nostra politica assume in Parlamento una caratteristica antipatica, che per quanto in realtà sia solo reazione all’accentramento, viene tuttavia sfruttata come opposizione alla patria francese. Di qui l’enorme difficoltà di mantenere o far passare delle istituzioni speciali e regionali. Noi siamo in una situazione più favorevole. Vediamo di sfruttarla. Approfittiamo di ogni occasione per risvegliare intorno ai nostri problemi l’interessamento dei rappresentanti nazionali e dei partiti politici. A Venezia finalmente sentiremo anche la voce degli adriatici. Le risoluzioni saranno comuni, preludiando, speriamo, ad una intesa fattiva coi rappresentanti della Venezia Giulia, anche in Parlamento. Una doppia ragione ci spinge quindi ad insistere presso i nostri amici affinché facciano il sacrificio di convenire numerosi a Venezia. Sappiamo le difficoltà finanziarie, ma le sezioni devono intervenire col loro aiuto ed anche le associazioni cooperative locali dovrebbero contribuire generosamente alle spese di rappresentanza. Avanti, con slancio, le sezioni trentine devono farsi onore! 