Il Partito popolare italiano celebra in questi giorni il suo terzo anno di vita. Il primo appello-programma fu infatti lanciato da Roma il 18 gennaio 1919 . La via percorsa da allora ad oggi non è stata facile né breve. Non facile perché alle diffidenze verso ogni novità si aggiunsero, particolarmente al principio, le immense difficoltà di prendere posizione come partito di collaborazione tra le classi, su di un terreno rovente e agitato da fermenti rivoluzionari. Non breve, perché all’opera fervida di organizzazione nel paese il partito ha saputo anche aggiungere altro, che gli ha valso di conquistare un degnissimo posto nella vita politica e parlamentare del paese. Dal punto di vista interno, dopo il lavoro di orientamento generale compiuto al congresso di Bologna (giugno 1919), dopo lo scontro delle due tendenze differenziatesi sul terreno economico-sociale avvenuto al congresso di Napoli (aprile 1920), il partito ha ritrovato la sua più completa unità programmatica e tattica al congresso di Venezia (ottobre 1921). Nel campo parlamentare il partito, dopo aver conquistato la proporzionale politica, seguitò a trarne tutte le conseguenze, favorendo la riorganizzazione degli uffici della Camera sulla base dei gruppi di partito e introducendo coi famosi «9 punti» il sistema delle contrattazioni programmatiche, esplicito e pubblico, nella risoluzione delle varie crisi di gabinetto . Escluso dal secondo ministero Nitti, ne provocò la caduta per la mancata ricostituzione dell’autorità dello Stato. Ottenne le più salde promesse intorno ai punti fondamentali del proprio programma ricostruttore, accettò di entrare nel terzo gabinetto Nitti, passato come un fantasma nella vita di Montecitorio. A Giolitti apportò lealmente il contributo dei propri uomini e della propria forza, restando fedele agli impegni presi anche quando gli ondeggiamenti degli altri gruppi di maggioranza ferivano al cuore i suoi più cari propositi, come avvenne per il dispettuccio sul divorzio passato con un colpo di mano agli uffici e per la livragazione [sic] dei progetti Croce sull’esame di Stato e sulla sistemazione dei corsi paralleli aggiunti. Fu sotto Giolitti il massimo propulsore per preparare e imporre la parificazione del prezzo politico col prezzo economico del pane, apportando uno sgravio di otto miliardi al bilancio annuale dello Stato. Con Bonomi il partito popolare fu ufficialmente riconosciuto il fulcro della situazione parlamentare. Del resto, per il nullismo negatore del gruppo socialista, per la incoerenza dei vari gruppi liberali-democratici, per il rigidismo inflessibile teoretico e antirealista delle destre, il partito popolare fin dal principio era stato il vero fulcro di ogni combinazione parlamentare di governo. In questi tre anni di vita lo sforzo realizzatore del partito si è dimostrato prevalentemente prima nella ricostruzione della funzionalità del parlamento, poi nella ricostruzione della finanza statale (prezzo del pane) e dell’autorità dello Stato con la sua serena opposizione sia al bolscevismo rosso che al conservatorismo fascista. Mentre la propria sintetica visione del fenomeno complesso della produzione lo spinse durante tutto questo periodo a invocare a gran voce la realizzazione del proprio programma sociale, chiedendo costantemente a tutti i governi la discussione dei progetti sul latifondo, sulle Camere regionali di agricoltura, sulla riforma del Consiglio superiore del lavoro, sulla registrazione delle organizzazioni sindacali, e sul loro riconoscimento giuridico; mentre coll’«opera di fiancheggiamento data alle organizzazioni bianche dei lavoratori, oltre a far apprezzare nella risoluzione di contrasti pratici e contingenti la propria sintetica direttiva ispirata alla giustizia cristiana, propugnava anche alacremente la radicale trasformazione del contratto di lavoro per avviarlo alle vere e proprie forme di associazione tra capitale e lavoro; l’idea cristiana, ispiratrice di tutto il suo programma e di tutte le sue azioni, condusse finalmente il P.P. a dare la massima importanza ai problemi della spiritualità. Di qui la sua fervida adesione al programma di rinnovazione della scuola italiana, la sua lotta tenace per la conquista della libertà scolastica. È l’unico partito in Italia, dal 1860 a oggi, che abbia fatto di questo punto specifico una condizione sine qua non per partecipare a qualsiasi opera di governo, e dai famosi nove punti in poi, in ogni risoluzione di crisi, esso entrò nelle varie combinazioni solo dopo avere avuto su questo punto le più esplicite assicurazioni. Così il problema della scuola, relegato fino a quel momento tra i problemi di secondaria importanza, assurse, per opera del partito popolare, alla massima dignità di problema politico di primo ordine. Le opposizioni e i tradimenti degli altri gruppi, sia di maggioranza sia di opposizione, dimostrano quanto tenaci fossero le catene saldate ai piedi della scuola italiana e quale tenace sforzo sia stato necessario anche semplicemente per tornare a impostare politicamente l’ardua questione. Quando le ultime lotte elettorali, amministrative e politiche, contrassegnate l’una o l’altra da una rigida intransigenza allo scopo di mantenere alla nazione per l’opera di ricostruzione integre e incontaminate le proprie forze rinnovatrici, dettero al partito popolare la dimostrazione sperimentale della reale corrispondenza tra il proprio ideale e le forze vive agenti nel popolo nostro, esso sentì che era giunto il momento di iniziare lo sforzo più vasto per la ricostruzione integrale dello Stato. Allora, entrando nel ministero Bonomi, esso esigeva la realistica valutazione della propria forza, chiedendo di prendere diretta parte alle direttive politiche generali; e riprendeva intanto ad agitare nel Parlamento e nel paese il problema, apparentemente tecnico, ma fondamentale e rinnovatore, del decentramento statale, delle autonomie locali, della costituzione della regione, della liberazione, in una parola, di tutta la vita nazionale dalle strettoie del quarto potere, anonimo e irresponsabile, della burocrazia. Oggi, mentre si compie il suo terzo anno di vita, incombe sulla nazione la minaccia del collasso e della paralisi di ogni sua attività economica. Il Partito popolare vede in questo tragico epilogo la realizzazione delle sue previsioni. Il suo sforzo costante per l’incremento della produzione nazionale colla lotta contro tutte le forme di economia associata, alimentatrice con il denaro dello Stato di interessi privati e particolaristici, spesso antitetici agli interessi generali della nazione; colla lotta diuturna contro tutte le industrie anti-naturali, tenute in piedi da mezzi protezionistici artificiali; colla spinta alla produzione agricola e alla trasformazione industriale dei nostri naturali prodotti; colla invocazione delle provvide leggi sociali dirette a spegnere fermenti di odio e ricreare nei lavoratori l’affetto al lavoro e l’interesse diretto alla floridezza della produzione – questi suoi molteplici sforzi, diciamo, spesso misconosciuti dai più, talvolta calunniati come demagogici e anti-patriottici, erano proprio diretti a prevenire e impedire i giorni tristi che si stanno oggi abbattendo sulla economia nazionale. Non meno significativa è la testimonianza che proprio in questi giorni gli avvenimenti di politica estera stanno dando alla realtà della visione popolare. La conferenza di Cannes, che va a sboccare nella conferenza di Genova , è l’inizio di quella revisione della falsa pace di Versailles, che il partito popolare formulò al suo secondo congresso, quando ancora non era stata ratificata e con le dichiarazioni che l’on. Longinotti sostenne a viso aperto in seno alla commissione parlamentare per la ratifica dei trattati di pace. Con un tale bilancio, il Partito popolare può bene avviarsi a celebrar degnamente il proprio terzo anno di vita. 