Il «Contadino» ha pubblicato un articolo riprodotto subito dalla «Libertà» (lavorano in accomandita) intitolato «due pesi e due misure, a proposito dell’amministrazione provinciale». Il «Trentino» ne riferirà i punti essenziali in altra parte del giornale perché l’avversario abbia la parola contemporaneamente alla nostra ed il pubblico controlli la polemica. Ed ecco le nostre osservazioni. Anzitutto signor Bosetti , Ella ha da sapere che i «clericali intransigenti, invadenti e prepotenti», «in principio dell’occupazione del Trentino» – scusate, ma vi preghiamo di controllare: è lo stile di Bosetti – «in principio dunque dell’occupazione» cioè quando l’autorità civile governativa era rappresentata dal cav. Stanchina, furono anch’essi convocati in Capitanato per uno scambio di vedute circa la ricostituenda amministrazione provinciale. Allora alla presenza del direttore Peterlongo , fu deciso di proporre che l’amministrazione provvisoria venisse affidata ai due assessori giuntali ch’erano in paese cioè all’on. Conci e all’on. Peterlongo e che poi si riconvocassero i deputati dietali coll’incarico di designarne un terzo. Questa la nostra intransigenza, invadenza e prepotenza! Le stesse proposte vennero presentate assieme al bar. Malfatti anche al governatore militare Pecori-Giraldi. Fu il Comando supremo il quale, richiamandosi a quanto esso aveva già disposto per l’Istria e per Gorizia, rispose di voler nominare solo un commissario regio. La nomina venne anche difatti dopo parecchio tempo e dopo che il nostro giornale s’era espressamente lagnato che per la nostra regione si tardasse tanto a provvedere all’amministrazione autonoma. Fu nominato l’on. Conci e – gran concessione del signor Bosetti – «la scelta era logica». Senza dubbio; fu il solo atto di governo che non potesse trascurare i «clericali». Di loro si poté fare a meno, quando si occuparono tutti i posti che aveva da assegnare l’amministrazione militare e civile, dai commissari civili ai sindaci, dagli ispettori scolastici a tutti gli uffici dei servizi pubblici. Ma saltare a piè pari l’on. Conci, l’esperto amministratore provinciale, l’uomo egregio che aveva con fierezza ed a prezzo di non comuni sacrifici tenuto alto il nome italiano, era un po’ difficile, e la nomina quindi finalmente venne. Che faceva allora Bosetti? «Tacemmo, ma restammo in guardia ed osservammo le mosse avversarie». Oh, ma noi non tacemmo, signor Bosetti. Noi chiedemmo ad alta voce che si ripristinassero le autonomie, noi domandammo le elezioni, noi proponemmo che tutti i partiti in base alle proprie forze, venissero chiamati dal popolo non solo alla sua rappresentanza politica, ma anche all’amministrazione autonoma del paese. Voi invece non solo vi limitaste «ad osservare le mosse avversarie», ma tentaste d’indebolire la nostra campagna autonomistica, scrivendo che preferivate ad una rappresentanza popolare che poteva riuscire con una maggioranza «clericale» la tutela della burocrazia, voi faceste le più goffe capriole per rompere – senza aver l’apparenza di farlo – la compagine che avrebbe dovuto formarsi in paese contro la venuta del commissario con poteri eccezionali e contro la sua consulta nominata dal governo. Anche noi, in riguardo vostro, abbiamo taciuto, ma non crediate per questo che non abbiamo osservate le vostre mosse ipocrite. Vi abbiamo capito a meraviglia! A traverso le vostre goffe enunciazioni per la repubblica e per la costituente… fuori di casa, a traverso i vostri pronunciamenti ora socialisti ed ora nazionalisti, abbiamo letto ben chiaro il vostro genuino pensiero politico e le vostre aspirazioni. Voi siete per le soluzioni provvisorie, decretate dal governo, per le nomine venute dall’alto che v’impongano al popolo, come gl’imposero i commissari e certi sindaci. Non a torto, perché voi contate che in tal modo la maggioranza del paese non avrà la parola per farsi valere in proporzione alla sua forza, ma che il governo il quale non ha nessuna voglia di favorirla, e non pensa che a tenere a bada gli urloni, vi rimetterà in valore al cento per uno. Sicuro: un clericale, un leghista, un socialista – che bella rappresentanza democratica e proporzionale. Che costituente! Che repubblica! Con queste belle idee era naturale che restaste muti, quando noi protestammo contro tute le nomine arbitrarie e domandammo le elezioni ed è naturale che oggi, dopo aver contribuito a mandare all’aria la consulta trentina, istituita per accordi intervenuti fra i partiti, e nella quale il D.r Conci sottoponeva alla discussione anche i problemi provinciali, pensiate ad un altro provvisorio e goffamente – la parola ritorna volentieri alle labbra, perché la goffaggine è caratteristica immancabile delle vostre pose – chiediate all’on. Conci stesso d’istituirlo, quasicché potesse essere compito del commissario e non del governo che gli ha affidato l’incarico, quello di cambiare l’organismo dell’amministrazione provvisoria provinciale. Ebbene, signor Bosetti, fatevi coraggio. Chiedete apertamente al governo la creazione d’un’altra amministrazione provvisoria. Noi non vi attraverseremo la via, giacché siamo convinti che, quando sarà assicurato il vostro concorso, «i rami dell’amministrazione – come scrivete voi – non saranno più trascurati, abulici», né «i provvedimenti lenti ed inadatti». Chiedete un provvisorio che dia al governo il pretesto di differire ancora più le elezioni, chiedetelo: noi non ci opporremo, in nome di un’egemonia che non abbiamo. Ci limiteremo semplicemente a chiedere con nuove insistenze le elezioni politiche e amministrative nell’intima persuasione che solo la forza del popolo può salvare le autonomie che le contraffazioni democratiche dei vostri provvisori mettono in pericolo. Lo sappiamo, di ciò voi non vi date pensiero. Siete tornati dalla guerra pieni il grand’animo di idee piccine, e con dentro il bruciore ancora delle vecchie disdette. Durante la guerra avete contribuito largamente ad ingerire nei vostri protettori l’opinione che il partito popolare andava distrutto, avete anzi promesso di mandarlo all’aria voi colle vostre cooperative e colle vostre leghe. Ed ora che lo vedete risorgere in tutta la sua forza, gridate ai «prepotenti», «invadenti», «intransigenti». Di grazia, «prepotenti», perché spogliati di qualsiasi rappresentanza, domandiamo che chi detiene tutto il potere, lo condivida col popolo? «Invadenti», perché al cospetto di un governo costituito e circondato da soli avversari politici, domandiamo che il popolo colla scheda in mano decida fra voi e noi; «intransigenti», perché quanto chiediamo per noi intendiamo venga concesso anche a qualsiasi partito che ottenga il suffragio popolare? No, queste parole velano, ma non traducono il vostro pensiero. Voi avete la sensazione, l’amara sensazione, che noi siamo potenti, e questo è vero. Potenti non perché abbiamo in mano gli strumenti del potere, perché se ne sono impadroniti a forza i nostri avversari, ma potenti di forza morale, potenti per le giuste rivendicazioni che propugniamo, potenti soprattutto di tutte le più sane energie del popolo trentino, il quale ci ha visti incamminare diritti, anche a questa rapida svolta della sua storia, per la via maestra della sua causa. Il popolo al governo, questo è il nostro programma. Rappresentanza democratica e proporzionale di tutti i partiti al Parlamento, nella Provincia e nei Comuni, questo il nostro postulato, che propugniamo, applicando in ogni corpo rappresentativo «lo stesso peso e la stessa misura». Il signor Bosetti ed i suoi maggiori ne applicano due, uno in confronto dell’oligarchia burocratica che ci governa ed un altro in confronto dell’«egemonia» dell’unico uomo del paese, che contrasta passo passo l’invadenza della burocrazia accentratrice. 