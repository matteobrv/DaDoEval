ONOREVOLI COLLEGHI! Nel luglio 1916, a pochi giorni di distanza dall’olocausto di Cesare Battisti, mentre ancora rombava il cannone, il Governo prendeva impegno di presentare al Parlamento un disegno di legge per un monumento all’eroe trentino. Tale proposito ebbe corso nel 1919, quando il Consiglio dei ministri, nel primo anniversario della redenzione di Trento e Trieste, deliberava di presentare al Senato una proposta che, associando all’onoranza per il Battisti, un doveroso omaggio a Nazario Sauro, esaltasse le supreme virtù civili e militari della Venezia alpina al pari che l’eroismo e la nobiltà della marina e della Venezia adriatica. Il disegno di legge venne accolto ad unanimità dal Senato nella seduta del 18 settembre 1920, e fu presentato poi anche alla Camera per la prima volta nel novembre 1920, e, dopo la inaugurazione della XXVI legislatura, per una seconda volta nel giugno dell’anno in corso. Onorevoli colleghi! La vostra Commissione crederebbe far torto ai sentimenti della Camera se aggiungesse altre parole per raccomandare l’accettazione di questo disegno di legge. Sopra i contrasti e le differenze di parte, al di là della concezione stessa che potè ispirare la vita politica di questi martiri nazionali, noi sentiamo fremere nel loro sacrificio il Genio universale di tutta la stirpe della quale essi hanno consacrato, con impeto di divinazione, la santità delle aspirazioni. Così i monumenti di Trento e Capodistria oltre che tributo doveroso di omaggio e venerazione alla memoria di Battisti e di Sauro i quali assommano nella loro figura il martirio e l’olocausto di tanti altri irredenti quali i gloriosi roveretani Fabio Filzi e Damiano Chiesa, e il dalmata, Francesco Rispondo, dovranno esprimere sovratutto la potenza evocatrice dell’esempio per le generazioni venture ed essere monito perenne per quanti vogliono che l’Italia, fatta più grande e più sicura entro i nuovi confini diventi, fra i popoli, madre di libertà di giustizia e di progresso civile. E la Camera rinnovando il suo atto di omaggio alla fulgida grandezza degli eroi e associando nella stessa esaltazione la memoria dell’intellettuale, che la santità della sua idea rivendicatrice suggella col proprio sangue, alla maschia ed umile figura del marinaio istriano che affronta ripetutamente oscuramente la morte, con maturato proposito di sacrificio, intenderà così che sulle Alpi e sul Mare sorgano per concorso di tutta la Nazione dei monumenti i quali dicano agli stranieri che nessuna forza materiale, può contrastare il trionfo delle giuste rivendicazioni umane, quando siano consacrate dall’olocausto, e ricordino agl’italiani tutti che la Patria non si fa grande e il popolo non si redime senza generosità di sacrificio nei suoi figli migliori. DE GASPERI, relatore. 