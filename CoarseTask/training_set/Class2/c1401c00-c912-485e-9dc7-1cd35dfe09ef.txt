Mentre la cronaca parlamentare fa delle frasi intorno alle comunicazioni che, a nome del governo, farà alla Camera l’on. Facta – comunicazioni intorno alle quali, francamente non crediamo valga la pena di logorarsi in una ansiosa aspettativa – e mentre la cronaca delle varie provincie d’Italia è densa di avvenimenti tragici, di illegalità e di violenza – varrebbe la pena di prescindere dalle contingenze episodiche e di tentare, se fosse possibile nella passionalità del momento, di stabilire una linea della lotta politica di oggi: troveremmo subito, al di fuori di questa lotta, una folla enorme di spettatori, la gran massa degli italiani che subisce – passivamente – la tragicità dell’ora che l’Italia attraversa avendo a volta a volta delle oscillazioni, ora verso destra, quando per esempio i rossi proclamarono lo sciopero poiché disperavano di influire sullo svolgimento di una crisi ministeriale, ora nettamente verso sinistra quando i fascisti devastano, incendiano e ammazzano. Da che cosa derivano queste oscillazioni dello stato d’animo della maggioranza dei cittadini, degli spettatori? La risposta è facile: l’idea dello Stato, il dovere dello Stato è stato smarrito. Il nucleo più forte degli italiani che non appartiene a nessuna delle due parti che sono apertamente oggi in guerra civile è costituito dal Partito popolare italiano. D’Annunzio invitava l’altra sera a Milano i lavoratori d’Italia ad una più intima solidarietà con l’anima della nazione . Ma ci vien fatto di domandare – con spirito di obbiettività – non è forse la nazione che deve essere invitata ad una più intima solidarietà con sé stessa? Noi abbiamo invocato fino a ieri il ripristino della autorità dello Stato. Oggi crediamo che questa invocazione debba essere mutata: non è allo Stato che occorre più chiedere quella forza che una parte del paese coi suoi atti gli nega, è al paese invece che occorre chiedere di ricostruire nella coscienza dei suoi cittadini il concetto di Stato, di riedificare quello che le fazioni di lotta vanno distruggendo, di ritrovare tutta la sensibilità di organizzazione civile, vale a dire di organizzazione statale per ridare energia al nucleo centrale che lo deve rappresentare. Per questa opera i popolari sono in prima linea: essi sono le avanguardie della difesa dello Stato contro le fazioni. Ma la nostra azione non basta. Una parte equivoca degli altri gruppi vuole soffocare la nostra voce, nel paese il fragore delle armi sembra coprire le nostre parole di pace. Occorre intanto tornare a formare quelle coscienze delle istituzioni che tutti dovrebbero avere, a meno di non voler fare del sovversivismo, e che invece sembrano aver perduto specialmente coloro che delle istituzioni si dicono difensori. 