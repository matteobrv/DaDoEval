Roma, 26 notte. A Montecitorio vi è una losca congiura che domina sullo svolgimento della crisi : la congiura del siluramento. Manifestavamo ieri sera tutto il nostro scetticismo per la buona riuscita del lavoro che sarebbe stato fatto dall’on. Bonomi dopo aver ricevuto l’incarico dal re; ed eravamo pessimisti poiché indicavamo quali manovre sarebbero state fatte dalla destra e da due democrazie: la giolittiana e la sociale, legata per moltissimi uomini all’on. Giolitti. La cronaca di questa giornata che si chiuse con il fallimento di una seconda combinazione, quella che avrebbe dovuto fare capo all’on. Bonomi, dimostra che niente è stato trascurato per poter mettere il deputato mantovano nella condizione di dovere restituire al re il mandato che ufficiosamente gli era affidato per la composizione del gabinetto. Un fatto sintomatico: nessuno degli ordini del giorno che sono stati votati dagli oppositori del secondo designato della corona spiega le ragioni della opposizione; notiamo anzi che il nome dell’on. Bonomi nei comunicati non è neppure accennato mentre i gruppi di destra hanno voluto esercitare la piccola astuzia di non assumere ufficialmente atteggiamento alcuno, limitandosi a fare la loro campagna negativa sulle colonne del Popolo d’Italia e della Idea Nazionale. Fenomeno evidente di scorrettezza; poiché quando dei partiti costituzionali protraggono per loro colpa il periodo in cui il paese è costretto ad assistere a quella indecente fiera che è una crisi governativa, hanno almeno il dovere di fare sapere perché dei tentativi onesti, come è stato quello dell’on. Bonomi, sono stati mandati a monte. E la combinazione profilatasi ieri all’orizzonte è stata mandata a monte con una tale fretta e una tale intensità di siluro che con tutta la buona volontà possibile nessuno può credere a una serenità di giudizio e a un ponderato criterio di azione. La verità è che l’on. Bonomi aveva chiaramente visto quale fosse il significato del voto della Camera. Demo-sociali e demo-giolittiani, per convenienza degli uomini e dell’uomo ai cui interessi essi servono per la loro origine elettorale filo fascista non rinnegata fino a quando non potranno ottenere in cambio dei vantaggi migliori, hanno fatto il giuoco della destra evitando ad ogni costo che fosse possibile formare l’auspicato gabinetto di pacificazione risultante dalla concentrazione del centro e delle sinistre. I popolari, che fin dal primo inizio di questa crisi hanno manifestato quale fosse il loro pensiero per poter giungere a un governo capace di opporsi a tutte le violenze, avevano assicurato tutto il loro appoggio all’on. Bonomi il quale aveva dato prova di non voler allontanarsi dallo spirito dell’ordine del giorno Longinotti . I nostri amici quindi, che troppo facilmente sono accusati di eccessiva preponderanza e di veti, hanno veduto oggi urtare tutta la loro buona volontà di collaborazione contro l’ostinazione negativa di due gruppi che avrebbero dovuto essere notevole parte della collaborazione tra le sinistre ed il centro. Né si può parlare più ormai onestamente di responsabilità nella provocazione della crisi poiché la democrazia sociale, tenacemente oppostasi alla combinazione Bonomi, fu nell’abbattere il gabinetto Facta il gruppo crisaiolo per eccellenza. Ma non era da aspettarsi dalla democrazia sociale un atteggiamento differente; il gruppo, capitanato dall’on. Di Cesarò , fece la crisi a scopo di portare Orlando al potere; né per altro ha rinunziato alla candidatura Orlando per quanto oggi allo stato delle cose si contenterebbe pure che a capo del governo fosse posta quella figura politica di quinto e sesto piano che è l’on. Fera . I giolittiani poi insisteranno fin quanto sarà possibile che un governo di pacificazione possa effettivamente essere composto. Innanzi tutto essi sono molto seccati dal fatto che gli unici che in questa crisi abbiano dimostrato di avere una direttiva precisa siano stati i popolari; in secondo luogo padron Giolitti è assente e ad essi non giunge altro ordine che l’epistola ostruzionistica del villeggiante di Vichy . Questa lettera che la Tribuna pubblica oggi – dopo averne pubblicata ieri una parafrasi in stile più colto e più equilibrato sotto forma di pensiero dell’on. Giolitti – merita di essere esaminata soprattutto come il documento principe della congiura del siluro che viene perpetrato a Montecitorio dai servitori dell’uomo di Dronero. Circa il contenuto della lettera, rileviamo solamente che, malgrado la cura di Vichy, l’on. Giolitti è così bilioso per essere lontano dal potere da aver perduto completamente le staffe. Non parliamo della frase in cui si accenna anche al segretario politico del partito popolare: questa frase non dimostra altro che ignoranza e acidità: ignoranza poiché tutti sanno quante riserve i popolari – e specialmente l’amico Sturzo – abbiano fatto sempre circa il collaborazionismo socialista: se queste riserve non vi fossero state, forse Turati e Modigliani sarebbero già ministri da un pezzo; acidità è dimostrata pure in quella frase, ed è ben strano che un uomo come l’onorevole Giolitti che tiene a mantenersi sempre ad un’altezza olimpica, non abbia mancato alla prima occasione che gli si è presentata di sfogare un piccolo livore personale. Ma ciò non costituisce che un dettaglio, così come un dettaglio è l’accenno all’«ingiustificabile impazienza», mentre tutti ricordano che per rovesciare il gabinetto Bonomi nella speranza di poter aver la successione, l’on. Giolitti non disdegnò, a corto di argomenti, di ricorrere alla manovretta di una crisi extra parlamentare. Il grave è che l’on. Giolitti – il quale ha detto un nome che gli dovrebbe consigliare cautela – non ha esitato neppure un istante a denunciare nella sua lettera una vera e propria crisi di Stato: «morale e finanziaria», per arrivare alla conclusione esplicita che soluzioni alla crisi non ve ne sono e per arrivare alla conclusione implicita che l’unica soluzione potrebbe essere un governo presieduto da lui. Fatte le debite proporzioni tra il piccolo deputato che rinnega il suo partito pur di avere un sottosegretariato e l’on. Giolitti che in una lettera al Malagodi – resa pubblica per sua volontà – fa sapere all’estero che l’Italia è in rovina pur di andare al potere, una differenza non c’è né si potrebbe vedere. Notiamo infine che i due mali supremi indicati dall’on. Giolitti sono ambedue opera sua: il fascismo l’ha inventato lui; la rovina finanziaria – ammesso che una rovina ci sia – è incominciata, indipendentemente dalla conseguenza normale del periodo di assetto del dopo guerra, dalla politica finanziaria giolittiana così miracolisticamente annunciata. La lettera dell’on. Giolitti ha indubbiamente contribuito al siluramento della combinazione Bonomi: crediamo anzi sia stata a bella posta pubblicata nonostante che fosse una ripetizione nella parafrasi che già ieri ne dava la Tribuna. Allegramente quindi: la crisi ministeriale continua a esser aperta. C’è posto per altri tentativi e per altri siluri: un tentativo Orlando, De Nava, un nuovo tentativo Orlando, magari un ministero Fera o un reincarico all’on. Facta. Ma vi pare? I popolari non sperano altro che si arrivi alla soluzione ministeriale: quella da essi indicata. Ma non potranno mai permettere che dalla equivoca situazione creata dai siluramenti della destra, dai demosociali e sovrattutto dai giolittiani si possa trarre materia per tentare una speculazione politica ai loro danni. Ormai il giuoco degli avversari è troppo chiaro perché essi possano continuare la loro losca manovra a meno che il pudore parlamentare sia andato tutto a Vichy così come lo sdegno bilioso dell’on. Giolitti è tutto venuto a Roma oggi colla lettera a Malagodi. Documento, che nessuno dimenticherà. 