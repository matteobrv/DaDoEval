La situazione nella quale attualmente si dibatte la Repubblica austriaca è determinata da un complesso di cause che non si possono scindere tra di loro per il nesso che lega i vari fattori interni, esteri, politici ed economici, dai quali dipende la crisi denunziata dal grido di allarme del cancelliere Seipel. Il ribasso persistente della corona ha provocato senza alcuna sosta una corsa vertiginosa al rialzo dei generi di prima necessità, che ha reso la vita del paese ognora più difficile. Naturalmente la popolazione ed i pubblici poteri hanno subito gli effetti di questa svalutazione del cambio che provoca un nervosismo crescente e rende sempre più incerto il funzionamento dell’Austria. Disorientazione, mancanza di programma preciso, diminuzione della fiducia nella vitalità dello Stato e minaccia di annessione alla Germania, hanno caratterizzato in questi ultimi mesi le manifestazioni della politica austriaca. Tutti i governi hanno compiuto l’errore di basarsi sulla speranza dei crediti esteri, sul terreno incerto dei rapporti delle diverse commissioni. Erano questi dei fondamenti troppo instabili per ricostruire un edificio. Gli scarsi anticipi sui crediti ottenuti sono appena bastati per chiudere le falle della nave pericolante. Il cancelliere Seipel, pur non avendo nel suo Gabinetto dei collaboratori troppo sicuri, è tuttavia stato il primo che abbia cercato di trarre delle conseguenze pratiche dalla situazione esistente e ha tentato dei provvedimenti energici che permettessero all’Austria di risollevarsi con le proprie forze. Egli ha elaborato un nuovo piano finanziario ed istituito un commissario per le economie, ha progettato la creazione di una banca di emissione destinata a prendere a suo carico i biglietti in circolazione, garantendone la copertura per porre un termine alla inflazione fiduciaria. Secondo il suo programma l’aumento delle entrate dello Stato deve essere accompagnato da una riduzione delle spese; si è proposto di procedere ad una liquidazione del numero dei funzionari e degli uffici. Le imprese che impongono dei gravami allo Stato debbono passare nelle mani del capitale privato. In una parola si è avuta per la prima volta la sensazione che l’Austria aveva intrapreso un lavoro positivo e che la Repubblica aveva un piano di vero risanamento, per la bella energia del cancelliere Seipel. Ma il problema non è solo di indole interna, perché l’Austria è senza dubbio in questo momento una vittima della delittuosa lentezza con la quale le potenze si sono sottratte ai loro impegni. Qualche tempo prima della conferenza di Londra, il governo inglese aveva chiesto che la riunione non si dovesse tenere se non a patto che in essa si parlasse dell’Austria. Ma all’avvicinarsi della conferenza, si deliberò invece di non accordare più alcun soccorso finanziario al governo austriaco. Nel frattempo un piano di risanamento era stato elaborato a Vienna, ed il governo austriaco si spingeva energicamente sulla via della attuazione. Dovendosi creare una nuova banca di emissione per garantire un prestito all’estero, l’Austria domandava alla Commissione delle riparazioni di liberare alcune sue attività e cioè le foreste, i demanii e le saline, ed una parte delle entrate doganali che dovevano servire di garanzia per le operazioni finanziarie della nuova banca. L’eccedente delle dogane e dei tabacchi doveva garantire il prestito estero. La Commissione delle riparazioni liberò formalmente i pegni necessari alla costituzione della Banca e non restava altro che organizzare il prestito. I finanzieri stranieri riconoscevano che le garanzie proposte erano sufficienti ma essi si domandavano se la situazione politica dell’Austria fosse stabile e per assicurare completamente i futuri sottoscrittori, proponevano che i governi dell’Intesa garantissero la maggior parte del prestito. Queste garanzie dovevano funzionare nel caso in cui i pegni austriaci divenissero insufficienti per cause impreviste. Il prestito avrebbe dovuto raggiungere dai 10 ai 15 milioni di lire sterline e nel caso in cui le garanzie austriache fossero divenute insufficienti, il governo inglese, francese ed italiano avrebbero fatto una garanzia supplementare, fino alla concorrenza dell’80 per cento. Il peso di queste garanzie avrebbe gravato per la metà sull’Inghilterra e per due quarti sulla Francia e sull’Italia. Cioè l’Inghilterra avrebbe garantito sei milioni di lire, la Francia e l’Italia tre milioni per ciascuna. Nel pomeriggio del 14 agosto quando la conferenza di Londra stava per chiudersi, Lloyd George mise finalmente sul tappeto la questione austriaca. Nella discussione, molto breve, che s’intavolò, si riconobbe che l’Italia aveva per la sua stessa posizione geografica un interesse speciale al regolamento della questione austriaca. L’onorevole Schanzer, prendendo atto di questa constatazione degli alleati, dichiarò che l’Italia intendeva però sempre di agire di concerto con Londra e Parigi, ma non si venne a nessuna deliberazione, per ciò che riguardava gli aiuti finanziari. L’unica deliberazione di Londra fu quella di invitare la Società delle Nazioni a redigere d’urgenza un rapporto sulla situazione austriaca. Questo risultato negativo del convegno alleato ebbe una ripercussione talmente catastrofica a Vienna da decidere il cancelliere Seipel a intraprendere immediatamente quel viaggio che oggi ha il suo epilogo nei colloqui di Verona. Il cancelliere austriaco ha domandato a Praga aiuti economici; ha prospettato a Berlino la situazione anche da un punto di vista politico, e si è rivolto ora all’Italia come ad un paese nel quale esso ripose una fondata fiducia per la lealtà degli intendimenti che inspirano la sua azione. Per risolver il problema finanziario, l’Austria domanda il pagamento dei prestiti ad essa accordati dall’Inghilterra dalla Francia e dall’Italia. Noi siamo chiamati a versare secondo gli impegni assunti 70 milioni di lire. Per risolvere il problema finanziario che minaccia di sconvolgere la terra danubiana è necessario considerare la inevitabilità di esso e la opportunità di agire prima che gli eventi rendano inutile il soccorso invocato. Per il problema finanziario nei riguardi tra Roma e Vienna, il problema stesso si presenta in termini molto precisi. Può l’onorevole Paratore mettere a disposizione le somme richieste od una parte notevole di esse? Dalla risposta che sarà data a questa domanda, dipende in gran parte l’attivo dei colloqui di Verona, nei quali certamente potranno essere escogitati anche altri espedienti economici che possano mitigare la crisi austriaca. Ma in ogni caso non si possono nutrire soverchie illusioni circa la possibilità di un risanamento finanziario dell’Austria, senza sacrifici adeguati da parte di chi è interessato immediatamente alla sua conservazione come entità statale indipendente ed autonoma. L’Italia ha il dovere di contribuire, invitando però sovratutto anche l’Inghilterra, che si è impegnata per due milioni e mezzo di sterline, a completare d’urgenza i versamenti che essa per le sue risorse finanziarie può compiere senza preoccupazioni soverchie. Risanare l’Austria significa convalidare lo statuto territoriale sancito dai trattati; significa in una parola rendere vitale la pace firmata dagli Alleati. E solo ha questa mira la politica dell’Italia, la quale, come ha affermato tre giorni fa a Belgrado, vuole sinceramente e fortemente il rispetto e la integrità del trattato di San Germano. Cadono quindi anche tutte le fantastiche voci di una unione doganale e di una annessione dell’Austria all’Italia. Questi progetti largamente annunciati dalla stampa europea non sono stati mai presentati da Vienna; l’Italia li ignora e non può associarsi ad alcuna idea che contrasti con il principio della indipendenza statale della Repubblica austriaca, da qualunque parte essa sia minacciata. Non può consentire a un assorbimento dell’Austria da parte della Piccola Intesa, perché equivarrebbe alla costituzione di una Federazione danubiana per noi inaccettabile, né ad un qualsiasi altro mutamento che ledesse la sua entità autonoma. Ma volendo l’indipendenza di questo Stato, ne dobbiamo volere contemporaneamente la sua attività che potrà esserle assicurata con una riorganizzazione interna della sua forza produttiva; e con la attuazione della convenzione di Porto Rose, destinata a riattivare la normalità delle comunicazioni con i paesi vicini e con una contribuzione integrale da parte di tutti gli alleati agli aiuti indispensabili a porre in essere il funzionamento del programma concepito da Seipel. 