«Sono stati ricevuti dall’onorevole Porzio i rappresentanti socialisti della Venezia Giulia, nelle persone del professor Inwinkl , Benutti per la Federazione socialista, Tuntar per la direzione del Partito e Fowel, direttore del Lavoratore, accompagnati dall’onorevole Modigliani per il direttorio del Gruppo parlamentare socialista. Aderendo alle richieste della rappresentanza, l’on. Porzio ha dichiarato che la convocazione dei comizi per le elezioni amministrative nella Venezia Giulia avrà luogo quanto prima e indipendentemente dalle soluzioni dei problemi internazionali connessi con quelle regioni. Le elezioni seguiranno, in ogni caso prescindendo dalla legislazione austriaca in materia, e saranno regolate da una legislazione fondata sul suffragio universale libero ed eguale. Il giorno della convocazione dei comizi sarà fissato dai commissari civili». Come si vede a Roma regna il caos. Quel povero avvocato napoletano che è l’on. Porzio, il quale dovrebb’essere incaricato da Giolitti a presiedere alle nuove provincie, non ha evidentemente la minima idea della matassa che c’è qui da dipanare, altrimenti non avrebbe aderito sic et simpliciter alle richieste socialiste. A noi può importar poco, perché noi desideriamo vivamente anche le elezioni amministrative e qui nel Trentino tutto è pronto per farle; ma ci assicurano che nell’Istria le cose stiano assai diversamente. Ma probabilmente saranno frottole o parole da collegio. Se si procede così però ed ogni partito saprà trovare nell’entourage del Ministero qualcuno di cui la buona fede possa essere sorpresa, si finirà, coll’avere l’impressione del caos. Non ne facciamo colpa a nessuno personalmente, e molto meno all’on. Porzio, ma consci della nostra responsabilità diciamo francamente ai reggitori di Roma: mettete ordine; le nostre questioni sono troppo complesse per farne oggetto di addestramento a future carriere ministeriali. La direzione politica delle nuove provincie dev’essere in mano di persone che sanno e non abbisognano d’incominciare appena ad apprendere. Perché dovremo avere un ufficio centrale? Esso, e per decreto e per tradizione, dev’essere organo del ministero non solo in senso amministrativo, ma anche in senso politico. Diremo anzi che mentre in linea amministrativa ci pare che gli uffici regionali possano avere maggiore libertà di movimento, in linea politica invece c’è bisogno d’un organo che sappia e voglia preparare il lavoro ricostitutivo che compirà il Parlamento. Qui ci vuole conoscenza della materia ed esperienza. Non sono più i tempi di andare a tastoni. 