Nel Belgio l’unità della cosiddetta «Destra» parlamentare cattolica (cosiddetta perché il nome di «Destra» non corrisponde più alle varie tendenze che, dai conservatori ai democratici cristiani, sono raggruppate sotto questo storico nome) è stata messa in serio pericolo dall’ultima ed esasperante crisi parlamentare, durante la quale parve ormai escluso che si arrivasse alla formazione di un governo. La proporzionale aveva tripartito la Camera in modo che nessun gruppo preso a sé aveva la maggioranza e che un governo di coalizione costituito da almeno due partiti s’imponeva come una necessità. Ma i due non trovavano modo d’accordarsi. Il gruppo liberale non voleva ripetere l’esperimento di collaborazione coi cattolici e nella Destra cattolica un forte gruppo di «destri» per davvero rifiutava come moralmente impossibile e come assolutamente illecita ogni collaborazione coi socialisti. Durante questa lunga crisi si risvegliò anche il vecchio spirito antiparlamentare dei conservatori e potemmo leggere in una nota rivista cattolica belga l’invocazione «dell’uomo forte», del «dittatore» che, passando sopra i partiti e le norme costituzionali, desse al Belgio colla sua impronta personale un governo restauratore. Ma re Alberto tenne fermo e ripeté con mirabile ostinazione i tentativi di comporre parlamentarmente la crisi, finché venne costituito il governo attuale composto di cattolici (democratici cristiani) e di socialisti, sotto la presidenza di un democratico cristiano e la vicepresidenza di Vandervelde. Le dispute tuttavia fra cattolici non cessarono ed un gruppo più conservativo continuò ad osteggiare la coalizione cattolico-socialista, opponendovi tutti gli argomenti che furono opposti in Germania alla nomina di Marx e sfruttando anche a modo loro le dichiarazioni che a proposito di collaborazione coi socialisti vennero fatte in Italia. A chiudere tali infecondi dibattiti è uscita ora una pastorale collettiva dell’episcopato, dovuta alla penna geniale del cardinale Mercier; e ci duole proprio che la solita angustia dello spazio c’impedisca di riferire integralmente questo documento, esaurientissimo, profondo e di una lucidità meravigliosa. Cercheremo di darne una pallida idea, riferendone il succo ed alcuni fra i passi più notevoli. La pastorale dimostra prima che il socialismo ha una natura anticristiana. Irreligiosi anzitutto i suoi capi, in ogni nazione, irreligiosa la dottrina. Il cristianesimo vede nella vita umana due parti, l’una, momentanea, di prova, l’altra definitiva dove la giustizia sovrana correggerà i disordini e gli abusi del mondo presente, dove il bene sarà adeguatamente rimunerato e il male eternamente castigato. Questa distinzione è essenziale all’ordine morale, alla religione degna di tal nome e quando il socialismo la batte in breccia, parlando ed agendo come non esistesse, esso colpisce alla base la moralità, l’organizzazione famigliare, la patria, la civiltà. Ciò è stato ricordato nella allocuzione del Natale 1924 dal regnante pontefice, e l’episcopato belga non può non rinnovare la condanna contro tali dottrine. Ma intendono con ciò i vescovi di condannare l’attuale collaborazione dei cattolici coi socialisti al governo? «No, dice a questo punto testualmente la pastorale, noi non condanniamo affatto questo compromesso. I due partiti che hanno ufficialmente accettato di farsi rappresentare nel ministero hanno dichiarato ch’essi intendevano mantenere integrali i rispettivi programmi e per conseguenza le dottrine che ispirano questi. Non sono poi le dottrine che si affrontano in un ministero, in un organo cioè di potere esecutivo; si tratta di interessi che si accostano e cercano di conciliarsi su un campo determinato per un periodo di tempo solitamente assai breve. Le elezioni del 5 aprile essendo state quelle che sono state, bisognava costituire un governo in conformità coi risultati che esse avevano dato. Non avendo alcun partito una maggioranza omogenea, o si doveva rinunciare a governare e così cadere nell’anarchia, o si doveva tentar di governare appoggiati su una coalizione temporanea di uomini appartenenti a partiti opposti. Si poteva fare una coalizione migliore? Noi non ci incarichiamo di rispondere a questa domanda oziosa. Sta il fatto che nessun uomo di Stato ne propose un’altra sulla quale si potesse realizzare un accordo. Riteniamo perciò opportuno, nell’interesse dell’ordine pubblico, di non rifiutare una prudente fiducia a coloro che hanno accettato il compito di governare, persuasi che nessun cattolico di buon senso confonderà i riguardi personali reciproci che comporta una collaborazione delimitata e temporanea, con le dottrine e i programmi che questo o quel collaboratore sostengono o simbolizzano». Ben segnate così le frontiere ideali e pratiche verso il socialismo, il documento si occupa anche delle dottrine liberali, fondate su due aberrazioni: l’individualismo e la credenza nella bontà innata dell’umanità. I vescovi ricordano che i liberali si trovarono sempre d’accordo nel respingere l’organizzazione professionale e l’intervento dello Stato, attendendo dall’esercizio della più assoluta libertà economica l’equilibrio di tutti gl’interessi; ma questo equilibrio si trasformò in realtà nel dominio del capitalismo. «Bene ha fatto il socialismo – continua la lettera – a reagire contro la disorganizzazione sociale operata dai liberali, ma esso non deve monopolizzare questa reazione. Sono quaranta anni ormai che Leone XIII ha chiamato a raccolta tutte le buone volontà per metterle al servigio di un’azione sociale cattolica. Invece di salutare questa come un’alleata, di rispettarla almeno, il socialismo si è mostrato ostile ai credenti generosi che andavano al popolo, e si è molte volte rivelato più violento ed empio che sinceramente preoccupato dei veri interessi del proletariato. Se esso fa oggi delle avances al gruppo democratico cristiano, è per aiutarlo nel suo sviluppo all’ombra del Vangelo e dei tradizionali principii? O non invece con il segreto proposito d’assorbirlo e di spezzare così la nostra unità cattolica? Vana speranza del resto, perché mai l’organizzazione cattolica dell’azione sociale è apparsa così necessaria come nell’ora attuale». Senza risponder più precisamente a questa domanda sul futuro atteggiamento dei socialisti, i vescovi insistono, a buon conto, sulla necessità dell’azione democratico-cristiana dei cattolici e implicitamente rispondendo a tutti gli evocatori dell’assolutismo e ai detrattori del suffragio universale concludono con queste sacrosante parole: «Ciò che è necessario è di rispettare ogni diritto, quello del lavoro e quello del capitale, armonizzarli nelle organizzazioni professionali, tutelate dalla legge, rappresentate e difese nelle assemblee deliberative; sostituire così la realtà della natura ai sogni individualisti e fare servire il suffragio universale all’affermazione dell’ordine e della pace, egualmente distanti dalle due branche del binomio di cui ci minacciano i partiti politici: anarchia o dittatura». 