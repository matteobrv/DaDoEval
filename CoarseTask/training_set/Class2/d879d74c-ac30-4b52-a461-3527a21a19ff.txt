Il Governo ha fatto smentire il deferimento dell’elezioni comunali. Esse dovranno venir fatte al più tardi entro il prossimo gennaio. Conviene quindi prendere rapidamente le proprie decisioni. Il congresso di domenica ha chiuso il periodo delle discussioni ed ha data la parola d’ordine che deve essere seguita da tutto il partito. La mozione votata a stragrande maggioranza rileva che le elezioni comunali non si possono abbandonare a criteri meramente locali o personali. Già il nuovo sistema elettorale collo scrutinio di lista, rende necessario lo schieramento dei partiti e dei gruppi organizzati; ma, oltre a ciò, l’importanza di queste prime elezioni amministrative nel nuovo regime ci impegna a ricavarne un’affermazione di carattere generale e programmatico. Votando per il rinnovamento dei comuni noi intendiamo non solo di provvedere a una sana amministrazione locale, ma anche ad eleggere uomini che, senza incertezze e senza debolezze, tengano alta la bandiera dell’autonomismo specie riguardo alla scuola, difendano le libertà comunali e reclamino la ricostituzione della rappresentanza autonoma provinciale. Per riuscire a tale scopo la direttiva del congresso stabilisce che i candidati del partito popolare debbano essere regolarmente e formalmente militanti nel partito stesso (tesserati). Non è che in qualche comune e in qualche caso speciale ove, dato che ci troviamo in un periodo di transizione, ciò sia richiesto da particolari circostanze, non sia lecito includere nella lista dei tesserati qualche persona non militante in nessun partito, la quale sembri indispensabile per la buona amministrazione in causa della sua preparazione tecnica e delle sue cognizioni amministrative, ma ciò potrà solo avvenire, quando anche questi «tecnici» delle gestioni comunali diano affidamento di sostenere con tutte le forze la linea del partito popolare per quanto riguarda i nostri postulati amministrativi e quando il loro numero e la loro posizione sia tale da non attenuare il programma del partito stesso. L’attuale ed equivoco sistema per cui maggioranze consigliari popolari si lascino guidare da un sindaco o un prosindaco liberale o anticlericale, a rischio di compromettere le nostre nette e intransigenti rivendicazioni autonomistiche, deve assolutamente cessare. Chi guida, chi si pone a tutti e sovra tutti deve essere non l’uomo tecnico o praticone di affari comunali, ma l’idea programmatica che deve animare tutta l’amministrazione. La direttiva del congresso ammette anche delle eccezioni. In alcuni pochi casi si può prevedere che la suddivisione degli elettori sia così molteplice da escludere la possibilità che un solo partito si assuma il compito di costituire l’amministrazione. In questi pochi casi e con tutte le debite cautele, su proposta della sezione locale, la direzione regionale viene autorizzata a permettere la conclusione di aperte alleanze con gruppi economici, localisti o anche politici. Le cautele e le misure da prendersi in tali casi dovranno però mirare a escludere qualsiasi confusione o compromissione programmatica, limitando l’alleanza ad una collaborazione elettorale che sia l’anticipata realizzazione della proporzionale, ed a una collaborazione amministrativa che abbia per caposaldi i punti fondamentali del nostro programma amministrativo. Il congresso insomma ha stabilito che in linea generale il partito popolare si presenti con uomini propri, aderenti al nostro programma amministrativo e politico e formalmente tesserati nelle nostre sezioni. Per rendere possibile il tesseramento, dato ch’esso per il deficente funzionamento della nostra organizzazione è ancora incompleto, si è concesso alle sezioni il diritto di accogliere come soci ossia di tesserare quei nostri aderenti che, pur essendo tali, non sono ancora formalmente iscritti in alcuna sezione. Il tesseramento si chiude il 13 dicembre e la direzione e i comitati distrettuali invigileranno perché non vengano concesse le tessere a chi non sia notoriamente nostro consenziente. Dopo il 13 dicembre chi non è tesserato, fatte le speciali eccezioni di cui sopra, non potrà figurare nelle liste del partito. Nella discussione sono state rilevate le difficoltà che si fanno al pagamento della tassa, ma, ciò nonostante, il congresso non ha creduto di dover deflettere da questa norma. Bisogna fare uno sforzo di riorganizzazione, bisogna essere severi e precisi, a costo di qualche sacrificio e di qualche perdita. Caso contrario, invece di rafforzarsi, il partito uscirebbe dall’elezioni locali fiaccato e diminuito. Intanto le sezioni stacchino la ricevuta provvisoria e contemporaneamente chiedano alla Direzione regionale nuove tessere. Le sezioni hanno inoltre da decidere se presentare candidature per la maggioranza o la minoranza. Rimane inteso che ovunque gli ultimi risultati delle elezioni politiche ammettano come ragionevole il tentativo di conquistare la maggioranza, il tentativo debba essere fatto. E che cosa dovrà farsi in quei comuni, ove non esistono ancora le sezioni del partito popolare? In questi comuni i nostri amici devono affrettarsi a costituire la sezione, incominciando colla formazione di un comitato locale. I neocostituiti comitati distrettuali trovano qui un vasto campo ove esercitare la loro funzione di suscitatori e coordinatori delle nostre forze. È chiaro che queste norme sono dettate per la situazione dei comuni secondari; per Trento e Rovereto la proporzionale esime da tutte le combinazioni. Qui ognuno può battersi sotto la propria bandiera, riservando a particolari trattative dopo le elezioni lo stabilire l’atteggiamento che gli eletti prenderanno per compartecipare all’amministrazione. Ed ora mettiamoci al lavoro. La parola d’ordine è data. Bisogna fare ogni sforzo per attuarla. 