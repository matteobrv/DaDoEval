Attendere con abnegazione e disciplina. La parola rivolta dal Re ai soldati è la parola d’ordine per tutti . Un desiderio immenso di pace invade gli animi ed un bisogno di riprendere il ritmo della vita normale per produrre e ricostruire preme con una forza crescente sul nostro organismo sociale. Un fermento di vita nuova trascorre nelle vene di tutti, fermento di giustizia e di libertà, il quale non si calma con conquiste territoriali, ma esige riforme all’interno, riforme verso una partecipazione più libera e più seria del popolo alla vita pubblica e riforme per quello che Wilson, nel suo recente manifesto, chiama un po’ eufemisticamente «democratizzazione industriale». Durante la guerra, le grandi idee e le grandi speranze camminavano innanzi ai combattenti nell’alto dei cieli come la colonna di fuoco precedeva gli Israeliti nella marcia verso la terra promessa. Ora è come se l’immagine di quest’idee sia scomparsa e tutti gl’istinti bassi, tutti i fermenti vecchi vengano su dai bassifondi umani a contrastarci la visione di un mondo migliore. Gl’italiani sentono forse più degli altri popoli quest’ora di delusione generale, perché a loro viene contrastato anche il frutto immediato della guerra. E tuttavia bisogna attendere con fiducia. L’importante è che l’Italia, che noi tutti ci manteniamo fedeli a quel programma di rivendicazioni nazionali per cui la nazione ha fatto la guerra e che non pecchiamo per conto nostro contro le idee d’un nuovo assetto territoriale e sociale del mondo, com’esse hanno brillato da due anni su tutte le fronti, infiammando i combattenti alla vittoria. Il decisivo è che le aspirazioni e i postulati d’Italia marcino assieme alle grandi idee dell’umanità, e poi non c’è nulla da temere, in una forma o nell’altra, vinceranno. Sia che a Parigi si firmi la pace dei triumviri o debba la stessa venir sottoposta ad una revisione, sia che interni rivolgimenti in Germania o sull’altra sponda rimettano in questione i principi e le soluzioni concrete, l’Italia non ha nulla da temere, alcun pericolo, se non sia l’indisciplinatezza del proprio popolo o le deviazioni della propria diplomazia dal programma italiano, per soccombere innanzi alle seduzioni dell’imperialismo francese o del mercantilismo anglosassone. Oh, perché non abbiamo noi in questo momento un uomo grande che sollevi la nazione dalle apprensioni che appesantiscono gli animi non colle solite frasi, ma col riaccendere negli animi quella fiducia nella vittoria delle idee italiane, quella fede che può ridarci l’ossigeno dell’ottimismo fattivo e soffocare qualsiasi tentativo di disfacimento interno? All’uomo che manca si sostituisca il senso equilibrato ed il cuore incorrotto del popolo italiano. Le bandiere che sventolano oggi siano omaggio di riconoscenza ai soldati artefici della vittoria, dicano che la nazione anche quassù è tutta unita nella volontà della pace giusta e duratura, dicano che il popolo italiano marcia con fede verso quel mondo nuovo che dovrà venire, mondo ove ci sia più giustizia, più libertà, più democrazia e che spera di conquistarselo in casa propria, da sé per quella stessa molla di energia morale che presto o tardi dovrà premere innanzi i retrogradi in tutti gli stati, a scanso di scattare in balzi violenti. 