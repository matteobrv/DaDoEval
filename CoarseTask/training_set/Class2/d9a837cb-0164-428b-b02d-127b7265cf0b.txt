La crisi nei lavori di ricostruzione della zona devastata data dal 30 dicembre p. p., da quando cioè l’Ispettorato tecnico di Vicenza ha ordinato che venga assolutamente sospeso l’inizio di nuovi lavori per opera del Genio Militare. Questa sospensione, se colpiva i danneggiati, colpiva particolarmente le Cooperative di Lavoro che, per il trattamento ingiusto subito da parte della camorra insediatasi nei vari cantieri, non avevano sufficienti lavori in corso per occupare i propri soci operai. Il Consorzio provinciale trentino delle Cooperative di Lavoro si rivolse già allora al Commissariato civile, alla Direzione militare Lavori Venezia Tridentina ed al Ministero delle Terre Liberate per ovviare all’inconveniente ed ottenere, in attesa della ripresa dei lavori per parte del Genio civile, che avrebbe dovuto fin d’allora subentrare nella competenza, che si assegnassero alle Cooperative i lavori in corso e se ne iniziassero di nuovi almeno dove se ne mostrava urgente la necessità. E fu appunto con richiamo al memoriale del Consorzio provinciale che la Direzione Militare Lavori Venezia Tridentina con foglio 342 del 16 gennaio stabiliva le seguenti direttive: 1. assegnare alle Cooperative di Lavoro tutti i lavori che venivano eseguiti ad economia; 2. considerare come iniziati al 1 gennaio una parte di quei lavori per i quali esisteva già il contratto con la Cooperativa, sebbene in realtà non iniziati; 3. concedere alle Cooperative un anticipo dell’80 p. c. sul valore dei materiali da costruzione approntati a pie’ d’opera; 4. parziale cessione alle Cooperative dei lavori già assegnati ad imprese di speculazione. Era questo un ripiego provvisorio in attesa che il Genio civile potesse riprendere la piena attività. Senonché il Genio civile, per l’atteggiamento preso dal Ministero del Tesoro, riceveva ordine di non eseguire per proprio conto che le opere pubbliche: i privati avrebbero dovuto ingegnarsi cogli anticipi del Consorzio dei comuni, ciò che significava rimandare alle calende greche la ricostruzione della zona devastata. Già nel Congresso dei delegati delle Cooperative di Lavoro raccoltosi a Trento il 22 febbraio venne rilevata la necessità non solo che il decreto-legge sugli indennizzi per i danni di guerra venga esteso alla Venezia Tridentina, ma anche che il Genio civile continui l’opera di ripristino delle case distrutte per il ricovero dei profughi e per il ripristino delle aziende agricole. (Vedi ordine del giorno da noi pubblicato). Ed il Consiglio d’amministrazione del Consorzio prov. trentino delle Cooperative di Lavoro nella seduta del 2 marzo, di fronte alle nuove voci che il Governo centrale intendeva insistere nel suo proposito, votava una vibrata protesta che una deputazione del Consorzio presentava il giorno appresso all’on. Credaro. Veniamo ora informati che di questi giorni venne presentato al presidente del Consiglio il seguente memoriale, che risolleva nella sua interezza la grossa questione della ricostruzione della zona devastata, che s’identifica nel caso concreto colla crisi subentrata nella Cooperative di Lavoro in seguito al mancato assegno dei fondi relativi. Il memoriale, che porta le firme del Consorzio provinciale delle Cooperative di produzione e lavoro e del Comitato centrale esecutivo del Rinnovamento, società per gli interessi della zona devastata, suona:[…] . 