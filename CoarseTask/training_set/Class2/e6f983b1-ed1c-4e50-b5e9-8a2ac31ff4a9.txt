Nella penultima seduta della Consulta l’on. Conci presentò alcune proposte sull’assetto amministrativo da darsi al paese. Credetti, dice il relatore, di riassumere tali proposte in un più conciso ordine del giorno che culminava in questo, nel chiedere cioè che prima d’introdurre i cambiamenti dell’amministrazione locale del Trentino venisse eletto un consiglio provinciale coi poteri della vecchia Dieta, il quale decidesse d’accordo col governo su ciò che dell’amministrazione attuale deve rimanere e ciò che va modificato. L’on. Viesi fece opposizione a questa mia proposta e presentò una controproposta la quale, non ritenendo opportune le elezioni, domandava l’istituzione di un corpo rappresentativo, composto di persone del paese nominate dal governo. Nell’ultima seduta stavano di fronte la proposta Degasperi, com’è mantenuta oggi, e la proposta Viesi la quale proponeva il consiglio provinciale nominato dal governo ed un commissario politico con poteri eccezionali. Siccome Viesi motivava la necessità del commissario con poteri eccezionali colla ragione di dover avere speciale appoggio in seno al governo per ottenere dotazioni finanziarie, Degasperi completò il suo ordine del giorno coi p. 3 e 4, ove sono specificati i postulati finanziari del paese; postulati chiari e precisi, su cui il paese stesso può insistere senza bisogno d’intercessori speciali. Ecco quindi il tenore del suo ordine del giorno: Proposta: Nell’imminenza dell’auspicata annessione al regno d’Italia, considerando l’opportunità di mantenere al Trentino la più ampia autonomia provinciale e comunale e di promuovere anche con particolare riguardo agli attuali bisogni del paese il decentramento dell’amministrazione dello Stato, considerando che la popolazione delle terre redente dev’essere chiamata a condeterminare l’assetto definitivo della sua amministrazione, la Consulta trentina propone e chiede: 1. Che vengano convocati entro il termine più breve possibile i comizi elettorali per eleggere sulla base del suffragio universale, eguale e proporzionale, e con estensione del voto alle donne, un consiglio provinciale il quale abbia le attribuzioni della Dieta cessata e nomini una giunta provinciale colle competenze e colla sfera d’azione, garantite dalle vigenti leggi. 2. Che venga demandato al consiglio provinciale di preparare d’ accordo col governo il passaggio e l’adattamento della legislazione rispettivamente dell’amministrazione in vigore alla legislazione ed all’amministrazione italiana in tutto quell’ambito ch’era finora di spettanza della legislazione provinciale e per tutti quegli istituti ed organismi amministrativi che dipendevano dalla Dieta o stavano in nesso con l’amministrazione provinciale o comunale. 3. La Consulta INSISTE INFINE sulla proposta che venga istituito per la zona devastata un apposito ufficio o comitato di ricostruzione, nel quale oltre i ministeri sia rappresentata anche l’amministrazione provinciale, e che sia munito di larghe competenze e di una sufficiente dotazione. 4. E SI ATTENDE che il governo, accogliendo le ripetute proposte della Consulta fornisca i mezzi per attuare i programmi di lavori pubblici – strade, arginazioni, acquedotti – già elaborati e proposti dagli uffici tecnici locali. La mia proposta – continua il relatore – si basa anzitutto su alcune considerazioni di carattere generale. Essa si fonda sul diritto di condeterminazione del nostro popolo quando si tratta di stabilire il sistema di venir governato. Questo diritto emana dalla concezione generale che la guerra non fu soltanto un conflitto che apportò modificazioni territoriali, ma anche – secondo una parola indovinata dell’on. Orlando – una rivoluzione interna, nel senso che i popoli, dopo di essa, pretendono una maggior ingerenza nel fissare i propri destini. Un’altra considerazione è d’indole storica. Si è dimenticato troppo facilmente che, prima ancora che si potesse prevedere la prossimità della conquista italiana per parte dei nostri fratelli, i legali rappresentanti delle terre redente, per bocca dell’on. Conci proclamarono alla camera austriaca l’annessione del proprio paese all’Italia, esercitando con ciò, per la prima volta, il diritto di autodecisione . È logico quindi che tale diritto si voglia esercitare anche quando si tratta dell’amministrazione interna del proprio paese. Il relatore osserva che questo diritto non viene contestato nemmeno dal governo francese, malgrado il suo spirito centralizzatore, tantoché lo stesso Millerand , inaugurando il consiglio superiore dell’ Alsazia-Lorena, il 3 giugno, assicurava che, a parte ogni considerazione di diritto, sarebbe stato moralmente impossibile che il parlamento si occupasse dei problemi interessanti direttamente l’Alsazia-Lorena prima che i rappresentanti delle due provincie, regolarmente eletti, sedessero nelle due camere francesi. Anche per questo era stata sua prima cura di ordinare che si facessero d’estrema urgenza tutti i preparativi necessari per la compilazione delle liste elettorali. Il decentramento Una seconda corrente, nella quale il relatore ha inteso incanalare il suo ordine del giorno, è la tendenza al decentramento amministrativo, tendenza che si fa largo in Italia e abbiamo avuto il piacere di vedere appoggiata dalla maggiore associazione dei comuni italiani, nel loro convegno a Trento, e che venne confermata anche da altri autorevoli uomini di stato, cosicché è da sperare che il pratico soddisfacimento di questa tendenza del nostro paese assuma il valore di un esperimento nazionale, che potrà riuscire utile anche ad altre provincie. Un terzo riflesso ha ispirato la sua proposta: quello, cioè, di salvaguardare contemporaneamente le nostre autonomie locali, nel senso che il comune rimanga autonomo senza ingerenze statali di carattere amministrativo e la provincia abbia una giunta elettiva e non sia la giunta amministrativa prevista dal regolamento italiano con tre impiegati del governo, compreso il prefetto che la presiede, su sette membri. Le attribuzioni della rappresentanza provinciale Entrando nel merito della proposta stessa, il relatore osserva al punto 1. che le attribuzioni del consiglio provinciale rispettivamente della passata Dieta, sono accennate con una formula generica, non essendo possibile, per mezzo di una lunga elencazione, di precisare le competenze della Dieta, le quali, esistendo prima del parlamento austriaco, compaiono in tutte le leggi fondamentali dello Stato, come i corpi legislativi primari di fronte ai quali è il Parlamento che deve strappare di volta in volta le sue competenze. La forza storica dell’autonomia dietale consisteva nel fatto che ormai per tradizione nulla si poteva fare contro le diete o senza sentirne il parere. Alla più, per quanto non esaurientemente, le competenze delle rappresentanze provinciali sono stabilite dal § 18 del Reg. Prov., per il quale si dichiarano affari provinciali tutte le disposizioni riguardanti: 1. l’agricoltura, 2. le pubbliche costruzioni a carico di fondi provinciali, 3. gli istituti di beneficenza dotati con fondi provinciali, ecc. osservando però che il punto 4. di questo paragrafo è così largo da sfuggire ad ogni specificazione. Infatti, esso suona: «Sono affari provinciali le disposizioni concernenti altri oggetti relativi alla prosperità ed ai bisogni della provincia che da particolari disposizioni vengono demandati alla rappresentanza provinciale». Riguardo al punto 2, del suo ordine del giorno, il relatore nota che il demandare al consiglio provinciale la preparazione del passaggio da un’amministrazione all’altra non è soltanto il mezzo migliore suggerito dai tempi nuovi, ma corrisponde anche ad un certo diritto storico acquisito, poiché, secondo il § 19 del citato Reg. Prov., la Dieta è chiamata a dare il suo voto e a fare proposte «sull’emanazione di leggi generali e disposizioni richieste dai bisogni e dalla prosperità della provincia», ciò che s’applica benissimo alle disposizioni che fissano il passaggio dall’amministrazione vigente a quella italiana. In quanto alla sfera di attribuzioni, egli ha aggiunto, alla fine del punto 2, che il parere della giunta provinciale debba essere sentito anche intorno agli organismi che stanno in nesso con l’amministrazione provinciale, per quanto non dipendano direttamente dalla sua legislazione. Egli pensava qui all’organizzazione forestale, agli uffici per le operazioni agrarie, per la sistemazione dei torrenti, ecc. Passando alla controproposta Viesi il relatore per quanto debba ammettere che la sua edizione odierna rappresenta un avvicinamento, giacché mette in prima linea la costituzione di un consiglio provinciale elettivo, e solo in via subordinata chiede la nomina da parte del governo di un consiglio provvisorio, pure non può darvi il suo assenso. A parte le considerazioni d’ordine generale, a cui si è riferito dapprincipio, l’oratore non ha fede che il governo proceda imparzialmente nella nomina del consiglio provvisorio, e sovratutto teme che di esso, in pratica, tenga poco conto. Esempio più luminoso non vi è di questa Consulta stessa la quale, malgrado le promesse, non venne mai consultata, nemmeno negli affari più gravi. Per contrapposto ricorda che al consiglio superiore della Lorena sono state sottoposte persino le tasse postali, che il consiglio stesso non accettò, preferendo le vecchie. Eppure questa Consulta è nata con gli stessi criteri con cui nacquero tutti i governi provvisori dopo la rivoluzione, costituendosi cioè dei vecchi mandatari più i rappresentanti di quei partiti che nelle ultime elezioni non avevano avuto alcun mandato. In ogni caso, se la Consulta non era riuscita bene, si doveva tentare di modificarla. In realtà, però, è dell’istituzione stessa che non se ne vuol sapere, e non solo non venimmo previamente consultati, ma non si tenne conto dei nostri pareri quando di nostra iniziativa demmo loro espressione posteriormente (ricorda, ad es.: valuta ed amministrazioni comunali). Ancora più pregiudicata è la proposta Viesi dall’ultimo comma in cui domanda l’arrivo di un commissario straordinario con poteri eccezionali. Ora, noi vediamo in questi poteri un pericolo, che si prolunghino al di là della proclamata annessione le restrizioni alle libertà civili di cui anche i Trentini, dopo questa guerra, sono assetati. Certo non sta questo nelle intenzioni dell’on. Viesi, che egli vorrebbe anzi i poteri eccezionali nel senso che l’influenza personale di questo commissario straordinario valga ad ottenere al nostro paese i mezzi necessari per la ricostruzione. Ma, per ottenere ciò, non è necessario ricorrere a discutibili influenze personali. Necessario è sapere chiaro quali sono i postulati economici del paese d’immediata attuazione, insistere colla forza che viene dal mandato popolare, e creare gli strumenti organici indispensabili per la esecuzione. Il relatore ha creduto perciò di rendere superflua anche in questo riguardo la proposta Viesi, aggiungendo al suo ordine del giorno i due ultimi punti. Noi vogliamo la costituzione di un ufficio, rispettivamente di una commissione, per la ricostruzione delle zone devastate, ufficio che abbiamo proposto nella Consulta ripetutamente, ancora prima che l’on. Fradeletto istituisse a Treviso un organismo analogo che egli chiama «Comitato Governativo». Per questo ufficio e per il consorzio dei comuni domandiamo dei forti anticipi: ecco gli strumenti locali che, sostenuti dalla rappresentanza del paese, provvederanno alla ricostruzione delle zone devastate. Abbiamo domandato ancora e domandiamo una dotazione dallo Stato alle opere pubbliche, e ciò tanto per combattere la disoccupazione, quanto per eseguire lavori urgenti già incominciati avanti la guerra o durante la guerra distrutti. Anche qui abbiamo un programma minimo di immediata attuazione preparato dall’ufficio tecnico provinciale o dall’ufficio sistemazione terreni. Sei milioni e 350 mila in acque e strade; 1.800.000 per la sistemazione dei torrenti. Basterà qui che gli uffici tecnici locali vengano completati con tecnici governativi, che venga eventualmente costituita una commissione stradale e che vengano assegnati i fondi perché si possa subito rimettersi al lavoro. In ogni caso affidiamo il raggiungimento di tali postulati alla volontà e all’energia del popolo liberamente espresse, più che all’antiquato sistema delle influenze personali. Fatti maggiorenni per lotte secolari sostenute per la libertà, per il governo di noi stessi, approfittiamo oggi della conseguita liberazione, e siamo certi che il nostro atteggiamento avrà un’eco favorevole in altre provincie consorelle che nutrono le nostre medesime aspirazioni. 