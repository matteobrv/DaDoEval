[…] Come rileverete, anche la relazione passa sopra senza dir parola sulla questione territoriale, rifiutando, evidentemente per proposito preso, di dir qualche cosa di preciso sui confini dei territori annessi. Fino a prova in contrario si può quindi interpretare che intendasi annessa anche la Venezia Giulia, salva la fissazione del confine orientale. La relazione però toglie ogni dubbio sugli «atti successivi» dell’art. 3. Sono qui intese le convenzioni che riguardano il confine settentrionale per cui si rettificò la frontiera intorno a Tarwis. L’art. 4 che autorizza il governo del Re a pubblicare lo Statuto e le Leggi del Regno venne copiato letteralmente dalla legge d’annessione del Veneto. Dal 66 in qua nessun mutamento. E poi accusano Giolitti di bolscevismo! Si confronti quest’articolo coll’art. 6 del disegno di legge sul passaggio dallo stato di guerra allo stato di pace, presentato in Senato da Nitti il 5 dicembre 1919, il quale articolo diceva che le leggi politiche, finanziarie, penali e amministrative verranno pubblicate «con le modificazioni ed aggiunte che siano necessarie» e «provvedendo inoltre alla convocazione degli elettori per la costituzione dei corpi amministrativi e delle rappresentanze politiche», e si dovrà concludere che Nitti aveva evidentemente una concezione più elastica e dinamica. Ciò appare sovrattutto dalla motivazione di quel disegno di legge che fu poi anche approvato nel Senato il 3 febbraio, là ove si dichiarava che il governo non intendeva far pieno uso dell’autorizzazione «per non danneggiare istituti ed interessi meritevoli di alto riguardo; e anche possibilmente per far coincidere l’unificazione legislativa completa con riforme, già avvisate e assai desiderabili, nel diritto positivo nazionale» ed infine là ove s’impegnava «a tener conto della parte buona e utile della legislazione ivi (cioè nelle nuove provincie) tuttora vigente, in quanto sia più conforme ai bisogni locali». Parole, come si vede, assai caute, ma ch’erano indice tuttavia d’una preoccupazione che Giolitti non mostra ancora d’avere. 