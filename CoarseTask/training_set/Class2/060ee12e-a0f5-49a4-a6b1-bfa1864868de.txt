Roma, 12. Si è riunita la direzione del partito popolare italiano con l’intervento di tutti i membri, meno il prof. Colonnetti, assente per malattia. L’esame della situazione politica ha dato luogo a una lunga discussione in seguito alla quale è stato approvato il seguente ordine del giorno come espressione del pensiero unanime della direzione: «La direzione del P.P. preso atto delle comunicazioni della commissione direttiva del gruppo e sentita la relazione del segretario politico sulla situazione interna del partito e sulla situazione generale del paese, afferma che il partito si è ispirato a questi criteri ai quali devono attenersi tutti i suoi organi: Ordine e Libertà 1. Premessa indispensabile per la rinascita del paese e per la sua valorizzazione all’estero è la restaurazione dell’ordine e della libertà all’interno. Il partito sente perciò il dovere di contribuire con ogni sforzo e di prestare il più largo e disinteressato concorso affinché il governo riesca ad adempiere il compito di por fine alla situazione illegale sviluppatasi nel paese. Il risanamento finanziario 2. Il fine più immediato cui il governo deve tendere rimane quello di sanare il bilancio dello Stato. Il Partito popolare riconferma la sua decisa volontà di contribuire con ogni sacrificio, senza riserve e senza riguardi per gli effetti elettorali, all’azione che si sta iniziando per accrescere le entrate dello Stato e per introdurre tutte le possibili economie, e si richiama al proprio programma finanziario e soprattutto a quello per la riforma dei servizi pubblici e per l’amministrazione dello Stato. Autorità e imparzialità. Libertà di voto e proporzionale 3. I cardini fondamentali per il rinnovamento politico della nazione sono il ripristino dell’autorità e della imparzialità dell’amministrazione statale e, liberata dall’influsso di clientele politiche, la ricostituita vitalità degli enti locali e una riorganizzazione ai fini nazionali della rappresentanza degli interessi in modo particolare delle classi lavoratrici e del ceto medio. Nessuna riforma raggiungerà però il suo scopo, nessun rinnovamento sarà possibile se prima non sorga nella coscienza politica degli italiani il libero e sincero consenso al supremo principio della disciplina nazionale. Il Partito popolare ritiene perciò che se in questo momento è necessario che il governo abbia forza e saldezza, altrettanto indispensabile è che sia garantita libera e sincera l’espressione di voto dei cittadini. La creazione di sistemi elettorali artificiosi che mettessero in contrasto la maggioranza così ottenuta di una Camera rappresentativa colla maggioranza dei votanti nel paese svaluterebbe l’istituto parlamentare e indebolirebbe il governo all’estero di fronte al quale l’Italia sola in Europa potrebbe apparire governata da una minoranza. Noi abbiamo propugnato e difendiamo la proporzionale come mezzo di educazione alla sincerità e alla disciplina dei partiti italiani e come correttivo organico del suffragio universale. Il Partito popolare rappresenta una forza e una riserva morale della nazione. Alla nazione esso può servire con molti o pochi rappresentanti politici, ma non potrebbe servire se rinnegasse per vantaggi momentanei la propria autonomia e la propria figurazione politica. In momenti gravi in cui la omogeneità della direttiva di governo può sembrare elemento indispensabile, il partito popolare ha dimostrato che la patria gli può rivolgere non invano ogni appello, anche se comporti sacrificio della propria influenza politica, ma non potrebbe mai contraddire a quei principii fondamentali e a quei postulati programmatici per i quali è sorto e che costituiscono le condizioni necessarie per il rinnovamento politico della nazione. La rinascita delle energie spirituali 4. Fermo rimane anche in mezzo alle urgenze della situazione finanziaria e amministrativa il principio da noi sostenuto fin dal nostro sorgere che la vita nazionale va rinnovata soprattutto nella scuola e nei suoi organismi educativi pubblici e privati. Il Partito popolare ha fiducia che nella rinascita delle energie spirituali della nazione il governo riconosca la preminenza della forza delle convinzioni religiose liberamente professate e sinceramente rispettate. Gli uomini del Partito popolare hanno combattuto finora da soli per questa idea, in mezzo a diffidenze e a ostilità aprendosi la via tra una selva di pregiudizi accumulati da decenni. Se ora accadrà che il momento di rinascita sbocchi nella millenaria tradizione nazionale alla quale risalgono anche le nostre origini, la crisi profonda che travaglia lo spirito e le istituzioni si ricomporrá in una feconda unità spirituale». Il comunicato della direzione del Partito popolare italiano, dopo avere toccato alcuni essenziali problemi della nostra vita nazionale, si diffonde, tra l’altro, su quella tale riforma elettorale e con visione assai larga inquadra la difesa della proporzionale in una cornice ampia. Dagli avversari del sistema attuale si é detto che con la proporzionale non è possibile costituire la maggioranza omogenea della Camera e quindi è impossibile, di conseguenza, costituire un governo forte e deciso. Di qui la instabilità dei ministeri. E il ragionamento sarebbe perfettamente a posto se la storia parlamentare d’Italia dimostrasse che – prima della proporzionale – i ministeri erano saldi, continuativi, incrollabili. La testa di ariete contro il sistema proporzionale, il nocciolo della accusa, per cui si dice che essa è causa della instabilità dei governi, si infrange contro la testimonianza ininterrotta di 74 anni di vita costituzionale italiana. Avendo anzi sott’occhio tutta la cinematografi a ministeriale di quasi 74 anni passati, subito appare la necessità di andare a ricercare la intima ragione altrove e non è necessario essere geni in sociologia per ritrovarla subito nella stessa natura del nostro paese. Un paese come il nostro che ha una civiltà così profonda, nel quale vivono tante tradizioni di carattere generale e di carattere locale, nel quale c’è la più varia diversità di interessi, da un capo all’altro della penisola, e interessi rispettabili nel campo industriale, nel campo agrario, nel campo di ceti medi, nel campo professionale, nel campo operaio, che ha una popolazione così numerosa, al di sopra anzi della propria potenzialità, che infine, per la sua stessa costruzione geografica, determina tante diversità di temperamenti, di esigenze, di bisogni, è impossibile e assurdo pensare di coartarlo in una unificazione meccanica, o, peggio ancora, volerne limitare la espansione pubblica ad una sola corrente, ad una sola forza. Anche quando vigeva il suffragio limitato e puramente di censo e si determinava quindi una vita politica ristretta a poche classi – agrari, industriali, professionisti e qualche isolato gruppo elettorale – congegnata attraverso il collegio uninominale, permetteva una maggiore valutazione degli indici nazionalisti, l’Italia aveva sempre una rappresentanza politica assai varia e notevole dal nord al sud, dalla campagna alla città, dai gruppi industriali a quelli agrari. E per quanto i primi parlamenti rappresentassero tutta la vittoria unitaria e la vittoria liberale, ciò nonostante le divisioni di opinioni, di interessi, di vedute fecero sempre della Camera italiana una delle Camere più varie ed instabili. E ciò sia per le ragioni di carattere economico e politico sovrapponentisi alla nostra storia affannosa, sia per le stabili divergenze di origini fra i singoli deputati, le ragioni della instabilità dei ministeri sono ben lungi dal potersi attribuire al sistema proporzionale. E si può domandate: perché è venuta la proporzionale? E la ragione è questa: la proporzionale è un correttivo del suffragio universale. Non è infatti possibile mantenere il suffragio universale, senza dare ad esso la possibilità di areazione, di incanalamento, di organicità. Questo avviene appunto con l’abolizione del collegio uninominale che – per la ipervalutazione degli elementi localistici – impediva col suffragio universale di dare la espressione elettorale di un contenuto di carattere nazionale e di politica generale. È certo necessario giungere ad avere nella Camera una espressione di maggioranza. Ma occorre ricordare che lo stesso principio costituzionale, dando a tutti i cittadini la ragione di partecipazione della vita politica col diritto di voto, implicitamente dichiara che la maggioranza non può avere altra valutazione che quella «numerica». È l’espressione del maggior numero quella che deve prevalere, per portare senza scosse alla realizzazione di quei programmi che trovano il più ampio consenso nel Paese. 