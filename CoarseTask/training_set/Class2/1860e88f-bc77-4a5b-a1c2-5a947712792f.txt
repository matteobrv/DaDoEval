Mille novecento e diciannove, anno di transizione faticosa. Avremmo voluto, per usare una frase d’Agostino, divorare il tempo ed essere divorati da lui. Ai primi di gennaio, Wilson trionfante compare alla frontiera italiana. Passate rapide, o giornate di Parigi, su, sbrigatevi, o diplomatici di Versailles, il mondo ha sete di giustizia ed ha bisogno di pace. Ah, la pace! Quando sarà firmata la pace, vi rispondono i governanti, avrete il disarmo; quando sarà firmata la pace, vi dicono i negozianti, i prezzi scenderanno; quando verrà la pace, vi assicurano i burocratici, l’amministrazione si rimetterà in ordine. I prigionieri siberiani, i profughi sparsi per l’Austria, gl’internati ad Isernia o in Sardegna? Ritorneranno a pace firmata. I vostri crediti, i vostri depositi, le vostre pensioni? A pace conclusa, tutto sarà rifuso, tutto pagato. I danni di guerra? È con la pace che verrà applicata la legge per il loro risarcimento. E dalla firma della pace dipende l’annessione, dall’annessione le elezioni e colle elezioni viene la ricostituzione della provincia, il rinnovamento dei comuni. Colla pace cadono sovrattutto le barriere commerciali. Si riprendono i traffici, si rimettono in movimento i motori delle fabbriche, cresce la produzione, diminuisce il rincaro, si ristabilisce l’agiatezza. Ritorna insomma la vita normale dell’anteguerra. Milioni di braccia si protendono perciò verso Parigi, milioni di cuori sospirano l’indomani. Avremmo voluto divorare il tempo ed essere divorati da lui. Passarono così i primi mesi di quest’anno in un’ansiosa aspettazione della grande aurora liberatrice. Ora sappiamo che quell’aurora era la fata morgana del deserto. Non è vero che la ricostruzione del mondo nuovo parta da quella data o da una data qualsiasi; non è vero che la vita riprenda il suo ritmo come ad un colpo di bacchetta dei direttori d’orchestra di Parigi. È inutile che cerchiamo la salvezza fuori di noi. Essa è dentro di noi. Il mondo si rinnova, solo se si rinnovano gli uomini. Bisogna rifare la propria coscienza, ritemprare le proprie energie, ricostituire il proprio senso morale, far rinascere nel proprio spirito il senso del dovere, l’amore all’ordine, la volontà del lavoro. Molti se ne sono già accorti. Quando sopraggiunsero le delusioni della pace, le braccia vennero lasciate cadere, i cuori si restrinsero. Troppe di quelle braccia tornarono a levarsi in atto di minaccia, troppi di quei cuori si accesero di passioni e di vendetta. Molti però di quegli ansiosi dopo il primo disinganno, si ripiegarono su sé stessi e presero, ciascuno per conto suo, la decisione di riguadagnare il proprio cammino. Riguadagnarono così il tempo perduto. Se tutti o se i più li avessero imitati, la pace sarebbe già tra noi. Ciò vale anche per l’attività pubblica. Nel Trentino si è ricominciati a vivere, quando si è tornati a fare da sé. La nervatura di questo paese si rifà, perché risorgono le associazioni, le rappresentanze comunali, le scuole, le chiese. Questo corpo, incurvato sotto il peso della guerra, si solleva lentamente con lo sforzo dei propri muscoli. Eccolo qui il principio morale della nostra campagna autonomistica. Chi vi ha visto semplicemente un problema istituzionale, si è fermato alla superficie. C’era e c’è in fondo l’appello a tutte l’energie indigene, il richiamo di tutto l’orgoglio d’indipendenza della stirpe nel suo particolare «genius loci». Su, in piedi! abbiamo gridato in marzo al primo congresso dei comuni che fu in quell’epoca grigia di scoramento e di semiparalisi il primo atto solenne di volontà. E questo grido fu ripetuto poi cento volte, in diverse maniere. Uomini piccini quelli che v’hanno scorto un calcolo di partito. La voce usciva dallo speco più profondo della nostra storia, come le nostre acque sgorgano dalla roccia più antica e più remota. Oggi pure, al finire di un anno che ha divorato il tempo senza aprirci la porta della nuova era – e credevamo d’essere sulla soglia! – la voce risuona ancora, più imperiosa che mai. Bisogna tendere i muscoli, serrare le mascelle, concentrare gli sforzi e prodigare le energie e la fatica. «Noi», sempre «noi» saremo i primi fattori del nostro risorgimento. Chi dubita, chi dispera qui ancora delle proprie forze? Guardate a Rovereto voi, querimoniosi Amleti. Chi più della bella città del Leno, che piangemmo morta, si trovò tra l’essere e il non essere? Guardate Mori, Marco, Telve, Strigno, Roncone e tutti i comuni distrutti, con qual sforzo ed a prezzo di che stenti e che fatiche risorgono. Se c’è qualcuno che dubita della razza trentina, gli diamo appuntamento in uno di questi villaggi. Ricostruiamo le case, rifaremo anche il nostro benessere. Il trattato di S. Germain ci ha lasciato tutto da fare. Abbiamo atteso invano che i diplomatici ci rimettano in ordine i nostri affari coll’Austria. Bisognerà tornare a pensarci noi, pensare alle nostre finanze, alla nostra amministrazione autonoma, a fare l’inventario ed a chiudere le partite. Ma fede ci vuole nelle proprie forze, e concordia! L’ardore dei giovani e l’esperienza dei vecchi devono stringere alleanza. Ogni iniziativa che ridesta le energie sane, ogni istituzione che può valorizzarle, vanno accolte con plauso ed appoggiate. Di questi giorni taluno ha detto e scritto che il consiglio comunale di Trento deve sciogliersi, perché non si dia più oltre lo spettacolo di un collaborazionismo liberale-clericale. Sono frasi d’importazione, idee piccine in un momento grande. È vero, il municipio di Trento non è stato in quest’anno un’officina ove il maglio del paese abbia battuto il tempo alla canzone del suo risorgimento, come si converrebbe alla capitale. Là dentro si soffre alquanto di marasma. Il ringiovanimento s’impone e verrà. Ma fino a tanto che non può venire, abbandonare il campo è viltà, è diserzione. Si è chiesto dappertutto l’autonomia, e per le insistenze dell’opinione pubblica, si ricostituiscono le rappresentanze comunali; e Trento, prima città con proprio statuto , farà getto con tanta facilità dei propri diritti e si rifiuterà di procedere coll’esempio nel lavoro di restaurazione? Attenti a’ mai passi. Non è un partito che si decapita; è la decapitazione della capitale. Poiché badate: noi col nostro richiamo alla coscienza individuale e col rilevare la necessità della riforma interiore, non abbiamo voluto svalutare l’opera delle istituzioni. Abbiamo solo ristabilita la scala dei valori. Riformato l’uomo, bisogna rinnovare l’amministrazione pubblica, i pubblici servizi, il governo del Comune, della Regione, dello Stato. Abbiamo incominciato in quest’anno la lotta contro gli abusi e il disordine della burocrazia. Questa campagna dev’essere continuata con vigore, parallelamente alla lotta per l’autonomia. È il migliore contributo che possiamo dare alla nazione. Abbiamo premuto con tutte le forze sul governo e sul parlamento, perché provvedano al nostro assetto definitivo. La pressione va aumentata fino all’ultima atmosfera, di cui è capace il nostro paese. Sono momenti decisivi, bisogna tenerci coi denti. Dicendo così, abbiamo tracciato anche il programma del nostro giornale per l’anno nuovo. Come vi abbiamo corrisposto in quello che tramonta, diranno i lettori. Per i quali aggiungiamo qualche confessione di fine d’anno: sappiamo di non averli accontentati tutti e d’averne accontentati molti solo a mezzo. Tra questi ultimi ritroviamo noi stessi. Anche noi rimpiangiamo gli articoli ossigenati di cristiane ideologie che apparvero in altri tempi su queste colonne; anche noi ci piace rammemorare lo stile battagliero di certe apologie e riaccendere la memoria al fuoco di vivide e vittoriose polemiche. Né quella penna è spezzata, ed il fuoco cova ancora sotto alla cenere. Ma l’animo nostro ha dovuto accogliere in questo periodo l’impressione del tempo. Il disastro economico, il disordine sociale, la crisi della vita politica hanno imposto al giornalismo funzioni speciali. L’amore al nostro paese, il senso di responsabilità aumentato per il cresciuto contatto colle complesse realtà dell’ora presente, la sensazione che nessun riguardo è troppo quando in sì gravi momenti serva ad evitare qualsiasi dispersione di quelle forze che sono tanto necessarie alla patria, possono talvolta avere imposto a noi ed ai nostri collaboratori dei limiti che a taluno sembrarono forse ristretti. Crediamo tuttavia che i riguardi all’ora che corre non ci abbiano mai fatto subire dei mancamenti rispetto alla verità ed ai principi generali che ispirarono sempre l’opera nostra. Per certo almeno tutti i lettori concederanno al «Trentino» d’aver visto chiaro nei problemi complessi che agitarono quest’anno il nostro paese e d’aver detta anche a tempo debito la sua parola. Comunque ricordiamo il versetto del Salmista: Exibit homo ad opus suum et operationem suam usque ad vesperum… 