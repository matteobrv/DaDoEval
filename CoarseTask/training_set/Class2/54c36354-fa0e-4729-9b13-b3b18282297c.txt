Abbiamo pubblicato ieri il manifesto della destra socialista. Esso, com’era prevedibile, ha provocati molti e svariati commenti. La replica dell’«Avanti»! L’Avanti! ha facile giuoco per replicare ai «compagni» di destra, chiamandoli corresponsabili di quella «gloriosa intransigenza» massimalista che ora sconfessano. «Con esso (manifesto) non si è in polemica col massimalismo, si è in polemica con lo stesso manifesto della frazione di concentrazione stilato a Reggio Emilia e nel quale – non vogliamo credere per opportunismo, per meschina concessione al momento d’allora – si ammetteva la dittatura proletaria – come mezzo estremo e transitorio – e il ricorso all’uso della violenza – come necessità storica del movimento rivoluzionario. I collaborazionisti – detti anche concentrazionisti – si sono dati alla compilazione di programmi su programmi. Ne fanno uno ad ogni stagione. Ed in ognuno – che è sempre molto o poco, diverso dall’altro a seconda delle circostanze e delle necessità – insistono sul fatto che non hanno mai mutato pensiero, che hanno sempre parlato così. Basti notare che essi – che a Bologna non vollero contarsi e si rifugiarono sotto le grandi ali di un ordine del giorno Lazzari, detto per irrisione massimalista-unitario, che a Livorno erano appena ottomila – oggi si vantano maggioranza, o quasi, nel Partito, per comprendere come questo allegro composito di uomini “fermi nel dondolare” – la definizione la togliamo a Turati – abbia veramente ragione di gettare alle masse un manifesto intitolato: “Ai socialisti fedeli al socialismo”. Fedeli? Lo vedremo, senza alcun dubbio, nei prossimi tempi; ma intanto, a giudicare di tanta fedeltà basti considerare che una parte degli attuali collaborazionisti – i più seri, quelli che possono vantarsi di una certa quale coerenza – sono coloro che dalla dichiarazione-manifesto di Reggio Emilia (13 gennaio 1921) in cui si concludeva con la necessità di “fare sforzi per avvicinarci al periodo di azione rivoluzionaria più intensa e più efficace, in senso socialista, attesa e desiderata da tutti”, sono giunti all’attuale programma, meschina rimasticatura di luoghi comuni democratici, senza senso comune per un socialista. L’altra parte, la maggioranza, è composta di coloro che, nel 1919, accusavano noi di soverchio “legalitarismo”, ci credevano non sufficientemente bollenti per la causa della rivoluzione, inalberavano la falce ed il martello – soprattutto in periodo elettorale – e si presentavano alle folle nella più accesa veste di bolscevichi. Sono costoro i fedeli al socialismo. Noi siamo gli infedeli!… E l’Avanti! finisce col pubblicare le mozioni unitarie del 1919 e del 1920, da cui risulta che allora la “dittatura proletaria” era nel programma anche dei destri!». Il fascismo sarà abbastanza saggio per inibirsi di stravincere L’on. Mussolini dal canto suo esaminando ieri il manifesto turatiano, fra l’altro scrive: «I destini del socialismo italiano precipitano: fra qualche settimana due partiti, entrambi socialisti, si contenderanno il privilegio di rappresentare il vero, il puro, l’autentico socialismo. Noi ci rifiutiamo energicamente di intervenire per giudicare di questa autenticità. Sorge con questo manifesto il nuovo partito. Esso dispone di discrete forze numeriche. Dei 55-60 mila tesserati del PUS [Partito unitario socialista], almeno un terzo seguiranno Turati. Forze giornalistiche non gli mancano. È ormai evidente che Giustizia, Lavoro, Lavoratore, la stessa Azione di Roma, rappresenteranno la stampa quotidiana del nuovo partito. Quanto alle forze parlamentari, metà almeno dei deputati sottoscrivono il manifesto riformista. È ovvio che tutte le forze della cooperazione, giudicate da Vergnanini , si appoggeranno ai destri del socialismo. Le forze sindacali della Confederazione si sottrarranno coll’autonomia, alla tutela di tutti i partiti socialisti, ma nessun dubbio che praticamente l’attuale stato maggiore confederale solidarizza e solidarizzerà colla social-democrazia italiana. Non è da escludere che, analogamente a quanto è accaduto in Francia, non si verifichi una scissione nella Confederazione generale del lavoro. Se, per ipotesi, i comunisti riuscissero, domani, ad impadronirsi della Confederazione i seguaci di D’Aragona e soci resterebbero militi disciplinati della minoranza o non preferirebbero andarsene per piantar casa nuova? Dal punto di vista della politica generale è chiaro che la scissione del PUS non è un altro motivo per affrettare la consultazione del Paese. La scissione stessa, indebolendo la massa sovversiva e sottraendo elementi alla speculazione degli estremisti, è un fattore automatico di pacificazione. Se i socialisti rinunciano ai propositi di controffensiva violenta, se riconoscono nel fascismo una forza e una idea che ha incontrastato diritto di cittadinanza politica nella Nazione, la detente degli spirti si produrrà spontaneamente e la guerriglia civile sarà giunta al suo epilogo. Il fascismo che ha vinto, sarà abbastanza saggio per inibirsi di stravincere». L’on. Mussolini, però, dovrà riconoscere, che per l’autunno prossimo la consultazione del Paese non può essere matura, perché il quadro che egli fa è indubbiamente vicino alla realtà, di domani. Quindi se mai di elezioni si parlerà l’anno venturo: e se intanto si creasse in Italia una atmosfera di pace, nessuno oserebbe più opporsi anche alla consultazione elettorale. La quale se fatta colla scheda, invece che col «santo manganello», potrebbe anche riservare delle sorprese. Il 15 maggio 1921 dovrebbe insegnare! Da una dittatura all’altra Questo atteggiamento dell’on. Mussolini, disposto a non stravincere, contrasta però con quello che ha detto fino all’altro ieri, sempre. Difatti telegrafò ai fascisti meridionali che «tutte le vie conducono a Roma» e in Liguria aggiunse che scopo supremo del fascismo è quello di «governare l’Italia». Ora se il fascismo nelle elezioni avesse ad ottenere la maggioranza, nessuno gli negherebbe questo diritto. Ma diceva giorni fa l’on. Giuriati ai fascisti di Venezia ch’egli è sicuro di interpretare il pensiero di Mussolini dicendo che il fascismo aspira alla «dittatura militare». Nel qual caso cadremmo da una dittatura all’altra e Mussolini pretenderebbe di «stravincere», contrariamente a quello che oggi assicura. Ieri Italo Chitarro sulla Tribuna, trattando De Monarchia – cioè della risposta condizionata di Mussolini in fatto del mantenimento o no dei Savoia in caso dell’avvento fascista – segnalava questo pericolo di cadere in questa nuova dittatura: «Tutti hanno il senso della necessità d’una più vigorosa gestione delle funzioni dello Stato in questo acuto periodo del travaglio in liquidazione della grande crisi della guerra, ma non si vede che il mezzo per raggiungere questo obiettivo, per avviare tutto il sistema della vita nazionale a ordinarsi nell’equilibrio delle sue forze ricostruttive, possa consistere nel prepotere assoluto d’un partito su tutti gli altri; ma non si vede che una dittatura fascista, la quale per affermasi metta in giuoco le istituzioni, possa valere più d’un’altra qualsiasi dittatura. L’illusione che il fine diverso e magnanimo possa giustificare il mezzo, s’identifica nel suo fondo semplicista e catastrofico con quella che animava i propositi della tramontata dittatura del proletariato. Il fascismo rivendica a sé d’avere troncata l’egemonia del partito socialista sulla Nazione, e giustifica la sua violenza anche contro lo Stato, perché esso intende colpire anche nello Stato, nelle istituzioni, il socialismo che vi è dentro. Così, per questa opera di reazione che gli sembra indispensabile alla salute del Paese, vuole per sé l’egemonia tolta al socialismo, vuole per sé lo Stato, e s’impegna ogni giorno, sia pure in spunti di prosa giornalistica del suo leader, a segnare obiettivi che è facilissimo enunciare, ma che non son d’altrettanta facile conquista, anche quando s’abbia in mano, come preda, l’organismo stesso dello Stato. “Governare l’Italia” non è un programma: ne è il presupposto e l’applicazione: due condizioni che diventano concrete quando il programma ha messo sostanza ed ha segnato i propri limiti». Sicuro. Governare l’Italia, va bene. Ma come? È qui – si può dire al fascismo – che «si parrà la sua nobilitate!». 