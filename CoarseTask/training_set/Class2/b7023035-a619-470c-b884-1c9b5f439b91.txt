Ai sospetti, alle diffidenze, alle accuse rivolte oggidì contro quanti difendono ancora il principio autarchico e decentrativo com’esso è formulato nei nostri ordinamenti amministrativi e provinciali e comunali, gioverà opporre il fresco ricordo di quanto venne scritto o detto in solenni e recenti occasioni da alte cariche dello Stato, da persone che per la loro funzione sono al di fuori dei contrasti che si dibattono nelle Nuove Provincie o, comunque, appartengono ai partiti di destra. Citeremo e ricorderemo, senza commentare: «Le nuove terre riunite all’Italia impongono la soluzione di nuovi problemi. La nostra tradizione di libertà deve segnare la via alle soluzioni, con il maggior rispetto delle autonomie o delle tradizioni locali». (S. M. il Re nel Discorso che inaugurava la XXV Legislatura, 1 dic. 1919). «D’altro canto dovrà aversi un giusto riguardo alle particolari autonomie di cui godranno le nuove terre riunite all’Italia, con l’augurio che ciò valga ad una più feconda espansione del principio autarchico nel nostro governo locale». (Indirizzo di risposta al discorso della Corona) commissione della Camera dei deputati, presidente Orlando, relatore Alessio). «Per quanto riguarda il decentramento amministrativo ieri ne ha parlato a lungo il collega onor. Pogatschnig (deputato liberale dell’Istria che come l’on. Pesante aveva interloquito in favore delle autonomie) …Sarà quindi molto opportuno che queste autonomie e questo decentramento amministrativo non siano toccati, perché così potranno servire anche di campo sperimentale per il resto del Regno». (On. Suvich, deputato nazionalista di Trieste nella seduta 23 giugno 1921, discutendosi l’indirizzo della Corona). «Credo inoltre che dobbiamo per ora non turbare quei decentramenti che già sono in vigore nelle nuove provincie; probabilmente dalle loro istituzioni potremmo trarre qualche esempio utile per la trasformazione, in senso regionale, di una parte dei servizi… che si possono togliere all’accentramento statale». (Giolitti, pres. Del Consiglio, durante la stessa discussione). «Ai problemi della graduale unificazione legislativa, per i quali soccorrerà l’esperienza dei nativi, sovrasta per urgenza la necessità di dar forma concreta agli ordinamenti di autonomia amministrativa ivi esistenti, giovandoci della collaborazione, nei due rami del Parlamento, dei rappresentanti dei territori interessati». (Bonomi, pres. Del Consiglio, 18 luglio 1921). L’art. 4 della legge sull’annessione, 26 sett. 1920, suona notoriamente come segue: «Il governo del Re è autorizzato a pubblicare nei territori annessi lo Statuto e le altre leggi del Regno e a emanare le disposizioni necessarie per coordinarle colla legislazione vigente in quei territori e in particolare con le loro autonomie provinciali e comunali». L’inciso delle autonomie non era prima contenuto nel disegno governativo, ma vi venne introdotto dalla commissione della Camera, pres. Cocco-Ortu, relatore Carnazza. Ed ecco come lo motivava l’attuale ministro dei LL. PP. «Vi sono da quelle Provincie ordinamenti amministrativi, a cui quelle nobili popolazioni sono affettuosamente legate ecc. Ritiene la vostra Commissione che non debba pensarsi a modificare o abrogare quelle istituzioni e quelle disposizioni…» Nella discussione alla Camera presero la parola diversi oratori. Ecco alcuni passi da ricordare: «Quali saranno i criteri che presiederanno a questo ordinamento? Si dice da varie parti autonomia, decentramento, e tutti siamo concordi, e mentre l’anima nazionale si dirige verso forme sempre più decentrate della amministrazione, mentre noi stiamo studiando un programma di decentramento di tutta l’amministrazione dello Stato è ben naturale che si cominci dall’attuare il decentramento più completo nelle nuove Provincie, che aspettano ex novo un loro ordinamento amministrativo». (On. D’Alessio, della democrazia sociale). Parlarono ancora in tale senso deputati popolari e socialisti, ma non va dimenticato che lo stesso Federzoni, nazionalista, ora ministro delle colonie, non solo non si oppose al principio dell’autonomia amministrativa, ma ammettendola si limitò a combattere le due provincie, proposte dai socialisti, opponendovi la proposta delle rappresentanze distrettuali. Ecco le precise parole di Federzoni nella seduta del 9 agosto 1920: «Il principio dell’autonomia amministrativa si può e si deve salvaguardare in altro modo e precisamente nel modo austriaco, ritornando cioè ad una tradizione costituzionale della cessata monarchia, ossia alla istituzione dei Consigli distrettuali elettivi, i quali avendo funzioni quasi simili a quelle dei nostri Consigli provinciali, con in più la tutela della scuola e in genere degl’interessi culturali della popolazione, potrebbero a Bolzano, Merano, ecc. ecc.». Sul disegno di legge, votato dalla Camera, venne chiamato a deliberare anche il Senato, e la rispettiva commissione, approvandolo – relatore il principe Colonna – scriveva: «L’articolo 4 del disegno di legge del Ministero è stato modificato dall’altro ramo del Parlamento nel senso che nello estendere ai territori annessi lo Statuto e le altre leggi dello Stato, debba il Governo tener conto particolare delle autonomie provinciali e comunali vigenti nei territori che vengono ora a costituire parte integrale del Regno d’Italia. La vostra Commissione approva pienamente l’accennata modificazione… L’Italia instaurerà pertanto la più savia delle politiche, se rispetterà le autonomie amministrative e se non pretenderà di tutto unificare ad una stessa stregua e tutto accentrare, come purtroppo è avvenuto con grave danno del nostro paese e contro il pensiero più volte espresso dal nostro maggiore statista il conte di Cavour, nelle annessioni delle varie parti della penisola». Parecchie citazioni potremmo qui fare anche dalla relazione della commissione parlamentare d’inchiesta sull’ordinamento delle amministrazioni di Stato (legge 16 marzo 1921), commissione composta di 7 senatori e 7 deputati. Diremo per oggi solo che questa commissione dopo parecchi mesi di lavoro, durante il quale studiò e riferì anche sugli ordinamenti delle nuove provincie, che raccomandò di non abolire (vedi pag. 51), concluse fra l’altro con quest’o. d.g. che raccomandiamo all’attenzione dei semplicisti: «Considerato che il decentramento organico diretto alla sua più ampia esplicazione colla costituzione delle Regioni – sulla cui istituzione non tutta la commissione concorda – non potrebbe attuarsi con provvedimenti che non siano profondamente maturati, anche allo scopo di evitare il pericolo che i nuovi istituti portino aumento di spesa; è di avviso che la trasformazione degli ordinamenti attuali debba intanto iniziarsi con un largo decentramento burocratico delle funzioni di amministrazione diretta dello Stato; con una semplificazione delle funzioni di vigilanza e tutela sugli enti locali nel senso di una più larga autonomia di essi, maggiore o minore a seconda della loro importanza, con un graduale passaggio di alcune funzioni governative agli enti stessi». 