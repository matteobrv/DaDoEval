L’opinione di Crispi sul sistema francese. – Come si fece nel ’59. – Il parere di Saredo. – Le modificazioni introdotte nel 66. – Provvedimenti rimasti dal 66 al 1912. – Entro l’alveo della Nazione e per la Nazione. L’Italia fu il paese classico delle libertà locali. Ma il dominio di Napoleone e dei Napoleonidi le distrusse; e quando le vecchie dinastie, passata la meteora della rivoluzione francese, risalirono sul trono non pensarono affatto a ricostruire le autonomie antiche. La rivoluzione aveva liberato i principi da rivali troppo incomodi. Codeste sono verità vecchie e riconosciute; ma Gino Piva nell’articolo da noi in parte riferito l’altro ieri , ha creduto opportuno ricordare, per esaltarlo, l’esempio francese, e raccomandarlo al nuovo governo d’Italia. Noi potremmo opporgli un coro di voci autorevolissime, dagli albori del Risorgimento fino ad oggi, e non poche abbiamo già ricordato in questo giornale durante il già lungo dibattito sulla nostra sistemazione amministrativa; ma oggi ci soccorre una citazione, della quale non vogliamo defraudare né il valente collega in giornalismo, né i nostri lettori. Siamo al 4 luglio 1887 e Francesco Crispi, presidente del Consiglio, ha la parola per difendere alla Camera il suo disegno di legge sul collocamento a riposo dei prefetti. Ed ecco le parole dell’ardente patriotta siciliano: «Io non sono innamorato del sistema amministrativo del nostro paese. I miei ideali sono tutt’altro. Io godo nel vedere che l’antico municipio romano abbia trovato asilo in Inghilterra. L’Inghilterra è il solo paese che ha conservate le antiche nostre istituzioni: colà recate dai nostri avi. Noi siamo schiavi del sistema francese. In Francia era antico il sistema delle provincie governate dagli intendenti. Nell’anno VIII della Repubblica, sotto Napoleone, sorsero i prefetti, e furono strumento di amministrazione e di governo, col regime imperiale. Possiamo noi farne senza? La rivoluzione francese, per il tanto bene che ci portò, ci portò anche il male di avere estinto l’antico municipio italiano … Avvenne un fatto che parrebbe fenomenale nella nostra rivoluzione. Nel 1848 restaurammo in Sicilia la vecchia legge municipale del 1812. Non fu applicabile. I municipi chiedevano costantemente e continuamente al governo quella tutela alla quale erano avvezzi. Avevano perduto il sentimento dell’autonomia, il concetto dell’individuo. Abituati per moltissimi anni ad essere retti governati amministrati anche dall’autorità centrale, non sapevano svincolarsene. Ed anche la rivoluzione dovette pagare questo tributo all’abitudine che la legge francese aveva disgraziatamente, malamente inoculato». Si è citato anche il metodo spiccio del ’50 e del ’66: fare presto radicalmente, definitivamente! Ebbene, rifacciamoci un po’ alla storia. In Lombardia, come in tutte le altre provincie tra il ’59 e il ’61, venne estesa la legge amministrativa del Piemonte, come era formulata nel testo 23 ottobre 1859, legge che non era uscita dal dibattito parlamentare, ma era stata compilata dal ministero Lamarmora-Rattazzi in virtù dei pieni poteri concessi al governo per la guerra; ed è noto che tale legge venne emanata sotto la pressura degli avvenimenti e dopoché era caduto il ministero Cavour il quale aveva già annunciato un disegno di legge «per allargare le libertà comunali». Non può essere compito nostro discutere questa legge capostipite delle nostre leggi provinciali e comunali e che poi venne continuamente riformata fino al testo unico del 1915. È probabile che ne riprenderemo a parlare. Ma le aspre critiche levatesi poi in quasi tutte le provincie, le radicali riforme che tentarono d’introdurvi subito dopo Cavour, Carlo Farini, e il Minghetti lasciano concludere che se l’affrettata unificazione poté allora essere o apparire giustificata dal punto di vista politico, in quanto che si trattava di dettar leggi all’Italia in formazione, tra una guerra e l’altra, fra un plebiscito e l’altro, la precipitazione con cui vennero modificati gli ordinamenti amministrativi non può tuttavia essere invocata ad esempio dal punto di vista oggettivo; e molto meno dev’essere questo un precedente che debba imporsi ad imitazione anche per tempi normali, in cui nessun pericolo può correre né l’unità nazionale né il sentimento patriottico dei cittadini. Del resto si ricordino le conclusioni del sen. Saredo , già presidente del Consiglio di Stato, e autore del più celebrato commento della legge amministrativa (vol. I; pag. 24). Ecco le sue gravi parole: «Certo è che, in alcune provincie, specialmente in Lombardia, venne accolta con grandissimo malcontento, come quella che vi peggiorava non pochi degli ordinamenti amministrativi che vi avevano fatto buona prova. Il nessun conto tenuto di molte sapienti istituzioni esistenti nel Lombardo- Veneto è stato certamente uno degli errori più gravi commessi nel periodo della nostra unificazione legislativa. Gli antichi e troppo giusti risentimenti politici avevano fatto velo al giudizio al segno di fare disconoscere il non poco che vi era da imparare…». Ed ora veniamo al ’66. Qui neghiamo che le cose siano procedute con tanta precipitazione quanta s’invoca ora per le nuove provincie; benché la smania livellatrice, che doveva poi deplorare più tardi Cesare Correnti , abbia cagionati molti guai, conviene ricordare che per la legge amministrativa si procedette (perfino allora che la unità nazionale non era compiuta), con una discreta graduazione. La legge amministrativa (che frattanto aveva raggiunto il nuovo testo votato dal Parlamento nel febbraio 1865), venne estesa con diversi provvedimenti di raccordo e di temperamento, che in parte durano tuttora! Dopo quattro decreti parziali venne il decreto legislativo 2 dicembre 1866, ch’estese alle provincie venete le disposizioni della legge amministrativa, ma: a) mantenne i distretti coi rispettivi commissari distrettuali; b) l’alienazione dei beni comunali, venne mantenuta obbligatoria a norma delle leggi già vigenti nell’ex regno lombardo-veneto; c) vennero modificati diversi articoli riferentesi alle facoltà tutorie della deputazione provinciale (nella legge del ’65 la tutela dei comuni è riservata alla Deputazione provinciale, cioè alla nostra giunta elettiva); d) per le spese e le imposte vennero mantenute le leggi locali vigenti; e) non furono comprese certe disposizioni circa le spese per il restauro delle chiese; f) furono deferite alle Deputazioni provinciali le attribuzioni assegnate dalle leggi speciali vigenti nel Veneto, alle soppresse congregazioni provinciali. (Le congregazioni provinciali erano un corpo amministrativo deliberante simile alle Diete, ma costituite col criterio d’allora, cioè nominate dal sovrano su terne proposte dai consigli comunali). «Così le provincie venete – conclude il già citato Saredo – conservarono in molte materie delle loro amministrazioni comunali e provinciali l’antica loro legislazione; e la conservano tuttora in non poche, come per le spese di assistenza sanitaria, di culto ecc.». Interessante sarà poi di far sapere ai livellatori semplicisti che fanno le più alte meraviglie perché nelle nuove provincie in tre anni di governo civile non sono ancora scomparsi tutti i resti dell’amministrazione cessata che i commissariati distrettuali del Veneto e del Mantovano terminarono la loro esistenza appena in forza del R. Decreto 19 maggio 1912! Con queste note non vogliamo aver concluso nulla in concreto circa la sistemazione in corso, ma aver avvalorato una volta di più la nostra affermazione: che il nostro movimento autarchico (come più propriamente lo vogliono definire i più recenti studiosi della materia) o autonomista (come dissero i giuristi o i parlamentari, da Cavour a Minghetti, a Crispi, a Rudinì, a Saracco , senza riferirsi ad altro che alle autonomie provinciali o comunali), non è un movimento d’indole grettamente locale, né tanto meno, come scioccamente s’insinua, legittimista, ma è una tendenza che si ricongiunge ad una profonda ed ininterrotta corrente nazionale, la quale ogni volta che un aumento di territorio o una riforma della legge amministrativa le dà occasione, tenta di aprirsi un varco a traverso la selva aspra e fittissima creata da decenni di accentramento. Può essere che anche questa volta il pregiudizio politico o il criterio burocratico ci sbarrino la via. Ma la tendenza non verrà per questo ricacciata fuori dall’alveo della nazione, quasicché si trattasse di un elemento eterogeneo alle nostre origini ed ai nostri destini. E agli uomini di fede rimane sempre l’orgoglio di aver servito disinteressatamente un’idea, per la quale il combattimento continua – per la nazione e dentro la Nazione! 