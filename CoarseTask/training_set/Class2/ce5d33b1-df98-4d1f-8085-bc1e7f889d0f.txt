Come i lettori avvertiranno, la nostra amministrazione ha aperto l’iscrizione ai nuovi abbonamenti. Si è dovuto elevare il prezzo annuo a Lire 28, rispettivamente a Lire 30. Crediamo superfluo motivare questo aumento, quando a tutti è noto, come sia spaventosamente salito il prezzo della carta, degli inchiostri e della mano d’opera. Se l’abbonamento fosse rimasto qual era, avremmo dovuto lavorare colla certezza di un insanabile passivo. Non è detto con ciò che il nuovo prezzo d’abbonamento basti a garantirci da una crisi. Per evitarla, dovremo con ogni probabilità aumentare a 15 cent anche il prezzo d’una singola copia, il che del resto s’intende fare anche nelle altre provincie d’Italia. Ciò è rincrescevole senza dubbio, ma la nostra piccola industria giornalistica non può sottrarsi alle gravi condizioni create dal rincaro delle materie prime e dalla svalutazione della moneta. Noi confidiamo tuttavia che gli amici vecchi ci rimarrannno fedeli e se ne aggiungano di nuovi. Quanti sono persuasi della funzione indispensabile ch’esercita la nostra stampa in questo periodo decisivo della nostra storia, devono anche convincersi che bisogna fare dei sacrifici per sostenerla. Le associazioni culturali ed economiche, aderenti al nostro indirizzo, si ricordino che devono gran parte della loro forza alla propaganda dell’idea fatta a mezzo del giornale. I soci del partito popolare non dimentichino che le elezioni non possono essere tanto lontane e che la stampa è l’arma più potente del partito. L’esperienza di lunghi anni ci dice che non avremo scritto questo appello invano. Non credasi però ch’esso sia uno dei soliti atti convenzionali, compiuti quasi per rito a fine d’anno. La nostra stampa ha veramente bisogno dell’appoggio largo e rinnovato di tutti i suoi amici. Chi vuole che il Trentino affronti con sicurezza le traversie del 1920, bisogna che ci aiuti in questo mese con uno sforzo intenso di propaganda. 