Tutti sentono, a Genova, e quanti, nel mondo, a Genova guardano con ansia, che la conferenza non riuscirà se in un certo momento le barriere rizzate dall’odio non ancora estinto, dalla paura non ancora spenta, dall’egoismo avido e diffidente non cadranno per un soffio impetuoso e travolgente di generosità, di amore e di solidarietà umana . Le formole diplomatiche, le abilità tattiche, gli espedienti di tecnica finanziaria operano alla superficie; ma tutti sentono che la salvezza non è nella lettera, ma nello spirito. Tutti lo sentono, ma pochi lo confessano, perché lo spirito deve venir invocato e l’invocazione presuppone l’umiliazione, la vittoria sull’orgoglio; e l’orgoglio ahimé! è il retaggio più certo della guerra. Noi non siamo pessimisti e crediamo che sbaglino coloro i quali pretendono troppo e passano facilmente da esagerate esigenze allo scetticismo più sfiduciato. Quando pensiamo che pochi mesi or sono ancora veniva accolto in tutta l’Europa il verbo della rivoluzione russa che voleva raggiungere la pace universale con nuovi orrori e con nuovo sangue fraterno, ed oggi vediamo Cicerin e Joffe cercare a Genova nella solidarietà umana, senza distinzioni di classi, la salvezza del proprio paese; quando vediamo Lloyd George, lo sterminatore dei tedeschi, fare appello ai sensi di fratellanza verso i vinti; quando sentiamo un primo ministro d’Italia, ove durante la guerra risuonarono le voci più appassionate e più violente contro la missione pacificatrice della Santa Sede, inneggiare all’«augusta parola del pontefice, che compie l’altissimo suo ufficio di amore e di pace», noi crediamo che sarebbe far torto all’Europa politica il disperare delle sue sorti. Genova, comunque finisca la conferenza, rivela senza dubbio un progresso notevole. È troppo chiaro tuttavia che questi capi di Stato raccolti attorno ad un tavolo solo non si ricongiungeranno mai «quadam etiam fraternitate», come ricordava nella sua lettera il pontefice, se almeno per un momento – il grave, il decisivo momento psicologico che determina nella storia i destini dei popoli – l’animo loro non sarà invaso da una unica suprema e invincibile aspirazione di pace. A invocare questo avvento dello spirito c’invita nel suo paterno appello il pontefice e ci chiama la grande festa della resurrezione e della pace che domani i popoli cristiani celebreranno in tutto il mondo. I cristiani sanno quale spirito debbano invocare e quale sia anche oggi la salvezza del mondo. Noi lo ricorderemo colle parole di Giovanni Papini , citando alcuni brani di quella sua bellissima preghiera a Cristo: «Il mondo, per quattr’anni interi, s’è imbrattato di sangue per decidere chi doveva avere l’aiola più grande e il più grosso marsupio. I servitori di Mammona hanno cacciato Calibano in opposte interminabili fosse per diventare più ricchi e impoverire i nemici. Ma questa spaventevole esperienza non ha giovato a nessuno. Più poveri tutti di prima, più affamati di prima, ogni gente è tornata ai piedi di fango del Dio Negozio a sacrificargli la pace propria e la vita altrui. Il divino Affare e la santa Moneta occupano, ancora più che nel passato, gli uomini invasati. Chi ha poco vuol molto; chi ha molto vuol più; chi ha ottenuto il più vuol tutto. Avvezzati allo sperpero degli anni divoratori, i sobri son diventati ghiotti, i rassegnati son fatti abili, gli onesti si son dati al ladroneccio, i più casti al mercimonio. Sotto il nome di commercio si pratica l’usura e l’appropriazione; sotto l’insegna della grande industria la pirateria di pochi a danno di molti. I barattieri e i malversatori hanno in custodia il denaro pubblico e la concussione fa parte della regola di tutte le oligarchie. I ladri, rimasti soli ad osservare la giustizia, non risparmiano, nell’universale ruberia, neppure i ladri. L’ostentazione dei ricchi ha chiovato nella testa di tutti che altro non conta, sulla terra finalmente liberata dal cielo, che l’oro e quel si può comprare e sciupare coll’oro. […] Tu sai queste cose, Cristo Gesù, e vedi ch’è giunta un’altra volta la pienezza dei tempi e che questo mondo febbroso e imbestiato non merita che d’esser punito da un Diluvio di fuoco o salvato dalla tua intercessione. Soltanto la tua Chiesa, la Chiesa da te fondata sulla Pietra di Pietro, la sola che meriti il nome di Chiesa, la Chiesa unica e universale che parla da Roma colle parole infallibili del tuo Vicario, ancora emerge, rafforzata dagli assalti, ingrandita dagli scismi, ringiovanita dai secoli, sul mare furioso e limaccioso del mondo […] Noi ti preghiamo dunque, Cristo, noi, i rinnegatori, i colpevoli, i nati fuori di tempo, noi che ci rammentiamo ancora di te, e ci sforziamo di viver con te, ma sempre troppo lontani da te, noi, gli ultimi, i disperati, i reduci dai peripli e dai precipizi, noi ti preghiamo che tu ritorni ancora una volta fra gli uomini che ti uccisero, fra gli uomini che seguitano a ucciderti, per ridare a tutti noi, assassini nel buio, la luce della vita vera. Più d’una volta sei apparso, dopo la Resurrezione, ai viventi. A quelli che credevan d’odiarti, a quelli che ti avrebbero amato anche se tu non fossi figliolo di Dio, hai mostrato il tuo viso ed hai parlato con la tua voce. Gli asceti nascosti tra le ripe e le sabbie, i monaci nelle lunghe notti dei cenobi, i santi sulle montagne. ti videro e ti udirono e da quel giorno non chiesero che la grazia della morte per riunirsi con te. Tu eri luce e parola sulla strada di Paolo, fuoco e sangue nello speco di Francesco, amore disperato e perfetto nelle celle di Caterina e di Teresa. Se tornasti per uno, perché non torni, una volta, per tutti? Se quelli meritavano di vederti, per i diritti dell’appassionata speranza, noi possiamo invocare i diritti della nostra deserta disperazione. Quell’anime ti evocarono col potere dell’innocenza; le nostre ti chiamano dal fondo della debolezza e dell’avvilimento. Se appagasti l’estasi dei santi perché non dovresti accorrere al pianto dei dannati? Non dicesti d’esser venuto per gl’infermi e non per i sani, per quello che s’è perduto e non per quelli che son rirnasti? Ed ecco tu vedi che gli uomini sono appestati e febbricitanti e che ognuno di noi, cercando sé, s’è smarrito e ti ha perso. Mai come oggi il tuo Messaggio è stato necessario e mai come oggi fu dimenticato o spregiato. Il regno di Satana è giunto ormai alla piena maturazione e la salvezza che tutti cercano brancolando non può essere che nel tuo Regno. La grande esperienza volge alla fine. Gli uomini, allontanandosi dall’Evangelo, hanno trovato la desolazione e la morte. Più d’una promessa e d’una minaccia s’è avverata. Ormai non abbiamo, noi disperati, che la speranza d’un tuo ritorno. Se non vieni a destare i dormenti accovati nella belletta puzzante del nostro inferno è segno che il gastigo ti sembra ancor troppo certo e leggero per il nostro tradimento e che non vuoi mutare l’ordine delle tue leggi. E sia la tua volontà ora e sempre, in cielo e sulla terra. Ma noi, gli Ultimi, ti aspettiamo. Ti aspetteremo ogni giorno, a dispetto della nostra indegnità e d’ogni impossibile. E tutto l’amore che potremo torchiare dai nostri cuori devastati sarà per te, Crocifisso, che fosti tormentato per amor nostro e ora ci tormenti con tutta la potenza del tuo implacabile amore». 