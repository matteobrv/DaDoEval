Roma, 13 notte. Il caso ironico ha voluto che il signor De Alvear il presidente della Repubblica argentina che in questi giorni Roma ospita, capitasse nell’aula di Montecitorio proprio nel momento in cui la Camera ascoltava la esposizione finanziaria dell’on. Peano . Il signor De Albera è qui en turist e naturalmente dall’alto della tribuna reale ha badato a tutto tranne che ad ascoltare le malinconie della relazione fatta dal ministro del Tesoro. È bene che sia stato così. È di cattivo gusto raccontare ed un ospite i propri guai e di guai, in verità alla Camera il ministro del Tesoro con scialba oratoria e con una leggera intonazione di ottimista, ne ha raccontati un bel po’ circa il presente disavanzo del nostro bilancio. L’on. Peano non ha detto delle grandi novità: ha esposto ufficialmente dal banco del Governo una situazione che purtroppo è stata tanto nota nei giorni scorsi da far salire notevolmente i cambi e da far diminuire sui mercati di borsa i prezzi dei titoli di stato. Il disavanzo dell’esercizio dell’anno finanziario decorso, che era stato previsto per meno di 5 miliardi, è salito a più di 6 miliardi e mezzo nella chiusura dell’esercizio. Il disavanzo dell’anno finanziario in corso si prevedeva di meno di 3 miliardi nel novembre dal ministro De Nava. La previsione dell’on. Peano invece è che nel luglio del 1923 il bilancio si chiuderà con un disavanzo di 4 miliardi in cifra tonda. Sulla causa del disavanzo notevole parte naturalmente hanno le spese che sono in dipendenza diretta della guerra. Notiamo tra l’altro i 12 miliardi e 350 milioni circa che riguardano la gestione straordinaria per le terre liberate e redente. Questa spesa, che pure essendo notevole, non soddisfa che una parte soltanto delle legittime esigenze della popolazione delle Tre Venezie, è stata opportunamente indicata dall’on. Peano come prova dello sforzo che la Nazione ha potuto compiere per il rifiorimento delle terre che più soffersero nella vicenda della guerra e di quelle che sono state ricongiunte alla patria. Anche direttamente in dipendenza della guerra sono i 36 miliardi circa di prestito nazionale e i 22 miliardi circa di prestiti che sono stati contratti dall’estero. Questa cifra è particolarmente impressionante se si pensa che l’on. Peano – continuando un sistema già iniziato dal suo predecessore – calcola 22 miliardi poiché considera la moneta alla pari. Ma la cifra diventa più che tripla se si consideri che i nostri debiti sono stati contratti con paesi a cambio più alto quali l’America e l’Inghilterra. Può consolarci soltanto la considerazione che già alla Conferenza di Genova un gran passo si è fatto verso l’annullamento reciproco dei debiti di guerra. Ed il principio che è per essere ribadito all’Aja nei riguardi della Russia troverà indubbiamente sanzione in una delle prossime conferenze internazionali. L’influenza di ripercussione della guerra è stata anche tenuta presente dall’on. Peano, quando ha parlato della crisi economica che travaglia in modo particolare il nostro Paese. Ed è notevole che a questo punto l’on. Peano, che è un giolittiano, abbia fatto una sconfessione della demagogica politica finanziaria giolittiana; quando ha detto che occorre non aggravare con un regime fiscale incerto e vessatorio il libero svolgimento delle forze produttive del Paese, agevolando in pari tempo il concorso del capitale straniero offertosi a buone condizioni. La sincerità o meno delle esposizioni fatte dall’on. Peano va giudicata naturalmente per l’avvenire e non per il passato. L’aumento del «deficit» previsto per l’anno finanziario che è finito in questo giugno scorso è un po’ colpa dei calcoli fatti dal Governo passato e un po’ colpa del Governo attuale e un po’ della Camera che, facendosi direttamente portavoce degli interessi delle classi che maggiormente hanno bisogno di aiuto, preme sull’erario portandolo a nuove spese. Recriminazioni e critiche pertanto non possono avere che valore accademico o polemico. Basta la domanda se la previsione fatta dall’on. Peano per il disavanzo dell’anno finanziario in corso, subirà la sorte della previsione dell’on. De Nava, per l’anno scorso, cioè se si fermerà ai 4 miliardi di disavanzo, dei quali si è fatto parola oggi. Non bisogna essere pessimisti. Sarebbe assurdo parlare di situazione finanziaria irreparabile come vanno facendo specialmente certi giornali esteri, taluno dei quali ha perfino inventato che da molti mesi in Italia non si pagano gli impiegati, ma è onesto considerare grave la situazione ed è necessario fare ogni sforzo per fronteggiarla. Il ministro del Tesoro nella conclusione della sua esposizione non ha annunciato che un rimedio soltanto: la politica della economia. Troppo poco in verità per un ministro del Tesoro, il quale d’altra parte ha riconosciuto più innanzi nel suo discorso che già notevolmente forte è la pressione tributaria sul contribuente italiano. La politica della economia è certo una delle principali armi per raggiungere la fine del pareggio; ma essa non deve essere la politica dell’intransigenza assoluta del Tesoro alle opposizioni contro tutte le classi sociali. Una simile opposizione cieca, per essere troppo ferma, potrebbe spesso risolversi nella attuazione del paradosso dello Stato contro lo Stato. Così per esempio, se sono efficaci per raggiungere le economie, le dichiarazione fatte dall’on Peano di non accettare nessun invito che serva a migliorare le condizioni degli impiegati, esse non sono giuste dal punto di vista politico sociale. In conclusione, la necessità di raggiungere il pareggio diventa sempre più sentita poiché è sempre più urgente. L’on. Peano ha fatto dei calcoli e delle considerazioni, ma non ha indicato nella sua esposizione un rimedio concreto. Frattanto i debiti aumentano, le risorse si esauriscono, la vita economica è in gran parte paralizzata, la posizione finanziaria è opprimente. La discussione sul bilancio del Tesoro si annuncia molto movimentata ed interessante e noi speriamo che in essa la Camera sappia fare opera di collaborazione fra tutti i gruppi per indicare al Governo – questo ed un altro non importa – la via maestra che senz’altro si deve seguire. 