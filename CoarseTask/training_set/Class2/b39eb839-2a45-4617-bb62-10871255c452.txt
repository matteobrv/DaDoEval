Il vile delitto di cui è rimasto vittima il deputato fascista Casalini è stato immediatamente circoscritto – dalle risultanze concordi ed obiettive dell’indagine giudiziaria e giornalistica – entro i limiti di un atto di brutale malvagità in cui la follia degenerativa ha avuto parte preponderante. L’assassino, benché abbia tentato col suo linguaggio sconnesso e turpe, di esibirsi come un esecutore di giustizia, è di quelli che portano, anche nell’aspetto, le stigmate ripugnanti di quella istintiva criminalità che ha – purtroppo – il delitto per fine, e non risponde, nei suoi atti, che agli impulsi di una psicologia viziata e sconvolta. Di simili soggetti è ricca, purtroppo, la storia della delinquenza comune, e non vi è pretesto di passionalità politica che possa mutarne la classifica. Del resto l’uccisore dell’on. Casalini non apparteneva ad alcun partito; era semplicemente un maniaco alcolizzato. Tale constatazione obbiettiva non attenua, di certo, in noi né l’orrore del delitto, né l’esecrazione dell’assassinio e né – tanto meno – l’umana solidarietà, che sentiamo profonda e fraterna, verso la Vittima e verso le creature infelici, che chiamavano il povero morto coi dolci nomi di padre, sposo, figlio, fratello, e che egli nutriva col suo amore e col suo lavoro. Solo ci dà diritto – la stessa constatazione obbiettiva sul movente brutale e folle del delitto – di esigere dai nostri avversari politici, nelle cui file l’onorevole Casalini militava, un maggior rispetto della verità e la rinuncia doverosa ad ogni tentativo d’inscenare dei confronti e dei ricatti assolutamente fuori luogo. Questo diciamo al riguardo specialmente di quei giornali che, con inopportuno lusso di titoli, si sono affrettati a scrivere: «L’omicida è un comunista che ha dichiarato di aver voluto vendicare Matteotti», o peggio ancora hanno esclamato: «I seminatori d’odio antifascista sono serviti: Casalini assassinato». Abbiamo avuto di recente casi di repressione della libertà di stampa sotto il pretesto di impedire la diffusione di notizie e di apprezzamenti capaci di sovraeccitare pericolosamente la opinione pubblica. Ora potremmo domandare ai custodi della legge se certe clamorose designazioni di assurde responsabilità a carico dei cosiddetti antifascisti, non costituiscano davvero un flagrante tentativo di eccitamento a turbare vieppiù i già difficili rapporti di convivenza. Il primo frutto di tale atteggiamento della stampa fascista si è avuto ieri sera nella devastazione degli uffici della Voce Repubblicana. Ma v’ha di più. L’organo della federazione fascista lombarda – e il caso, purtroppo, non è rimasto isolato – ha potuto pubblicare indisturbato che «ad esaltarlo (l’assassino – e significa: ad armarlo), sono stati i vari Amendola, Albertini, Sturzo e Turati… ». Non è meno esplicito, il ras dei ras Farinacci (il cui nome figurava tuttavia ieri sera sotto il proclama del direttorio fascista in atto di esigere disciplina «senza speculazioni, senza rappresaglie»), che si è spinto a gridare come un ossesso: «Prima che i fascisti si vedano costretti a reagire contro coloro che sono i responsabili del delitto (Amendola, don Sturzo, Vettori, Turati, Gonzales, Cianca e delinquenti minori), si provveda dai poteri dello Stato al loro arresto e si provveda inoltre non al semplice sequestro dei giornali avversari, ma alla loro soppressione, e sia finita la farsa sull’Aventino. Se non è sufficiente la scopa, si adoperi la mitragliatrice». È dunque, per noi legittimo e doveroso rintuzzare codesti insani tentativi di capovolgimento della verità, ricordando che mai e poi mai gli oppositori così designati e gli organi che li rappresentano non hanno pronunciato parole atte comunque né ad eccitare né a suggerire gesti di criminalità contro i propri avversari. Le nostre intenzioni sono monde di pensieri di sangue non meno delle nostre mani, e possiamo elevare quelle al giudizio di Dio che vede nei cuori, come eleviamo queste al giudizio degli uomini, che hanno il potere di sindacare tutta la nostra attività privata e pubblica. Tale sindacato noi non abbiamo mai né paventato né deprecato; non gli abbiamo mai prescritte le soglie oltre le quali la ragion politica impedirebbe al magistrato di andare. Dall’altro lato, invece, sono venute contro di noi, con uno stillicidio quotidiano le parole e i fatti che ormai non si possono contare più, minacce di nuove ondate e di notti di S. Bartolomeo, elenchi nominativi di persone da «inchiodare al muro» e da «ridurre a strame», provocazioni ingiuriose di «bravi» armati contro «servi» inermi, o «filistei» destinati «a mordere la polvere» come ci chiamava ancora ieri l’altro organo dell’on. Giunta. In tale condizione di cose, chi è il provocatore? chi è l’esaltatore? Siano giudici di questa sinistra contesa quei liberali fiancheggiatori che ieri hanno elevato l’appello alla pacificazione per pietà verso il sangue e la memoria dei morti. La pace è stata sempre ed è tuttora l’aspirazione più ardente e più alta dei nostri cuori. Piegati sotto il dolore delle violenze fisiche e sotto l’umiliazione di quelle morali, non abbiamo mai cessato di invocare che finisca la guerra civile, che la lotta politica ritorni entro i limiti dell’umana dignità, che i contrasti inevitabili dell’esistenza siano disciplinati in feconde gare di verità, di bellezza e di bene. Ma siamo stati ognora trattati come la plebe manzoniana: «ma più serva, più vil, più derisa – sotto l’orrida verga starà». Ebbene, questa condizione di iloti e di schiavi nella stessa patria di cui tutti siamo figli e che tutti abbiamo riscattata ed elevata a dignità di nazione, con sacrifici immensi, non la tollereremo? Pace vogliamo, sì; ma pace nella giustizia, come nella aspirazione profonda dei padri antichissimi che attendevano il frutto della divina redenzione: Justilia et pax osculatae sunt. Non era questo, in sostanza, il concetto fondamentale della nostra più pura e più bella tradizione di civiltà romana e cristiana: fondare la pace sulla giustizia? Ora, per tale insopprimibile volontà di giustizia, noi domandiamo che non si tenti neppure di stabilire una specie di odioso compenso tra Matteotti e Casalini. La morte ha reso pia ai nostri occhi la loro memoria, e il loro tragico decesso ci strappa dall’anima lo stesso grido di dolore. Ma l’assassinio di Matteotti, per il movente che lo determinò, per la qualità dei responsabili, per la freddezza bieca onde venne preparato, per la ferocia raffinata onde fu compiuto e poscia si occultò il corpo della vittima, rimane senza possibilità di confronto. Mille misteri impenetrabili contendono poi la giustizia piena alla sua memoria. Non confondiamo, dunque, moventi e fatti tanto diversi; e rispettiamo almeno intorno a queste povere bare la verità sul loro sacrificio. Anche la sincerità è mezzo e condizione di pacificazione: qualunque ipocrisia risospingerebbe così in basso il nostro senso di giustizia, da dovere sentire orrore prima di tutto innanzi a questi morti. Perché – questo è il nostro convincimento supremo e irremovibile – solo con una profonda, severa, completa restaurazione della giustizia può l’Italia dar pace a tutti i suoi figli. Così, come nella promessa di Dio ai nostri padri spettanti: Facite justitiam et dabo pacem finibus vestris. 