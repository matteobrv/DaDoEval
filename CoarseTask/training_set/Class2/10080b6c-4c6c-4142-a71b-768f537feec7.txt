Anche per espresso desiderio del nostro direttore ci siamo astenuti finora dall’entrare in pieno nella polemica che si svolge fra il Popolo e la stampa mussoliniana. Ma oggi s’impone di fare qualche osservazione conclusiva. Tutta la campagna contro l’on. Degasperi si è svolta in base ad una lettera di Cesare Battisti, della quale non è ancora dimostrata l’autenticità, ma che, in ogni caso, come fu documentato da una inequivocabile dichiarazione del console italiano d’Innsbruck, non riguarda né può riguardare l’on. Degasperi. Fallito così miseramente il colpo, preparato di lunga mano, con una formidabile attrezzatura reclamistica, il Popolo d’Italia e succursali, onde coprire la ritirata, si riducono a narrare circostanze, più o meno vere, e rifriggere accuse, più o meno fondate, che si riferiscono a terze persone, alcune già morte o comunque lontane da funzioni politiche e per poterne fare addebito all’on. Degasperi, lo si dipinge come il padrone assoluto e procuratore generale del Trentino, onde ogni errore, ogni colpa vera o presunta nonostante vi sia stato completamente estraneo, deve risalire a lui. Il metodo è troppo comodo, perché non sia trasparente e perché possa venir preso sul serio; ma è caratteristico per gl’istinti libellistici e diffamatori di coloro che dirigono la campagna. L’arnese più alla mano per tale basso servizio è quel tal Sottochiesa, transfuga del partito popolare e già agli onorati stipendi del Corriere Italiano: uno strumento degno del regime che serve. Se ci degnassimo di sferrare un contrattacco contro di lui, potremmo chiedergli notizia di certi suoi affari di Mantova e di Parma e domandargli come mai egli osa firmarsi un «cattolico trentino», dopo che ha lasciato senza risposta e senza querela gli attacchi assai gravi della filofascita Voce di Mantova e come mai osa oggi discoprire il suo animus antipopolare, che dovrebbe risalire al 1921, quando durante la guerra, nel ’17 e nel ’18, mandava articoli ai giornali per elogiare i deputati popolari trentini e ancora nel 1922 scriveva lettere di smaccata devozione a Don Sturzo. Ma quello che non si fa oggi, si potrà forse fare domani, per dimostrare a quali elementi si affida il fascismo, quando si tratta di combattere i galantuomini. In così onorata società è entrato di questi giorni anche il dott. Italo Lunelli che nell’Idea Nazionale scrive una serie di articoli di un subiettivismo storico scandaloso. Nulla di nuovo naturalmente. Prima di lui c’era il caos: nel Trentino imperava il clericalismo austriaco dei preti e dei contadini, Qualche rara fiammella brillava dentro la tenebra, e questa fiammella si è ora accresciuta nella fiaccola del fascismo, vibrata in alto da Lunelli e compagni. Affidiamo questa descrizione alla critica dei quattrocentomila trentini che hanno gli occhi aperti, i quali scambieranno difficilmente codesto crepuscolo di sgoverno e di corruzione fascista per l’alba di una giornata radiosa. Ma il signor deputato, eletto dalla pentarchia del Viminale, crede di far opera utile alla provincia che mal rappresenta, col descrivere a gente ignara delle nostre condizioni prebelliche e facilmente disposta a svalutare le nuove province, un Trentino in maggioranza antitaliano e refrattario ai suoi destini nazionali, crede di giovare alla sua terra col passare sopra come fosse una bagattella alla lunga, tenace e gloriosa lotta linguistica, combattuta e vinta dai trentini con scarsi aiuti dal Regno e mentre l’Italia ufficiale si preoccupava soprattutto dei rapporti diplomatici colla Triplice: lotta che ha dato al Trentino una anima e una volontà la quale, scoppiata la guerra, doveva avere i suoi logici effetti; crede di giovare al suo paese e alla verità coll’ignorare le battaglie politiche ed economiche che i trentini, anche i popolari, on. Lunelli, combatterono contro i tirolesi sia per le scuole che per l’amministrazione, vuoi per la conquista dei mezzi materiali perché il popolo vivesse, vuoi per la conquista dei mezzi morali perché fosse preservato dall’imbastardimento. In verità codesto sentenziare dall’alto della propria presunzione su tempi e uomini che agirono e faticarono, quando i critici frequentavano le elementari, è sistema estremamente e caratteristicamente fascista, al quale l’on. Lunelli si è oramai abituato per la funzione di comparsa nella maggioranza mussoliniana. Pur tuttavia ci sia lecito chiedere a codesto disossatore anatomico del nostro passato se per un certo criterio di giustizia distributiva non gli parrebbe equo affondare il bisturi anche nelle carni – basterà forse nella pelle – del proprio partito. Il signor Lunelli è fascista ed ha accettato la solidarietà del fascismo in pieno e si vanta soprattutto di obbedire agli ordini del Duce. Ora, per qual ragione dovrebbe essere lecito frugare col coltello anatomico fin dentro il passato remoto di un partito avversario e degli uomini che lo rappresentano, mentre lo stesso criterio non dovrebbe valere per il proprio partito e per i propri uomini? Per qual motivo citare i primi ad un giudizio generale e concedere ai secondi indulgenza plenaria? Si provi, on. Lunelli: ci dica se è vero che nel ’19 il fascismo aveva un programma anticlericale e bolscevico; ci dica se è vero che il Duce – lo citiamo perch’è l’esempio più illustre – durante quel periodo di anteguerra che ci è imputato a colpa nelle vecchie provincie insegnava alle folle che «la bandiera nazionale è uno straccio da piantare sul letamaio», scusava il regicidio, definendolo un «infortunio del mestiere di Re», dichiarava ancora nel 1915 che la Monarchia di Savoia «è straniera» all’Italia, scriveva ancora nel settembre 1914 che «non vogliamo la guerra, perché noi tendiamo a mete diametralmente opposte; a demolire cioè il prestigio della dinastia, dell’esercito, dello stato» e avvelenava così con siffatti insegnamenti quelle masse che la guerra doveva poi trovare bolscevizzate. Ci dica un po’ l’onorevole se non solo il Duce, ma perfino qualche ras di sua vicina conoscenza non abbia partecipato alla settimana rossa, per sabotare la Nazione, mentre era in guerra. E c’è dell’altro! Ma forse questo richiamo basterà a metterlo sulla buona via. L’Italia era internazionalizzata, bolscevizzata dai capi illustri suoi, onorevole, e il tossico di tanta feroce propaganda portò i suoi frutti: tutto questo lei dimentica, per rivestirsi di una candida toga e montare in bigoncia a tuonare contro i preti e i contadini trentini, occupati allora a vivere modestamente, ma da italiani onesti, impegnati a difendere le proprie ragioni d’esistenza nazionale. Infatti Lei ha forse ragione: i trentini hanno allora avuto il torto di non preparare il fascismo: torto congenito alla loro natura, perché non lo sanno sopportare nemmeno oggi. 