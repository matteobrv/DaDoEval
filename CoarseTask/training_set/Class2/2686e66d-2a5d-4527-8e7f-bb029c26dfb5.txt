La coscienza cristiana e lo stimolo nazionale – Internazionalismo e tendenze internazionali – I fatti del movimento cristiano-sociale – L’organizzazione padronale – Colpe imperdonabili dei bianchi e candore battesimale dei commendatori Una «risposta al Nuovo Trentino» pubblicata dal Giornale di Trento riguarda il nostro commento al discorso Rossoni. La risposta, stesa in tono pacato, indurrebbe a continuare la discussione, se le troppe affermazioni ch’essa contiene non fossero gratuite o i pochi argomenti addotti in loro appoggio non fossero già anticipatamente ribattuti nel citato commento. Ma in fondo, senza poter seguire la lunga risposta «per li rami», ci pare che il nostro contraddittore voglia dir questo: 1. Le vostre saranno belle dottrine, ma rimangono parole. I sindacati fascisti invece attuano e realizzano quello che c’è di buono nelle vostre e nelle altrui teorie. 2. Voi, sorvolando la nazione, vi basate sulla coscienza cristiana, ma essa non basta; «occorre invece lo stimolo vicino e reale dell’interesse nazionale». Al posto dell’internazionale rossa, scrive il Giornale di Trento, ad un altro capoverso, il sindacalismo bianco pone la propria internazionale improntata alla fratellanza di tutti i popoli nella fede di Cristo. «Indubbiamente l’aspirazione è bella e credo sarebbe accolta da tutti se non rasentasse l’utopia. Il preconizzare l’avvento di una federazione internazionale di Stati, significa fare astrazione dalla vita ed essere dimentichi della realtà che oggi e domani e per molto tempo ancora è fatta di nazionalismi. La guerra dovrebbe insegnare. Noi riteniamo necessario porci i problemi quali sono e risolverli all’infuori delle utopie e delle possibilità umane. Né può valere il concetto del sindacalismo bianco di mantenere le frontiere e stabilire quei vincoli di fraternità materiale di cristianesimo fra le diverse classi sociali. Per noi, il valore di una dottrina si misura soprattutto dai risultati che essa dà in pratica. Noi non crediamo ad effetti tanto prodigiosi da parte del cristianesimo, poiché se ciò fosse, in venti secoli di prediche cristiane il mondo si sarebbe dovuto trasformare nel modello di ogni perfezione». 3. Voi proclamate la collaborazione delle classi, ma in via di fatto avete organizzato solo gli operai, non i padroni, e avete combattuto il socialismo, facendogli la concorrenza, non distruggendolo, come hanno fatto i fascisti. 4. Infine il Giornale di Trento ripete le solite accuse di migliolismo nel 1919 e 1920, che avrebbe dominato specialmente nel Veneto, Bresciano, Bergamasco ecc. Facciamo alcune controosservazioni, senza la pretesa naturalmente di esaurire l’argomento. Ad 1. – I fatti del movimento cristiano-sociale sono segnati nella storia. Se Rossoni si vanta del «contratto di lavoro obbligatorio», non abbiamo ragione noi di vantare che quasi tutta la legislazione operaia in Europa è stata ispirata o promossa dai cristiano-sociali, o attuata col loro concorso? La vasta rete di associazioni di previdenza e di mutualità non rappresenta un fatto sociale di primo ordine? La nostra cooperazione di credito, di consumo, di produzione non è la migliore collaborazione di classe in atto? Dei sindacati fascisti abbiamo detto che hanno diritto si attenda lo svolgersi del loro esperimento. Ma parlare oggi di attuazione è pretesa arrischiata. Le corporazioni saranno riuscite, quando in un periodo normale economico e in condizioni di libertà, sarà dimostrato che in Italia organizzazioni operaie e padronali collaborano praticamente alla soluzione della questione sociale, avendo di mira l’interesse della nazione. Ideale altissimo che ogni persona dabbene deve invocare, ma che per la sola costituzione delle corporazioni fasciste, sorte in condizioni anormali, non si può dire affatto vicino. Ad 2. – Qui, non del tutto incidentalmente, tocchiamo il contenuto filosofico-giuridico del contrasto. Noi distinguiamo fra Società e Stato. I doveri verso lo Stato derivano per noi da quelli verso la Società; perciò il patriottismo è una parte integrante della coscienza sociale cristiana. Noi poniamo l’amore verso la famiglia nazionale sulla base granitica dell’amore verso la famiglia e questo sentimento, se talvolta può sembrare tepido nei periodi di esaltazione, è però sempre sicuro anche nei momenti di depressione. Specie per le masse questo concetto etico del nazionalismo e del patriottismo è più durevolmente operativo di quello che non sia la passione idealizzatrice delle tradizioni che in genere afferra solo lo spirito degl’intellettuali. Non è con ciò che la tradizione e la storia siano trascurate; ché anzi per l’Italia in modo speciale abbiamo la fortuna di richiamare tutto un progresso sociale indissolubilmente legato alle attività della coscienza religiosa. Né è da rifiutare lo stimolo dell’interesse nazionale: ma qui già siamo nel campo del contingente e relativo, giacché non è sempre possibile, anche quando sussiste di fatto, rendere alle masse intuitivo l’interesse nazionale che dovrebbe sovrapporsi all’interesse individuale. Ma voi siete internazionalisti, accusa ancora il Giornale di Trento! Non è vero: se la parola va intesa nel suo significato storico, cioè come solidarismo delle classi operaie di tutte le nazioni, al di fuori e contro le borghesie, identificate colle patrie, noi non siamo internazionalisti. Certo che la concezione cristiana presuppone un interessamento alle sorti del genere umano e la situazione economica lo rende utile o necessario: onde la nostra azione, pur essendo dedicata alla grandezza morale e materiale della patria e inquadrata entro le sue esigenze, le sue finalità, le sue leggi, cerca contatti di pensiero, di studio, d’esperienza, d’energia coi cittadini di altre nazioni. L’Ufficio internazionale del lavoro e la Società delle Nazioni sono organismi che dovrebbero venire sviluppati, perché rientrano in quella sfera di possibilità internazionali che non negano, ma presuppongono nazioni autonome e sorelle. E qui resistiamo alla tentazione di rispondere alla sciocca obiezione della insufficienza sociale del cristianesimo: vecchia obiezione che ci meravigliamo di veder ripetuta da fascisti, tanto essa venne cantata e ricantata, come in un monotono ritornello, da cinquant’anni di propaganda socialista. Se il cristianesimo non ci ha dato la costituzione ideale della società, voi vorreste raggiungerla col ritorno all’ideale antico della societá-stato, che dominò in Atene e Roma? Ad 3. – È vero, non siamo riusciti ad organizzare i padroni nella stessa misura che abbiamo organizzati gli operai. Ma è vero che l’abbiamo tentato, è vero che le prime nostre unioni professionali erano miste, è vero che i bianchi in ogni paese possono offrire degli esempi di partecipazionismo. Se Leone Harmel, tanto lodato da Leone XIII, e portato ad esempio in tutte le nostre adunanze, ebbe così pochi seguaci, non è certo colpa del nostro principio, ma dell’egoismo razionalista che dominava, nel periodo dell’ascesa industriale, la classe dei datori di lavoro. Forse del resto che i fascisti, pur sotto l’enorme pressione ch’esercitano, hanno ottenuto un contegno diverso dalle grandi associazioni agrarie, industriali, bancarie? Ma, rincalza a questo punto il contraddittore, voi non avete distrutto il socialismo! Gli è che coi mezzi leciti, cioè colla propaganda e col voto politico non si ottengono gli stessi risultati che col fuoco e col manganello. E del resto è troppo presto per voler concludere che tali mezzi siano risolutivi. Ad 4. – E veniamo al razzo finale che si spara in tutti i comizi fascisti, ottenendo qualche successo presso i borghesucci interessati e superficiali. Il migliolismo! Poiché dilatate la accusa di aver esasperate le agitazioni del ’19 e del ’20 da Miglioli a tutti i propagandisti bianchi dell’Alta Italia, vorremmo anzitutto rispondervi, che per essere quest’accusa oramai un luogo comune, non è meno falsa. Ma questa volta vi risponderemo invece con una ritorsione «ad hominem». Come vi arrogate il diritto di levare tale accusa voi, proprio voi, che avete nei vostri quadri centinaia e centinaia di ex capi e sottocapi socialisti, i quali nel ’19 e nel ’20, preparavano la rivoluzione bolscevica e disorganizzavano l’Italia? Noi per ipotetiche deviazioni o esagerazioni di alcuni dei nostri travolti dalla bufera postbellica, dovremmo portare permanentemente in fronte il marchio di demagoghi e sabotatori della patria? I vostri, invece, venuti dalle organizzazioni rosse, ridiventano candidi come tortore, appena ricevuto il battesimo del sindacalismo fascista? Lo sapete bene: non si tratta solo di masse incoscienti; si tratta di propagandisti, giornalisti, condottieri. Ci sono dei commendatori – non parliamo dei cavalieri – che ora primeggiano nei vostri quadri e ancora nel 1919 o nel 1920 – dopo la guerra rinnovatrice dunque – facevano i bolscevichi sul serio. Che dire, per esempio, di quel comm. Racheli di Parma, capo ora del sindacalismo fascista, del quale il Piccolo di quella città riesumava di questi giorni il seguente articolo pubblicato dopo la rivolta d’Ancona nel 1920 : «I vostri compagni di Ancona e di Piombino, usciti or ora dal fuoco e dal sangue della rivolta vi gridano questa angosciosa domanda: – Perché non ci avete aiutati? Perché la scintilla che doveva divampare in incendio non è stata nutrita dalla solidarietà di tutte le forze operaie d’Italia? Ancora una volta la santa ribellione è stata domata e sopraffatta dai mercenari armati della borghesia. È necessaria oggi più che mai una intesa tra le varie forze organizzate sul terreno della lotta di classe. Sarete degni dei ribelli di Ancona e di Piombino se farete in modo che le Rivolte (l’erre maiuscola è del testo) non si esauriscano in sé stesse, ma aprano il solco alla auspicata rivoluzione sociale. Viva il sindacalismo rivoluzionario!». E, badate, questo è un esempio. Ce ne sono degli altri. Ora noi non ricordiamo questo per discutere la conversione. Supponiamo anzi che sia sincera. Ma allora il peccatore pentito ha da essere più modesto e non ha diritto di cercare la pagliuzza nell’occhio dell’avversario. E costoro sono i peccatori del dopoguerra, per i quali questo grande avvenimento sociale e nazionale non fu lo spartiacque del corso agitato della loro vita. Ma gli altri? Chi sa dire quanto fermento d’odio, quant’acido corrosivo, quanto spirito di dissoluzione venne iniettato nell’organismo italiano da chi predicò sulla stampa o nei comizi per anni ed anni la rivoluzione sociale? Si tenta ora d’immunizzare l’organismo coll’infondervi lo spirito del bene e l’energia di un rinnovamento nazionale; e tra gli operatori sono anche gli avvelenatori di un tempo? Noi plaudiamo a piene mani e, seguendo lo sforzo del presente, che riabilita il passato, il passato vogliamo e dobbiamo dimenticare. Con qual ragione però e con qual diritto si accuserebbero d’inefficacia la dottrina e l’opera dei cattolici, quando nel periodo del loro più promettente sviluppo furono proprio gli accusatori che contribuirono a render impossibile o a limitare la conquista delle masse al pensiero cristiano? 