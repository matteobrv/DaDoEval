II. L’atmosfera in cui scoppiò la crisi – Una valvola di sicurezza – La coalizione di Destra – I fascisti nella maggioranza – La compagine contro i popolari – L’equivoco fascista – I benefici della crisi – Le sorti del partito socialista – Condizioni rivoluzionarie. Roma, 19. La situazione, abbiamo detto, era ritenuta insostenibile; tuttavia i popolari non fecero nulla per farla precipitare. Checché si sia scritto ed affermato, la verità è che i popolari tentarono fino all’ultimo di evitare lo scoppio della crisi; ossia esperimentarono tutte le vie per ristabilire la situazione senza cambiare il ministero. «Ristabilire la situazione» significa dare al paese la sensazione che le azioni militari, e le violenze del fascismo avrebbero incontrato di qui innanzi un governo disposto a fronteggiarle coll’applicazione della legge. Né più né meno; anche proprio durante la seduta di quel sabato, alla fine della quale doveva scoppiare la bomba di Cremona, i capi del gruppo popolare, ritirati nella sala del governo, discutevano col sottosegretario all’Interno e col direttore generale di P.S. comm. Vigliani , sui mezzi legali per ricostituire l’autorità dello Stato. 