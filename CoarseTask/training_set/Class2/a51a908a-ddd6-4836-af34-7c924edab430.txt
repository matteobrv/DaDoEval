Leggendo giorni fa il commosso saluto col quale «l’Unione popolare, fra i cattolici d’Italia», augurava, auspicando felici eventi e sempre miglior cammino alla Gioventù Cattolica, che in quest’anno celebra il suo cinquantesimo anniversario, il pensiero nostro riandava il tempo passato e dalle memorie traeva un monito salutare e pieno di conforto. «L’Unione popolare» salutava entusiasta nel cinquantesimo della sua fondazione quella gioventù che aveva dato esempio di fermezza cristiana, di devoto attaccamento alla fede e di sincero ardore alla patria. Linguaggio più dolce non si sarebbe potuto usare oggi dopo il martirio della guerra dove la gioventù in tanta parte si è immolata per un’ideale che accomunava nel simbolo patriottico anche quello cristiano, inteso magari in un superiore concetto di dovere, in una superiore esigenza di difesa di un patrimonio civile. Ma ciò che più tocca il nostro sentimento e la nostra ammirazione in quest’ora grigia e torva … di odi e rancori, è lo spettacolo di una gioventù nuova che balza ardentemente nella vita e che nel nome di Cristo si lancia alla conquista della società. Ieri sotto l’imperio di qualche setta che ora ritira nell’ombra più timida le branchie verdi, questa gioventù muoveva i suoi primi passi quasi incerta, diffidata e avversata dal governo, malvista dalle classi dominanti. Da allora ad oggi quale contrasto! Nel prossimo settembre questa gioventù attraverserà le vie di Roma, imponendo nella capitale d’Italia cattolica il grido: «o Cristo o Morte!» e saranno migliaia i vessilli che sventoleranno e diecine di migliaia i giovani che emetteranno quel grido che sintetizza tutto un ciclo storico e che riassume un lavoro tenace e costante e simboleggia una vittoria ben meritata. La gioventù cattolica passa con la fronte alta, non più serva conculcata di una politica biliosa di governi settari, ma si apre il cammino trionfale in una luce di sole liberatore che varrà a sfatare molte leggende, a distruggere molte calunnie, ed ad affermare ancora una volta che i cattolici in Italia non sono i nemici o i farisei, ma rappresentano un principio universale innanzi al quale tutto il mondo si inchina. Eppure in questo cinquantennio quante volte non abbiamo sentito cantare l’esequie alla Chiesa e al suo movimento sociale; quante volte non abbiamo vista sferrata la più accanita persecuzione verso tutto ciò che poteva sembrare anche lontanamente cattolico? Spogliate le Chiese, disperse le congregazioni religiose ridotte oggi a vivere mendicando e sotto forme di diritto rabberciate cavillosamente attraverso le maglie del codice civile, laicizzata la scuola, deturpato il matrimonio…. Eppure se molta parte di questa persecuzione conserva i suoi effetti, oggi non si attenta più con la facilità di un tempo ai diritti dei cattolici e si è più guardinghi non fosse altro, perché anche i cattolici sono cittadini e la gioventù cattolica è una forza in Italia che sa farsi valere e stimare tanto che oggi in Roma non è più strano che sfili questa gioventù inneggiante alla fede e alla patria. E il conforto maggiore lo si ritrae appunto dal fatto, che mentre cinquantanni addietro la gioventù cattolica era volontariamente obliata nella vita civile, oggi volere o non volere pesa nella bilancia nazionale come una forza propulsiva e coordinatrice che porta un valido contributo all’assestamento della nazione. E i giovani sapranno dare in quest’ora il loro appoggio e sapranno armonizzare nella serenità del loro spirito quella carità, che oggi s’impone a tutti quanti; sentono cristianamente e sanno veramente comprendere la fratellanza come un dovere di coscienza e come un obbligo di civiltà. Il Papa ci ammonisce che è necessario ricorrere a Dio per ottenere una tregua alle lotte fratricide per veder di risolvere il cruento conflitto elevando gli spiriti in un’aria più serena, lontani dagli egoismi di una materia avvilente, di una passione folle. Questi giovani hanno imparato prima a pregare, poi ad agire, quindi a sacrificarsi. Essi vengono alla patria dai campi delle battaglie e non hanno lottato, perché un’altra lotta intrapresero dopo la guerra, ingaggiandosi arditamente contro i negatori del cristianesimo e gli araldi di una nuova barbarie e seppero anche sacrificarsi e dar nuovo sangue alla causa del Vangelo. Lasciateli dunque passare per le vie di Roma e non abbiate timore, o uomini dalle vecchie idee egoisticamente giacobine! Non saranno essi che vi porteranno lo sconforto, la desolazione, la morte… Essi in un motto vi gridano: O Cristo, o morte!… Vogliamo anche pensare che molti uomini che oggi reggono le sorti d’Italia non credano nella religione di Cristo, ma sentano almeno la bellezza della sua dottrina. Ebbene noi diremo a costoro: lasciate passare la civiltà cristiana nella Roma dei Papi e inchinatevi di fronte ai venti secoli di Storia che quel grido sintetizza e pensate che solo da un profondo e religioso concetto cristiano discenderà sul mondo e sugli spiriti la pace e il buon volere. Et in terra pax hominibus… I giovani cattolici nel loro buon volere vi dimostrano vivo desiderio di pace sentita al di sopra dei partiti e degli odii, e nel loro cinquantenario essi la recano sui loro vessilli come una promessa augurale. Quanti l’accoglieranno o la comprenderanno? Non sappiamo: né sappiamo quanto il disordine presente potrà durare, ma è certo che l’azione di questi giovani alimentata dalla preghiera dirà ora e sempre che Cristo non muore, ma che per Cristo si muore. 