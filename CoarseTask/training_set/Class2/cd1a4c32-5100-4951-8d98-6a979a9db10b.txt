In vista della giornata elettorale, l’Unione magistrale nazionale non riposa. Dopo aver proclamato la sua decisa volontà, da trasfondersi nel deputato del suo cuore, di non permettere «la svalutazione della scuola laica di Stato», vale a dire di quella scuola di marca massonica che ora delizia l’Italia e alla quale dobbiamo in gran parte l’anarchia morale della nuova generazione, l’Unione magistrale dirama ora al pubblico un altro manifesto, per eccitare i cittadini a riversare i loro voti e le loro preferenze «sugli uomini di più sicura fede democratica» . Quali siano gli uomini «di più sicura fede democratica» non occorre dire. Basta pensare gli esponenti di quel radicalume settario che con i nostri maestri anticlericali hanno sempre mantenuto relazioni strettissime. «I partiti clericali e conservatori – declama il turgico [sic] manifesto – vedono nella scuola soltanto uno strumento delle loro finalità reazionarie; e in nome di una falsa libertà d’insegnamento si coalizzano, auspice il Governo, per diminuire e distruggere il pubblico servizio scolastico, l’unico che possa assicurare l’istruzione a tutti i cittadini, nel pieno rispetto di ogni fede politica e religiosa». Chi ha scritto queste parole, che sono un cumulo di menzogne e di deliberati travisamenti della realtà, non può essere in buona fede. Capite? Il grandioso movimento di rinnovazione degli ordinamenti scolastici, al quale hanno dato la loro adesione e il loro appoggio gli uomini più competenti e più sereni d’Italia, senza distinzione di orientamento politico, non sarebbe altro che il risultato di una congiura di… delinquenti… «per distruggere il pubblico servizio scolastico». E a quest’opera di distruzione darebbero mano i clericali e i conservatori d’accordo col governo! Dopo tutta la discussione fatta sui giornali di ogni partito per dimostrare il fallimento disastroso della scuola laica quale lo Stato l’ha ridotta, e dopo quanto s’è detto circa lo scopo delle riforme scolastiche a cui il governo si è impegnato, crederemmo di offendere i nostri lettori se tornassimo a rilevare come la libertà d’insegnamento quale è intesa da noi e da tutti gli onesti, non importa una diminuzione dell’autorità vera dello Stato, ma anzi un rafforzamento; e come dalla libera concorrenza tra la scuola privata, sollevata dalla condizione indegna di soggezione e di schiavitù in cui ora si trova, e la scuola di Stato, non potrà che conferire a quest’ultima quel decoro e quella vigoria formativa che ora assolutamente non possiede. Gli unionisti, naturalmente, come tutti i settari animati da velleità liberticida, non vedono nella grande agitazione per la libertà d’insegnamento e per l’esame di Stato (due cose per sé ben diverse, ma che si muovono su un piano comune e hanno molteplici interferenze), altro che una promessa (o dobbiamo dire minaccia?) di maggiore sviluppo delle scuole libere confessionali; e per questo respingono a limine tutti i progetti in corso. Il loro affermato rispetto per ogni fede religiosa non arriva fino al punto da permettere a chi vuole educare i figli in piena conformità ai propri principi religiosi, di avere parità di condizioni e di diritti nelle scuole private come nelle scuole di Stato. Ma il settarismo offusca l’intelletto. E le osservazioni in mala fede dell’Unione magistrale non bastano ormai più a nascondere la realtà. La lotta per una scuola più libera e più rispettosa delle coscienze dei cittadini non è più limitata ad una tentazione, per dirla con le parole del vecchio anticlericalismo, tra la reazione clericale, e le forze democratiche progressiste. Oggi la lotta è tra coloro che vogliono sinceramente una scuola seria, formativa, educativa, e coloro che, per vecchi pregiudizi e per interessi inconfessabili, si aggrappano alla scuola quale è attualmente e… non «ne permettono la svalutazione». La reazione, il conservatorismo, la speculazione per le finalità reazionarie, non sono in questo caso dalla parte nostra, ma precisamente dalla parte degli unionisti. Ed è notevole questo. Per la libertà dell’insegnamento, assicurata a tutti gli indirizzi e a tutte le credenze, e contro la menzogna della scuola laica, che s’è risolta in una turpe degenerazione negatrice di ogni libertà e di ogni fede, stanno non soltanto i «clericali», ma quanti in Italia conoscono veramente la scuola e la desiderano migliore di quella che è. Insieme coi rappresentanti del partito popolare s’accordano su questo punto anticlericali dichiarati e pensatori non sospettabili di confessionalismo. Benedetto Croce, che si sappia, non è un clericale. E con la tesi di Croce consentono democratici e nazionalisti, i quali non vi aderirebbero certo se vi vedessero un pericolo di menomazione dell’autorità dello Stato. Tutta l’intelligenza italiana si è dichiarata per le riforme scolastiche che il governo ha posto nel suo programma. Contro di esse, con una cocciutaggine che sta in ragione inversa dell’intelligenza e della preparazione culturale, si rizzano e s’accaniscono invece due organizzazioni: l’Unione magistrale nazionale e la… massoneria. L’una, evidentemente, ispira l’altra. E in questa intesa amichevole, d’altronde già nota, di settari e di fanatici, si radica veramente la piaga maggiore che inquina la vita culturale e morale d’Italia. Gli elettori trentini, a cui il blocco multicolore propone, quasi a scherno delle loro tradizioni di libertà cristiana, anche un candidato che propugna il programma laicizzatore e retrivo dell’«Unione magistrale», vogliano tener conto anche di questo. 