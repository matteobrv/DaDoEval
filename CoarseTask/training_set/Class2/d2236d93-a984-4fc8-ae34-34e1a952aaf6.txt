I giornali hanno pubblicato un resoconto sufficente della discussione svoltasi su questo tema nella prima sezione del congresso di Venezia, ma – per la complessità e molteplicità delle materie che preoccuparono la stessa giornata – un riassunto troppo schematico della relazione conclusiva fatta all’assemblea dal relatore generale on. Alcide Degasperi sullo stesso argomento. Sarà utile, specie dal nostro punto di vista locale, riferirne più ampiamente. Le Tre Venezie, incominciò l’oratore, sono un’espressione geografica. Nessuna unità politico-amministrativa fra il vecchio Veneto e le provincie nuove e molta differenza di interessi fra le provincie dello stesso Veneto. Si pensi solo ai due porti, Venezia e Trieste. Unica solidarietà evidente quella della zona distrutta che si estende a tutte le provincie venete. La I. sezione ha tuttavia fatto uno sforzo di sintesi, che non si potrà dire essenzialmente mancato. È la prima volta che i rappresentanti politici delle tre regioni deliberano assieme su problemi comuni; è anzi la prima volta che i delegati politici delle stesse due nuove regioni, annesse all’Italia, prendono in comune deliberazioni unanimi, attuando così entro il Partito popolare una solidarietà sostanziale ben più profonda di quello che fosse il vincolo politico tradizionalmente espresso dal fatidico binomio di Trento e Trieste. Il nostro è un tentativo di regionalismo in grande stile. Ma non si tratta solo d’interessi di una grande regione; si tratta in buona parte anche d’interessi nazionali, e perciò è giustificato che se ne parli in un congresso di tutta l’Italia. Il problema dei danni di guerra è in fatti il problema delle riparazioni, garantite all’Italia da trattati internazionali. Il Tesoro italiano non funge che da banca di anticipazioni sul credito internazionale dovuto allo Stato italiano. Lo sfruttamento delle forze idrauliche alpine interessa la nuova struttura economica di tutta la Penisola fino all’Appennino, l’avvenire dei due porti adriatici di Venezia e Trieste cogli allacciamenti ferroviari verso l’Europa centrale è congiunto al risorgimento economico della Nazione, le autonomie delle Terre Redente sono il più fecondo esperimento e la prova in atto in favore del decentramento organico di tutto lo Stato. Il congresso nazionale è quindi legittimato a parlarne e chiamato a deliberare in merito. Dopo quest’introduzione – che abbiamo naturalmente riassunta – l’oratore fa alcuni rapidi rilievi su ciascun problema, enunciato dall’ordine del giorno. Danni di guerra Per i danni di guerra, presupposto naturalmente che continui l’azione di anticipo e di liquidazione, si chiede il pagamento dei concordati fino a 10 mila lire, entro brevissimo termine, che continui fino a tutto il 1923 il finanziamento dei bilanci comunali, disposto dal decreto 3 luglio 1919; osservando che le Nuove Provincie stanno assai peggio in entrambi i riguardi che il Veneto propriamente detto, perché, se nel Veneto si hanno già migliaia e migliaia di concordati, a Trento e Gorizia se ne sono raggiunti pochissimi, anche per la scarsezza del personale di Finanza e che ai comuni si è concesso solo di caso in caso qualche mutuo. Si chiede poi in modo speciale la liquidazione degl’indennizzi alle opere Pie e ai Comuni, un riguardo particolare alle piccole industrie e un anticipo sui danni mobiliari sofferti dai nostri emigrati sulla loro sostanza in terra nemica. Nella sezione durante il dibattito provocato dalla relazione dell’on. Roberti si sollevarono molte altre questioni di dettaglio, di carattere tecnico, onde si concluse che nei prossimi mesi, dovesse convocarsi per iniziativa del partito un congresso di comuni, cooperative e consorzi per deliberare intorno alle stesse e per creare un ufficio di controllo di tutta l’azione per la liquidazione dei danni. Al punto 2) il relatore ricorda che in Germania l’opera specializzata degli emigranti italiani sarebbe ancora desiderata. Si chiede che il Governo s’interessi e elabori una convenzione. Per le opere pubbliche contro la disoccupazione la sezione si è richiamata alle deliberazioni della deputazione veneta, ricordate al congresso da un o.d.g. dell’on. Coris . Questioni finanziarie Al punto 3) l’on. Degasperi mette in rilievo che le Nuove Provincie soffrono di un’altra categoria di danni, sentita solo in piccola parte dalle vecchie provincie, quella dei danni finanziari sulla carta moneta e sulle carte di valore. La ricchezza mobile delle N. P. già falcidiata dal cambio della moneta è quasi distrutta per quello che riguarda i titoli pubblici e privati, sia austriaci che ungheresi, i prestiti prebellici garantiti e non garantiti, i depositi della Cassa di risparmio postale, i crediti d’oltre confine e i prestiti bellici. Questa ricchezza che supera certamente il miliardo, deve venire, almeno in buona parte, rifatta. Il relatore chiede che lo Stato mantenga gl’impegni imposti dai Trattati di pace e inoltre che provveda, con riguardo speciale alle casse rurali e banche cooperative, ai depositi di pupilli, ai patrimoni comunali e delle opere pie, ad un’azione di sovvenzionamento e di reintegrazione. Le acque e i porti 4) Dello sfruttamento delle forze idrauliche si occupa anche la relazione Mauro. La I. sezione ci ha tenuto sopratutto a rilevare che le forze idrauliche devono essere sfruttate a preferenza da enti rappresentanti interessi pubblici, rompendo il monopolio delle signone elettriche. Sul porto di Venezia riferì in sezione l’avv. Donati su quello di Trieste il d.r Rinaldini . Per Venezia la sezione raccomanda al congresso che si facciano propri i voti del Comune e della Provincia di Venezia relativi ai danni di guerra, alla lotta antimalarica, all’incremento della piccola e della grande bonifica, alla trasformazione edilizia cittadina, e dei mezzi di trasporto interni e delle comunicazione con la terra ferma, alla restaurazione delle finanze comunali e provinciali; deferisce particolarmente agli organi direttivi e parlamentari del Partito lo studio della pratica e definitiva attuazione dei seguenti postulati riferentisi al porto di Venezia: 1) Trasformazione del Provveditorato del porto in ente amministrativo comunale, integrato dalla rappresentanza diretta dei Sindacati del Lavoro e del Commercio aventi relazione d’interessi diretti col Partito medesimo. 2) Parità di trattamento al porto di Venezia rispetto ai porti concorrenti (specialmente Trieste, ed in parte anche Genova) sia nei riguardi delle condizioni tariffarie e dei servizi ferroviario marittimi, sia in quello delle franchigie doganali che venissero eventualmente concesse per certe merci e per certe destinazioni, massime per quella zona intermedia, rispetto Trieste, che corrisponde approssimativamente alla regione compresa dal Friuli alla Baviera centrale, ove la concorrenza tra i due porti adriatici è efficace. 3)B) Miglioramento ed incremento dei servizi ferroviari facenti capo al porto di Venezia dal suo naturale retroterra commerciale, e precisamente dal Veneto occidentale, Trentino-Svizzera orientale e Provincie sud-occidentali della Baviera. 4) Intensificazione delle opere di sistemazione del Po sul tratto Foce Adda-Foce Mincio. 5) Ripristino e miglioramento delle altre vie d’acqua in diramazione dalla dorsale Torino-Milano-Venezia e in diretta affluenza col porto di Venezia. 6) Incremento delle comunicazioni marittime, specialmente conservazione nell’Adriatico e reintegrazione delle flotte mercantili italiana ed ex austriaca già adibite ai servizi dell’Adriatico, con toccata a Venezia di tutte le linee da e per l’Adriatico, con particolare riguardo ai traffici fra il porto veneziano e i porti dalmati riguardanti l’importazione diretta dagli stati balcanici (cemento, legname, carni vive da macello, ecc.) e l’esportazione verso i medesimi stati dei nostri prodotti nazionali e regionali (canapa, stoffe confezionate, carta, mattoni, vetri di lusso, macinati, ecc.). Sul porto di Trieste le conclusioni accettate dalla sezione furono: rapida costruzione della ferrovia del Predil, riduzione delle tariffe di piazza e dei magazzini generali, per poter sostenere la concorrenza di Amburgo, sistemi più semplici e più commerciali nel servizio ferroviario e postelegrafonico, ritorno alla politica tariffaria austriaca, da avviarsi in trattative colla Jugoslavia e coll’Austria, inizio dei lavori portuali per i quali sono già stanziati 215 milioni. Nella relazione il Rinaldini aveva descritto a colori vivaci il decadimento del porto di Trieste, causato dal depauperamento del retroterra e dalla concorrenza, non ostacolata dalle tariffe ferroviarie, dei porti settentrionali. La questione tecnica del porto franco venne raccomandata alla più attenta considerazione degli organi esecutivi del Partito. Amministrazione Sulla seconda parte dell’ordine del giorno riassuntivo, già pubblicato dal Trentino, l’on. De Gasperi chiede al congresso una nuova affermazione già inclusa anche da don Sturzo nelle sue proposte sul decentramento. Fino a tanto che saranno ricostituite le Diete, il Partito deve invigilare, affinché la burocrazia non invada il campo autonomo. L’oratore ha ricordato a questo punto il recente tentativo della Minerva per le scuole medie. Nella prima sezione il d.r. Rinaldini aveva criticato specialmente l’amministrazione giacché, pur mantenendo lo schema del cessato regime (commissariato generale o luogotenenza e commissariato civile o capitanato), la si era sostanzialmente inquinata mettendo a tali posti della gente che non conosce né la legislazione né il sistema e che non ha nemmeno i titoli legali necessari. Si chiede perciò che – fino all’attuazione di una riforma burocratica generale ispirata ai principi del decentramento regionale e della più rigorosa scelta del personale da mantenersi in servizio con esclusivo riguardo alla maggiore idoneità tecnica e morale – più che nella forma nella sua sostanza sia mantenuto e rispettivamente reintegrato in tutti i rami dei servizi pubblici il sistema amministrativo-burocratico decentrato che vigeva sotto il passato regime, e che pertanto, pur usando equo e doveroso riguardo agli avventizi ex combattenti, si adibiscano però ai servizi diretti e di concetto soltanto funzionari di carriera muniti dei voluti titoli di studio superiore e non ignari delle leggi vigenti nelle terre redente. Linea politica L’on. Degasperi, giunto così alla fine della sua relazione, per quanto riguarda l’economia e l’amministrazione, dà risalto a due spunti politici, che comparvero nelle conclusioni Donati, nella sezione, e nel suo o.d.g. proposto al congresso. Donati aveva concluso col domandare «la conservazione e lo sviluppo dell’indirizzo conciliante e pacifico della nostra politica estera e commerciale coi popoli dell’altra sponda Adriatica, dai quali Venezia può derivare prodotti razionalmente utili e necessari in cambio di prodotti nostri ricercati dagli altri e per noi esuberanti, e presso i quali Venezia stessa può e deve riprendere, col tradizionale commercio economico, quel commercio tutto spirituale che è prodotto della sua fulgida civiltà Romana e Cristiana e merito immortale dei suoi guerrieri, dei suoi statisti, dei suoi Santi». E nell’ordine del giorno generale si afferma: che «in questa opera di sistemazione delle Nuove Provincie deve tenersi conto delle particolari situazioni create dall’esistenza sui nostri confini di minoranze allogene, avendo di mira, per le zone ove l’elemento italiano venne diminuito ad arte da sovrapposizioni del cessato regime, il ricupero di tali posizioni perdute; per le altre, ove l’elemento allogeno prevale naturalmente, l’avvicinamento ad esso mediante una politica di riguardo alle sue tradizioni e al suo speciale carattere nazionale». In questi due rapidi accenni è indicato, dice l’on. Degasperi, il nostro programma politico in confronto delle popolazioni slave e tedesche. Né rinunzie, né invasioni violente, ma conciliante fermezza. Ricorda la recente polemica sull’Alto Adige. Se ne scrive e parla con troppa faciloneria; il problema è serio e non va risolto con formole vaghe e generiche di bilinguità e di unicità amministrativa. Bisogna distinguere e operare diversamente e gradualmente a seconda delle zone. Il partito popolare non può far opera di sopraffazione né ignorare i diritti naturali dei cittadini d’altra lingua, ma non deve nemmeno sanzionare con un’inerte tolleranza le sopraffazioni perpetuate dal vecchio regime. L’oratore chiude la sua applaudita relazione invocando da questo posto che fu il centro della città realtina, l’esempio della saggezza politica con cui Venezia governò per secoli, nella sua «Giurisdizione marittima». 