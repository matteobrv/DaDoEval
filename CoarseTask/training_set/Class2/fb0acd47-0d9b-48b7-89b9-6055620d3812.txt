DE GASPERI. Il Gruppo popolare non ha presentato un proprio ordine del giorno, perciò è tenuto a fare precise dichiarazioni sugli ordini del giorno presentati da altri Gruppi della Camera . L’ordine del giorno dell’onorevole Celli termina con le parole «approva le dichiarazioni del Governo». È chiaro, corrispondentemente alle nostre dichiarazioni antecedenti, ai nostri ordini del giorno, che noi voteremo per questa conclusione. E possiamo aderirvi in piena coerenza con il nostro atteggiamento, come fu precisato negli ordini del giorno durante la crisi, perché le dichiarazioni del Governo contengono i punti essenziali del nostro programma immediato, i quali sono: fare opera di pacificazione e di autorità contro ogni violenza (interruzioni a sinistra); garantire la libertà di sviluppo a ogni organizzazione sindacale e cooperativa; fare una politica finanziaria di economie, intenta a risanare il credito ed elevare la produzione; cooperare ad una politica internazionale che miri alla ricostruzione economica ed alla solidarietà dei popoli. Detto questo, possiamo aderire anche ai considerando dell’ordine del giorno dell’onorevole Celli, perché le linee programmatiche in esso tracciate, per quanto non poste nella prospettiva integrale del nostro programma, non vi contraddicono in nessuna parte. E questo affermo anche in confronto alle riserve fatte dall’onorevole Casertano, perché il secondo capoverso, che parla della partecipazione alle responsabilità nell’andamento delle aziende e di mettere le classi operaie in grado di concorrere allo sviluppo della legislazione del lavoro, corrisponde precisamente al nostro programma e anche alla sua pratica attuazione, come è già avvenuto in molte occasioni. Siamo lieti del resto di ritrovare che anche nell’ordine del giorno presentato per la democrazia dall’onorevole Cocco-Ortu i punti programmatici sui quali sono impostate le dichiarazioni del Governo vi si riportano in forma generica, e – fatta qualche riserva su alcuni accenni che ci sembrano oscuri, come quelli, ad esempio, di «risanare la circolazione e controllare i buoni del tesoro» – possiamo dargli la nostra adesione, ritenendoci autorizzati a supporre che fra gli urgenti problemi sociali ed economici citati nell’ordine del giorno siano da intendersi anzitutto quelli che sono già maturati in progetti o in relazioni sotto il presente Governo come il latifondo, le camere agrarie, i contratti agrari, il Consiglio nazionale del lavoro, ed altri e che, in tesi più generale, la formula «equa tutela dei lavoratori» e «libertà di organizzazione» non escluda la nostra tendenza programmatica verso il riconoscimento giuridico di classe e il partecipazionismo. Il recente accordo raggiunto con il direttorio della democrazia ci assicura, d’altro lato, che la nostra opinione sulla inderogabile necessità di risolvere rapidamente il problema scolastico, nel senso della libertà con l’esame di Stato, è pienamente condivisa anche dalla sinistra democratica, e l’accenno che nell’ordine del giorno si fa alle autonomie locali e alla particolare cura che oltre il Mezzogiorno e alle isole deve volgersi alle terre liberate e redente fa sperare che problemi economici e politici speciali, che furono finora troppo trascurati, trovino anche in quella parte della Camera attenzione più efficace. Ci è lecito quindi sperare che la crisi, la quale ci può dividere nella valutazione del passato, abbia fruttato una maggiore stabilità per la situazione avvenire. L’ordine del giorno della destra, più che una indicazione pratica di governo, ci pare contenga affermazioni di una dottrina. Senza indugiarci a discuterla, dobbiamo dichiarare che la formula della reintegrazione della «funzione nazionale dello Stato», accanto alle enunciazioni interpretative date in questi giorni, che giunsero fino a mettere in discussione il Parlamento e ad augurare la dittatura (bravo!), che qualifichino i nostri sforzi verso riforme sociali come «disastrosi e costosi esperimenti riformistici» e che respingono la nostra tendenza verso le riforme organiche come il decentramento e le autonomie come «conati diretti a compromettere, se non pure a spezzare, l’unità originaria dello Stato italiano», questa formula con tali commenti interpretativi, che sono non solo nelle parole ma anche nei fatti, non possiamo accettarla. Sappiamo apprezzare gli alti valori morali che hanno rimesso in vigore il nazionalismo e sentiamo che è nostro dovere difendere la dignità, il prestigio, il carattere della nazione quale essa fu creata e fusa anche dallo sviluppo delle sue migliori tradizioni. Ma la nazione è anzitutto il popolo italiano, il quale chiede oggi un regime di libertà e di ordine, di giustizia e di riparazione sociale (approvazioni al centro), di pacificazione all’interno e all’estero. Da ultimo un accenno sulla collaborazione con i socialisti. È inutile fare dichiarazioni in riguardo al fatto della collaborazione perché questo fatto viene dai socialisti stessi smentito. Dal momento però che vi si è accennato da parte dell’oratore della destra, mi sia permesso dire che noi consideriamo tal fatto, non dal punto di vista direi contingente della situazione parlamentare, ma dal punto di vista dell’inserzione nell’opera di ricostruzione nazionale delle forze cospicue del lavoro. Questo fine crediamo che sia profondamente democratico e profondamente italiano . (Vivi applausi al centro). 