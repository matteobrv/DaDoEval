[…] Una dichiarazione dei popolari […] Cambiamenti di nomi dunque, non di sistema, non di programma, non di rotta. Chi capisce per qual ragione invece di Baccelli viene all’Istruzione il prof. Torre, o perché Schanzer invece che al Tesoro debba essere alle Finanze, o perché all’Agricoltura invece di Visocchi debba insediarsi l’on. Falcioni ? Che cosa significano tali cambiamenti? Nulla per i governati, se si eccettua forse Luzzatti al Tesoro ove dovrebbe mettere in azione, secondo il suo programma, la lesina o il socialista riformista Bonomi alla guerra, ove dovrebbe proporsi di liquidare la guerra sul serio. Sono cambiamenti di persone, che potranno essere miglioramenti o peggioramenti, ma che non modificano la situazione. Anche questo Nitti N. 2 è un gabinetto di transizione e d’imbarazzo, coll’aggravante che non partecipandovi nessuno dei popolari, nemmeno con ministri… tecnici, come s’usa dire, qual era l’ing. Cesare Nava, è un ministero che rappresenta alla Camera la minoranza dei cosiddetti partiti intermedi e che può vivere solo fino al momento in cui i popolari riterranno opportuno o doveroso di appoggiarlo. Ciò vuol dire che non siamo ancora arrivati ad applicare nel governo i principi che hanno vinto nelle elezioni del Parlamento. Questa Camera non ha ancora raggiunto un effettivo influsso sul modo di amministrare lo Stato, questa è la verità. Perché? Per quanto si può giudicare da lontano si dovrebbe dire che la ragione fondamentale è questa: i liberali hanno paura di affrontare la crisi dello Stato in tutta la sua profondità e di tentare di risolverla sul serio. Essi sanno che questo lavoro di rinnovamento cozzerà contro la numerosa falange socialista, che vuole non la ricostruzione, ma il terremoto e rifuggono dal pensiero di questa lotta suprema, nella quale devono appoggiarsi per forza sui popolari. Evidentemente, trascinandola, la crisi del Parlamento e dello Stato si aggrava; ma ciò non è mai stata la preoccupazione di codesti ministeri, i quali di adattamento in adattamento, di debolezza in debolezza, di complicità in complicità, hanno condotto l’Italia sull’orlo dell’abisso. Frattanto noi plaudiamo vivamente all’atteggiamento netto ed oggettivo del gruppo popolare. Essi non hanno mercanteggiato dei portafogli, ma hanno stabilito delle direttive programmatiche che avrebbero dovuto inspirare il governo al quale avessero partecipato. I lettori hanno trovato nel «Trentino» di sabato tali caposaldi . Non c’è nulla in essi di «specificamente clericale o confessionale» (secondo i termini degli anticlericali) che non avesse potuto ottenere l’appoggio anche di liberali riformatori o di socialisti riformisti. Perché non vennero tuttavia accolti come piattaforma di collaborazione? È difficile saperlo, non avendo a disposizione per le proprie deduzioni che i giornali, ma c’è da dubitare che un punto in particolare sia sembrato all’on. Nitti un ostacolo assai difficile a superarsi, la proporzionale cioè all’elezioni amministrative. Non è un segreto che i socialisti, i quali coll’attuale sistema o colla rappresentanza delle minoranze, com’hanno proposto essi stessi, venendo meno ai loro principi, sperando di conquistare gran parte dei comuni settentrionali, farebbero opposizione accanita ad un progetto di legge sulla r.[appresentanza] p.[roporzionale] nei comuni. E Nitti, come abbiamo detto, non vuole il cozzo, dal quale teme che la compagine socialista esca rinforzata, mentre tirando innanzi, egli crede di poter sperare ancora in una secessione. Un prossimo avvenire gli darà torto. Intanto noi siamo in dovere di esprimere, anche come redenti, un ringraziamento di cuore ai popolari per l’inclusione nelle condizioni programmatiche della nostra annessione, delle nostre autonomie e dell’indizione delle elezioni. Fu l’unico partito che pensò ai fratelli che attendono, l’unico che si ricordò di Trento e Trieste anche nel momento di risolvere una crisi di governo. La solenne affermazione non andrà perduta. 