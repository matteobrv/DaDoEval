Notizie attendibili ci informano che in un’adunanza di fiduciari tenuta martedì alla Chiusa sotto la direzione e l’ispirazione del «Deutscher Verband» si decise di presentare una propria lista più o meno completa anche nella circoscrizione di Trento. All’adunanza erano intervenuti alcuni sindaci di Badia e Gardena, qualche maestro e uno o due sacerdoti, e delegati del Verband di Bolzano. Fu deciso di forzare a qualunque costo una lista di protesta che verrebbe lanciata sotto la parola d’ordine «autonomia» ma che in realtà avrebbe il significato di adesione alle aspirazioni irredentistiche o legittimiste dei tedeschi. I delegati del «Verband» fanno il calcolo che Ampezzo, Livinallongo, Badia e Gardena votino compatti questa lista di protesta, nella quale come candidato «ladino» comparirebbe il noto Franz Kostner, albergatore di Corvara e maggiore dei «bersaglieri provinciali» durante la guerra, dopoché il dott. Testor di Livinallongo, fiutando il fiasco e per quanto a Bolzano sia nello stesso studio dell’avvocato Nicolussi, rifiutò la candidatura offertagli. Risulta chiaro del resto ad ogni persona intelligente che la lista non può essere che di protesta, senza alcun risultato. Si è calcolato un deputato ogni 60 mila abitanti. La circoscrizione di Trento ne ha in tutto sette. Se votassero anche tutti i ladini e gli ampezzani per la lista, ispirata dal Deutscher Verband, siccome questi sono al massimo 16 mila, è chiaro che la lista non raggiungerebbe il quoziente per nessun conto. Ma i calcoli del «Verband», sono sbagliati anche per quanto riguarda gli ampezzani e i ladini stessi. Informazioni sicure e di recente data ci dicono che Cortina d’Ampezzo non vuole più saperne di seguire una politica di protesta, e che lo stesso si può dire di Livinallongo, ove si è stanchi di seguire quel gruppo di dirigenti che colla loro politica compromettono inutilmente un paese distrutto che ha bisogno di venir ricostruito. Anche in Badia le persone favorevoli alla lista italiana, sono più numerose di quelle che si creda. Più favorevole ai tedeschi è la valle di Gardena, ma anche qui si può contare su di un forte gruppo per la nostra lista. Il colmo poi dell’imprudenza commetterebbero i tedeschi, se come si va dicendo, intendessero presentare nella circoscrizione di Trento l’intiera lista tedesca cioè, i quattro candidati del Verband, Toggenburg, Nicolussi, Walter e Tintzl più i candidati di protesta dei ladini e delle cosidette oasi. Sarebbe scatenare la guerra nazionale, ciò che appunto il governo e noi volevamo evitare. Ma se il «Verband» lo vuole, accetteremo l’imprudente sfida. Il giuoco di puntare sulla parola d’ordine autonomia, non gli gioverà. I propugnatori più energici e più efficaci dell’autonomia amministrativa furono i popolari trentini. Se v’è una speranza di garantire le nostre autonomie locali, si è perché in Italia stessa si fa largo la corrente autonomista e perché il Partito popolare italiano ha messo il decentramento in cima alle sue aspirazioni. Ora i popolari trentini e per loro i popolari italiani hanno impedito che la questione amministrativa venisse risolta unilateralmente, concedendo cioè una speciale autonomia ai tedeschi e concedendola per decreto reale, come pensava Nitti. Essi, d’accordo cogli altri partiti, hanno preteso e ottenuto che nulla si cambiasse fino ad elezioni avvenute. Ora nel futuro Parlamento non avranno i trentini tanta influenza da determinare il corso delle cose? I popolari in specie avranno certo anche da soli la forza di raggiungere almeno questo tanto: che nessun vantaggio in senso autonomistico venga stabilito per i tedeschi che non sia garantito anche ai trentini, e che neppure un centesimo venga a gravare sugli italiani più di quello che gravi sui tedeschi. Questa convinzione bisogna predicarla anche fra i ladini e gli ampezzani e in tutta la zona, in cui i tedeschi operarono quasi da soli, approfittando della scarsezza di informazioni esatte che arrivavano in quelle vallate. 