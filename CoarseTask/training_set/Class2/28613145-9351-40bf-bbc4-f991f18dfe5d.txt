Protestiamo con tutta l’energia contro una censura la quale ci sopprime ogni parola di difesa degl’interessi del paese. Reclamiamo la libertà di criticare disposizioni che ci sembrano errate ed ingiuste e d’invocare gli opportuni rimedi. Chiediamo per noi italiani il riconoscimento della stessa pienezza di diritto che poterono esercitare i pubblicisti czechi e slovachi nella critica del piano finanziario del ministro Rasin . Di tale critica la repubblica non patì detrimento ma se ne avvantaggiò il ministro per adattare il suo progetto a più equi criteri di giustizia distributiva. Siamo noi da meno degli slovachi? La coscienza nazionale del nostro popolo è forse meno sicura da temere ch’esso confonda la riprovazione d’un atto qualsiasi dell’autorità con un minore attaccamento alla nazione? Lasciateci la libertà di provare anche in confronto dei tedeschi che ci stanno guardando, che la nostra redenzione politica non significa passaggio da un dominio ad un altro dominio; ma liberazione da una signoria per venir assunti in una famiglia di fratelli e d’uguali, per i quali l’affetto della Madre comune è convincente ragione d’ordine, ma non impedimento alla piena difesa dei propri diritti. 