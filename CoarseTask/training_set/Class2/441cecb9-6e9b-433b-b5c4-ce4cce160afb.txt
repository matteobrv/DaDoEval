Ho potuto leggere in ritardo i commenti che il «Tiroler» di Bolzano e il «Bürggräfler» di Merano hanno fatto seguire alle sobrie parole che rivolsi ai tedeschi dell’Alto Adige nella mia recente conferenza popolare; ma se li avessi anche letti prima d’ora, devo ritenere che non avrei sentito maggior bisogno di reagire di quello che senta oggi . Un duello giornalistico nelle attuali condizioni mi pare inefficace e forse dannoso; inefficace perché il pubblico tedesco al quale mi vorrei rivolgere non ha la possibilità di ascoltarmi e di comprendermi; dannoso, perché, quei pochi tra i miei avversari che mi possono leggere, non sono ancora in tale stato di animo da divenire interpreti fedeli e benevoli delle mie parole presso i molti che li ascoltano o li leggono; ché anzi la loro fosca visione della situazione politica e la loro esasperazione l’inducono a ritorcere ogni discussione in nuove recriminazioni ed in nuove proteste. Per questo e non per un minore interessamento per la questione dell’Alto Adige, il «Trentino», fin dal principio della nuova era, si è rifiutato di assumere la veste e la posa che nell’epoca felicemente tramontata prendevano le «Innsbrucker Nachrichten» contro di noi. Ed oggi i larghi commenti fatti a quei miei parchi accenni, che dovevano aprire una breve parentesi, sono lì a confermare che i tempi per una discussione serena avviata col reciproco proposito di arrivare ad un’intesa, non sono ancora maturi. In vero, quando il «Tiroler» si sbriga del programma annessionista, snazionalizzatore e brutalmente egemoniaco del congresso di Sterzing col dichiarare ch’esso è cosa morta cui sarebbe vano il voler ravvivare, guardandosi bene però dal sconfessarlo o dal condannarlo e rifiutandosi anzi espressamente qualsiasi accenno di pentimento, io mi domando se non sarebbe ingenuità la nostra quella di mettersi a discutere sopra il miglior assetto che si debba dare all’organizzazione politica dei popoli in base ad ideali principi di giustizia e di solidarietà umana con coloro che tali principi invocano non per coerenza di convinzioni, praticamente seguite, né con sensi di compunzione per avervi mancato, quando avevano la possibilità di attuarli, ma solo per trarne profitto per sé in un momento in cui una forza maggiore impedisce loro di conculcarli «Fuit Ilium, fuimus Troes» dice il «Tiroler», quasiché i tedeschi si potessero paragonare a Quei pochi afflitti, e miseri Troiani Ch’avanzano a gl’incendi, a le ruine, Al mare, a i Greci, al dispietato Achille . Noi abbiamo ben diverso concetto del conflitto mondiale e della parte che vi ebbero i tedeschi, e ci è impossibile di confrontare Hindenburg e Ludendorff col pio Enea ed il suo fido Acate. Da questo diverso concetto della guerra deriva anche una diversa valutazione della pace testé conchiusa e del nuovo assetto del mondo. E se possiamo deplorare che la pace ideale non sia stata raggiunta, non ci riescono tuttavia estranee le ragioni di quei popoli e di quei governi che, diffidando dei tedeschi, hanno voluto che a una pace ideale, che non potrà venir attuata se non dalla lega delle nazioni, antistasse frattanto la sicurezza che può derivare da garanzie di alleanze difensive e da confini strategici. Ecco l’abisso che ci separa dai tedeschi, quando si tratta di giudicare e fissare le relazioni fra i popoli; e ciò vale tanto nei problemi più vasti, come nei più piccoli. I francesi diffidano della conversione dei prussiani, ma potremo noi sperare che i nostri vicini aderiscano sinceramente ai nuovi principi che invocano, quando evitano perfino di condannare il programma di Sterzing? Un’altra differenza capitale mette in luce il commento del «Bürggräfler». A Merano m’ero permesso di rilevare il vantaggio che rappresentava la «cittadinanza» italiana in confronto della «sudditanza» austriaca. Da una parte la stasi dell’assolutismo monarchico, dall’altra la dinamica di una democrazia, che apre la via ad ogni miglioramento. I miei contradittori classificano tutto ciò uno scherzo di cattivo genere. Ed essi non scherzano davvero, dicono proprio sul serio! Qui l’abisso diventa immensurabile. Sono due secoli, due mondi che si stanno di fronte. A qual pro quindi intavolare una discussione, nella quale i contradittori partono da premesse così profondamente diverse? Attendiamo quindi con pazienza che le menti, passata la burrasca, si rasserenino; e per conto nostro proponiamoci di fare o, meglio, di consigliare a chi la può fare, una politica di equità e di fermezza. Lusinghe, promesse che non si possono mantenere, ci sembrano altrettanto pericolose quanto le provocazioni che si devono evitare. Del resto riaffermiamo la speranza espressa a Merano. Anche questi Troiani volgeranno infine le prore verso l’Italia. a.d. 