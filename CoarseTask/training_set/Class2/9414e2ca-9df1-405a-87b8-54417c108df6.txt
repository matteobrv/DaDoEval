L’on. Degasperi nella sua lettera recente, a proposito del libro del Conrad , opponeva al «documento austriaco» un altro «documento austriaco» che per la sua precisione, per la sua valutazione riassuntiva e complessiva di un lungo periodo e per chi lo ha scritto merita particolare rilievo. Si tratta di una lettera scritta nella primavera scorsa dall’ex consigliere aulico Wildauer, ora in congedo ad Innsbruck e, come tutti i trentini ricordano, per parecchi anni fin dentro i primi mesi della guerra, dirigente la polizia austriaca a Trento e in tutto il Trentino. La lettera è diretta ad un trentino funzionario del cessato regime, buon conoscente del Wildauer, e oltre ad occuparsi di cose personali, contiene alcuni periodi che si riferiscono alla campagna contro l’on. Degasperi, campagna ch’era allora in pieno sviluppo e si nutriva fra altro di una presunta intervista, dimostratasi poi falsa, col D.r. Muck, successo al Wildauer stesso quando questi venne giudicato uomo dalla maniera troppo debole. Il destinatario della lettera ce la mise ancora in aprile a nostra disposizione; ma l’on. Degasperi fu del parere di non pubblicare, parendogli che quanto era stato raccolto nel noto opuscolo del Giordani («una campagna denigratrice») fosse più che sufficiente a dimostrare l’ingiustizia della campagna . Ora che gli attacchi più violenti si ripetono contro l’onorabilità dell’on. Degasperi, crediamo di pubblicarla, come elemento di giudizio anche per avversari onesti, i quali non conoscano, come li conosciamo noi, gli alti sentimenti d’italianità del nostro amico, così ferocemente attaccato. Ecco il testo della lettera in quella parte che interessa: «Innsbruck, 22 aprile 1925 Omissis. Molto sorpreso mi hanno le notizie dei giornali secondo le quali il D.r. Alcide Degasperi sarebbe il bersaglio di una persecuzione politica sotto il pretesto ch’egli non sarebbe un Italiano di sentimenti nazionali e avrebbe a suo tempo nutrite delle tendenze favorevoli all’Austria. In quanto gli attacchi si fondano su tali motivi, non vi può esser dubbio ch’essi sono senza base e senza ragione. Il D.r. Degasperi è sempre stato un uomo molto prudente e che nelle sue espressioni pesava ogni parola; nessuno però che lo conoscesse davvicino o tenesse d’occhio la sua attività dubitava ch’egli non nutrisse sentimenti italiani e meno che tutte le autorità austriache. Specie per il governo provinciale tirolese il Degasperi era persona molto incomoda che gli creava imbarazzi e sul quale politicamente non poteva mai contare. Dopo lo scoppio della guerra per consiglio di amici che temevano per lui, il Degasperi abbandonò ancora a tempo il Trentino per trasferirsi a Vienna e dedicarsi alla cura dei profughi italiani. Se fosse rimasto nel Trentino, anch’egli, come molti altri suoi connazionali ch’erano politicamente meno esposti di lui, ne sarebbe stato allontanato d’autorità e destinato al confino. Il D.r. Degasperi mi venne sempre e ripetutamente, prima e durante la guerra, designato come “Irredentista”, di fronte al quale mi si raccomandava d’usare la massima vigilanza. […] Omissis. Suo devoto D.r. Wildauer». 