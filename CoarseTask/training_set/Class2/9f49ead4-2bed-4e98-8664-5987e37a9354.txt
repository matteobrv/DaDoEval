Tempi nuovi, uomini nuovi. La corrente innovatrice può volgersi un pochino più a destra come in Francia, o più a sinistra come in Italia, ma essa nasce, ingrossa e si impone travolgente là ove hanno dominato finora coalizioni, clientele e partiti, i quali non poggiano su di una salda organizzazione di classe o su di una granitica base di una concezione positiva della vita. I parolai, gli scettici, i camorristi, i massoni, gli uomini dei comitati di salute pubblica che s’impadroniscono del potere, quando la grande massa è inerte o inerme scompaiono sotto la valanga. Le forze reali spazzano via le menzogne convenzionali. Questo è il primo significato delle elezioni italiane. Il socialismo esisteva e da anni corrodeva l’impalcatura del presente ordine sociale. Il liberalismo dominante invece che affrontarne coraggiosamente la propaganda ed i principi, tentò di imbavagliarlo con concessioni a spalle dello Stato, permettendogli di affermarsi in ogni organismo statale, purché gli desse tregua sul terreno del dominio politico. Ora le elezioni, abbattendo d’un solo colpo la sovrastruttura fittizia rivela la forza reale del socialismo anche come agente politico. Senza dubbio la guerra e le conseguenze della guerra, sfruttate senza scrupoli, hanno aggiunto a queste forze un qualche aumento di potenzialità che è solo temporaneo: ma questa aggiunta è piccola. Esagerarla, come fa la stampa liberale, è voler mentire a sé stessi. Un’altra forza ha avuto, politicamente, una rivelazione ancora più improvvisa. Bisogna ricordare che l’organizzazione politica del P. P. I. è vecchia appena di mesi, che i cattolici per cinquant’anni s’erano astenuti dalle urne, che i loro uomini, toltine pochi, erano affatto nuovi alle lotte politiche, che in certe circoscrizioni non esisteva nemmeno l’ombra di un’organizzaizone, che in cert’altre D. Sturzo ha dovuto improvvisare liste e comitati, per comprendere tutta la portata della vittoria popolare. Se in tutta l’Italia i popolari fossero organizzati, come in certe poche provincie settentrionali o, diciamolo pure, come nel Trentino, i mandati raggiunti sarebbero certo raddoppiati. Questo partito ha ancora delle forze latenti, esauribili non in una né in due legislature. La battaglia incomincia a pena. La vittoria popolare è quindi in via relativa più grande di quella socialista. Entrano in parlamento uomini nuovi che hanno una coltura sociale e che sanno guardare in faccia ai problemi più gravi. I socialisti non trovano in loro dei facili bersagli di reazione né degli uomini dall’orizzonte ristretto, ma degl’innovatori con un programma radicale. I socialisti dovranno decidersi fra la corrente delle riforme o il baratro che conduce alla dittatura proletaria ed alla guerra civile. Noi confidiamo che i popolari, questi ultimi venuti, abbiano la forza di raccogliere attorno a sé tutte le energie incorrotte del paese per trarlo fuori dalla grave crisi che lo travaglia. Questa forza attingeranno dalle loro organizzazioni, che dovranno rinsaldare ed allargare, dalle esperienze sociali che hanno tentato nel campo agricolo, industriale e del credito, ma sovratutto dall’ispirazione cristiana che deve animare tutto il loro lavoro d’innovazione. 