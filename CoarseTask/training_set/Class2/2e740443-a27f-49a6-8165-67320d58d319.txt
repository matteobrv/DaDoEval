I socialisti nostrani sono parte disciplinata e cosciente del partito socialista italiano. Questo partito deve seguire la tattica intransigente del congresso di Milano, che viene interpretata e applicata dalla direzione centrale . Questa tattica s’inspira al dogma massimalista che dice: ogni tentativo di modificare la situazione politica ed economica a favore del proletariato entro il presente sistema borghese è inutile e pericoloso. I socialisti devono quindi combattere con ogni mezzo lo Stato borghese e sia in parlamento che fuori limitarsi a proposte che dimostrino l’impossibilità di convertire all’ideale socialista i partiti «borghesi» ma non cercare di rimediare alla situazione con riforme graduali. Ligi a questa linea direttiva, i socialisti non partecipano al governo dello Stato e, per la stessa ragione, i socialisti trentini dovettero rinunziare, in seguito ad ordine formale della direzione, a partecipare al governo della provincia, ritirando, dopo averli designati, i propri rappresentanti dalla Giunta provinciale . Logica vorrebbe quindi che anche nei comuni i socialisti entrassero solo per far parte del socialismo o alla più per far proposte tali da dimostrare che nel presente sistema «borghese» non è possibile salvare gl’interessi del proletariato. Invece i socialisti trentini danno un colpo sul cerchio e uno sulla botte. Esempio: nell’introduzione generale del proclama socialista pubblicato dalla Voce per le elezioni comunali di Trento è detto: «Anche dalle aule dei consigli comunali, i nostri eletti dovranno proclamare al popolo sofferente che solo l’instaurazione del socialismo segnerà l’inizio della sua redenzione». Ma più sotto nello stesso manifesto si dichiara che «oltre a propugnare il programma generale enunciato sopra, il partito socialista s’impegna di fronte ai propri elettori per la graduale attuazione del seguente programma minimo». E qui seguono sette punti, tra i quali: «interessamento per tutti i problemi politici, ferroviari e idroelettrici della regione che attendono da Trento un vigoroso impulso verso la loro realizzazione, da affrettarsi con tutti i mezzi per ragioni d’ordine economico sociale; costruzione di edifici scolastici rionali, costruzione di case economiche, cucine, bagni, lavatoi, della fognatura, della tramvia elettrica; riforma delle imposte in base alla progressività e coll’abolizione della tassa sul pane ecc.». Ora l’elettore cosciente socialista si chiederà: una delle due. O in consiglio comunale ci si va a proclamare l’instaurazione del socialismo che è appena l’inizio della redenzione ecc. ovvero ci si va a fare tutti quei sette punti, dalle scuole al piano regolatore, alla fognatura, ai bagni, al tram e così via, coserelle le quali costano decine di milioni e esigono parecchi anni per la loro attuazione. Come si fa a mettere d’accordo le due direttive, quella intransigente e quella possibilista o gradualista? Se, passate decine d’anni e costruita tutta quella bella roba, compreso il tram cittadino, con uno sforzo di energie e di milioni (pescando questi ultimi chi sa dove!), non siamo arrivati nemmeno all’inizio della redenzione del proletariato, a qual pro sprecare tanto tempo, tante energie e tanti baiocchi? Non sarebbe meglio addirittura di agire secondo la dottrina intransigente del partito e iniziare o tentare d’iniziare subito il socialismo, senza attendere i bagni, il tram o la fognatura che evidentemente non possono essere che cerotti (scusate, la poco appropriata immagine, ma è un socialista che parla) del sistema borghese? E l’elettore cittadino, considerando il problema dal solo punto di vista comunale, potrà fermarsi qui. Ma chi voglia farsi la questione da tutti i lati dovrà rivolgere un’altra domanda. Voi socialisti volete – citiamo il programma – «interessarvi di tutti i problemi politici, ferroviari e idroelettrici della regione affrettandone la realizzazione con tutti i mezzi per ragioni d’ordine economico-sociale». Con ciò, uscendo dall’ambito puramente comunale, ammettete che Trento ha il compito di promuovere il concorso dei comuni, della provincia e dello Stato per le tramvie, per le centrali elettriche, in genere per i lavori pubblici e per il promovimento delle industrie. Ora come fate onestamente e logicamente a chiedere e ottenere il concorso dello Stato e della provincia, quando codesto Stato «borghese» voi lo sabotate, proclamando la necessità di non votargli un soldo, affinché crolli più presto, per lasciar posto allo Stato socialista; e come volete assicurare ai comuni il concorso della provincia, quando alla provincia negate il concorso della vostra opera e la ripudiate quale organismo borghese? Esempio: L’ospedale civico che volete trasformare in ospedale provinciale, lo trasformerete col concorso della provincia borghese che boicottate o come? C’è una sola logica da seguirsi nelle amministrazioni pubbliche e una sola pratica possibile. Se volete seguirne parecchie, a seconda delle opportunità, in un caso o nell’altro voi ingannate gli elettori e venite meno o al vostro programma e alla vostra disciplina o agl’interessi del paese. Uno dei sette punti riguarda la scuola. Vi si dice giustamente «che la scuola va trattata alla stregua di criteri educativi-didattici»: espresso male, ma detto bene. Senonché i socialisti, i quali hanno proclamato altre volte di volere l’insegnamento laico e di escludere quello religioso, perché non lo dicono quando si tratta dell’amministrazione comunale, la quale sulla scuola ha un grande influsso? Via, un po’ di coraggiosa schiettezza ai campioni della futura redenzione proletaria non starebbe male. Toh! chi si rivede! Nella lista rossa per quella tal redenzione di cui sopra, si leggono anche i nomi di Emilio Parolari e di Benedetto Bonapace. Furono, come tutti ricordano, due bosettiani autentici, il Parolari propagandista della lega dei contadini, poi impiegato delle cooperative gialle, ora impiegato delle cooperative rosse: il Bonapace, prima prete, poi redattore del Contadino assieme a Bosetti, quando costui faceva la lotta più risoluta contro Groff e compagni e ora commilitone di quest’ultimo per la battaglia socialista . Non facciamo, si capisce, questione di persone. Ognuno è libero di cambiare impiego e partito, ma rimane lecito di sapere: È il leghismo che si è fuso col socialismo o è il socialismo che perde della sua integrità cedendo al leghismo? 