In un articolo mandato da Trento ad un foglio romano, e che citiamo in altra parte del giornale , si lamenta l’eccessivo regionalismo dei Trentini, il quale sarebbe provato oltre che dall’atteggiamento assunto in parecchie riprese dal «Trentino» anche da certe proteste di indole economica come quella recente dei tipografi e librai. «È vero – dice il corrispondente – il Trentino ha bisogno di autonomia, ma né più né meno di tutte le provincie italiane. Vi dovranno essere per il Trentino delle disposizioni speciali, ma temporanee, per regolare il passaggio dalla legislazione austriaca a quella italiana; non una permanente diversità dalle altre provincie». In quanto alle proteste economiche, il medesimo corrispondente crede che si «miri ad un protezionismo regionale che condannerebbe il Trentino ad un terribile arresto di sviluppo. C’è un po’ l’animo e il gusto di chi, per vivere tranquillo, si chiude nella sua casa e produce una cosa nel suo orto, intanto il mondo cammina e quando egli s’affaccia alla strada vede che gli altri sono più avanti». «Occorre pensare – egli continua – che il Trentino è terra di transito tra due imponenti civiltà; venendo dal sud o dal nord con le nari ricolme di vivo odore dei cantieri di Genova e delle officine di Mannheim, non bisogna sentire da Ala al Brennero odor di rinchiuso. Ci vuole aria, ci vuole sangue. E questo bisognerebbe stamparlo su tutte le cantonate». Infine, ricercando le cause di questi deplorevoli fenomeni, l’«Idea Nazionale» crede ch’esse risalgano ad uno stato d’animo lasciato nell’aria dal vecchio regime di clausura e siano uno degli avanzi tristissimi del governo giallo-nero. Poiché una tale visione, quale appare dall’articolo del giornale di Roma, sembra patrimonio di molti che hanno esplorato di recente il nostro paese, non saranno fuor di proposito alcune nostre osservazioni. Incominciamo coll’ammettere che la nostra psicologia è influenzata ancora da quel «trentinismo» che per nostro destino avevamo dovuto creare ed acuire fino all’esasperazione nella lotta contro il germanesimo e il dominio straniero ed in modo particolare nei secolari conflitti coi nostri prepotenti comprovinciali del Tirolo. Da più di cent’anni la nostra letteratura politica s’è imperniata sulla difesa della «trentinità». Da Clementino Vannetti , alla costituente di Francoforte , dalla campagna autonomistica fino alla lotta contro il Volksbund la parola d’ordine fu «il Trentino ai Trentini». Ora è ben vero che l’etichetta trentina veniva messa talvolta solo «per uso interno» e che nel pensiero delle menti direttive «trentinità» voleva dire «italianità», e autonomia locale significava indipendenza politica, ma non è men vero che le condizioni politiche e le necessità tattiche costrinsero il nostro animo e le nostre energie entro le strettoie delle aspirazioni e delle attività locali. Parallelamente le barriere innalzate dalla dogana e dalla polizia ci intercettavano, quando non ci tagliavano addirittura le comunicazioni spirituali ed economiche colla nazione, cosicché noi sentivamo bensì colla nazione, cioè soffrivamo dei suoi dolori e delle sue disdette e ci rallegravamo dei suoi progressi e dei suoi trionfi , ma mancandoci ogni possibilità di esercitare praticamente tali sentimenti, non vivevamo la vita della nazione che di riflesso, senza condividerne in realtà le peripezie. Così la guerra europea ci colse, mentre tutti ripiegati su noi stessi concentravamo i nostri sforzi per resistere nel nostro piccolo mondo ai germanizzatori e ci era mancata la possibilità di afferrare ed assorbire le idealità maggiori della nazione nei suoi rapporti col mondo civile. Ora è vero che la guerra stessa si è incaricata di allargare la nostra visuale politica e ci ha fatto sentire nelle fasi tristi e nelle ore liete l’indissolubilità delle nostre fortune colle sorti della patria italiana e sovratutto ci ha appreso quale missione possa avere l’Italia nel mondo, ma la tradizione di un secolo, l’abito mentale passato a parecchie generazioni dall’una all’altra, la prospettiva sotto cui per anni ed anni fummo accostumati di vedere e giudicare le cose non scompaiono d’un tratto né d’un sol colpo si possono cancellare. Siamo indotti quindi ad ammettere – e quest’ammissione vale per i più, non per le eccezioni che poterono sottrarsi all’ambiente – che ancora oggidì nel giudicare i nostri rapporti colla grande famiglia italiana il trentinismo influisca sul nostro criterio e sul nostro modo di vedere. Ed ammettiamo perciò del pari che tale «stato d’animo» debba venir combattuto, o meglio, poiché si tratta non di un nemico, ma di un compagno, ch’esso debba venir guarito. Errerebbe infatti chi volesse sbarazzarsene a colpi di propaganda polemica: il trentinismo inteso come assenza di pensiero nazionale (non di sentimento, perché quello non ci mancò mai) e come rilut-tanza ad una più intima fusione collo spirito della nazione non può venir guarito che dall’aumentata partecipazione del Trentino alla vita politicaeconomica e letteraria della nazione. Accelerare tale partecipazione, allargare tutti i canali che ci congiungono ai serbatoi della vita nazionale, quali possono essere le associazioni, i congressi, i libri, gli studi, gli scambi ed i commerci, ecco il mezzo di superare lo stato d’animo deplorato dal succitato corrispondente, ed ecco l’opera alla quale diamo volentieri il nostro concorso. Fin qui siamo dunque d’accordo. Ma dove non possiamo seguire il nostro collega è quand’egli accomuna sotto la medesima condanna di eccessivo regionalismo anche le nostre tendenze particolari in materia di amministrazione o le nostre preoccupazioni d’indole economico-sociale. Egli comprenderà di leggieri che in sede d’armistizio ci riuscirebbe ingrato d’insistere con esempi concreti sugli argomenti che militano in favore della nostra tesi. Non vi accenniamo quindi che sommariamente, quando rileviamo che in materia d’amministrazione pubblica vi sono attualmente nel Trentino degli istituti e degli organismi che vanno assolutamente conservati. Questo non è solo un postulato dei Trentini, ma come ebbero ad affermare a più riprese ben noti uomini di stato – italiani – ricordiamo ad esempio Orlando , Luzzatti , Meda , Nitti, Raineri , Riccio – il desiderio anche di quanti nella nazione si sono occupati sul serio di riforma amministrativa. Siamo qui sul terreno della legislazione agraria, dei lavori pubblici, degli ordinamenti – noti bene, si parla qui dell’organizzazione, non dello spirito – scolastici. E poiché tutta quest’organizzazione dipendeva dalla legislazione dietale ed in parte dall’amministrazione provinciale autonoma, è naturale che siamo indotti a chiedere ad alta voce il mantenimento sostanziale dell’autonomia provinciale. In logico nesso con quest’ultima sta l’autonomia comunale e, pur ammettendo che dalla legislazione italiana dobbiamo attenderci ulteriori garanzie per una buona amministrazione dei comuni, non possiamo essere disposti a sacrificare né lo statuto delle nostre città autonome né la tutela dei comuni che la legislazione vigente affida ad uomini del paese eletti dal popolo. In ciò consiste in breve il nostro programma autonomista il quale è così poco avanzo del regime giallo e nero che abbiamo avuto la soddisfazione di vederlo applaudire ed accogliere dalla più grande associazione dei comuni italiani, radunata a congresso a Trento ed a Trieste . O perché v’agitate allora se sono tutti d’accordo, ci obietterà qui forse taluno. Gli è che c’è qualcuno che sventuratamente non è d’accordo, e questo qualcuno è – più sventuratamente ancora – la «burocrazia statale», questa forza anonima che sfugge alle proteste e non discute, ma va minando «via facti» lentamente e ogni giorno quello che noi nell’interesse del nostro popolo e della nazione vorremmo conservare. È contro le insidie quotidiane di questa idra sotterranea che noi dobbiamo stare sul chi vive e lanciare di tratto in tratto il grido d’allarme. È per premunirci dai suoi agguati che noi durante il periodo di transizione domandiamo di ottenere delle garanzie. Le nostre preoccupazioni sono poi venute crescendo, perché in questa burocrazia non abbiamo trovato quei criteri d’ordine, di serietà di metodo, che riteniamo assolutamente indispensabili. È tutto un complesso quindi di organismi e di criteri amministrativi che noi comprendiamo sotto la parola d’ordine «autonomia». Trovate forse meno esatta la parola? Può essere, ma noi l’abbiamo tolta bell’è fatta dal nostro vocabolario politico locale per significare: la migliore amministrazione possibile fatta tutta per il popolo e più che possibile per mezzo del popolo stesso. Infine un ultimo accenno alle questioni economiche. Non è vero che i Trentini siano dei protezionisti in senso regionale. Con ogni simpatia abbiamo salutato l’avvento del capitale nazionale a sfruttare le risorse naturali della regione. Su questo concorso abbiamo fondato anzi tutte le speranze del nostro risorgimento economico. E venga pure anche il commercio onesto e laborioso. Ma d’altro canto non meravigliatevi se piccole industrie locali protette finora da una legislazione arginatrice domandano di non venir esposte repentinamente e senza la concessione di un periodo d’adattamento, all’inondazione di tutti i concorrenti, forse più sciolti e meno riguardosi, perché cresciuti in un’arena più libera e non chiedeteci di trascurare le sorti di quegl’istituti cooperativi e di credito che rappresentano una forza sociale del popolo e per questo devono essere messi in grado di resistere al grande ed inesorabile capitalismo accentratore. No, anche su questo terreno, come su quello politico-amministrativo, non si tratta di un cantonalismo ereditato da costruzioni storiche superate, non si tratta di un’autocrazia di una regione, ma di una autocrazia del popolo che in essa abita e lavora; e se è per esso che noi la invochiamo o tentiamo di contribuire ad attuarla, non è per esso solo né per esso in contraddizione col resto della nazione. Quando parliamo del Trentino e del suo programma autonomistico, non intendiamo chiamarlo a confronto colla nazione, ma stabilire i postulati d’una nuova provincia d’Italia «entro l’Italia»; e se la nostra voce di ultimi venuti non potesse apparire immodesta, vorremmo aggiungere che lo stesso interesse autonomistico rende tutte le provincie sorelle, perché il centralismo livellatore della burocrazia ed il capitalismo accentratore sono nemici di tutte. 