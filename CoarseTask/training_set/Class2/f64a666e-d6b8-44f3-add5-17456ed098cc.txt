S. Flor scrive nell’Internazionale un articolo per inaugurare quella ch’egli chiama «propaganda edilizia». In realtà si tratta di propaganda socialista con periodi come questi: «Convinti che il movimento sindacale edile non può esser fine a se stesso, né deve ridursi al corporativismo neutralista, ma che tutta la lotta combattuta dalla nostra classe deve basarsi alla (sic!) fede socialista che mira alla completa emancipazione del proletariato» … gli organizzatori edili hanno deciso di fare proprio organo l’Internazionale perché vogliono che i lavoratori edili del Trentino «a traverso l’Internazionale si formino una vera coscienza socialista, che si educhino a tutte le battaglie del lavoro dalla lotta di resistenza a quella cooperativista ed infine alla lotta politica poiché solo nella triplice alleanza del lavoro sta il segreto dell’azione proletaria». E più sotto: «Il proletariato deve opporre il “fronte unico” alla demagogia ed al funambolismo gesuitico dei clericali, alle varie democrazie rifo-repuleghiste-liberaloidi dei variopinti nazionalismi, al fascismo ed al bolscevismo bianco dei vari carbonari, ecc.». Abbiamo riprodotti questi periodi per documentare ancora una volta come i socialisti stessi confessino ora che anche la loro propaganda sindacale è propaganda socialista, propaganda di partito, propaganda di politica. La neutralità non esiste. Se lo tengano bene a mente quegli operai e quegli impiegati che scusano la loro appartenenza alla Camera del lavoro, col suo presuntivo carattere di apolicità. Ma se lo tengano a mente sovratutto le autorità, gli enti pubblici che vengono a contatto colle organizzazioni rosse. Noi non abbiamo mai chiesto né ci sogniamo di chiedere che si usi alle associazioni sindacali socialiste un trattamento d’eccezione in senso sfavorevole; noi abbiamo protestato e protestiamo soltanto che si usi in confronto loro un trattamento d’eccezione in senso favorevole, e più ancora abbiamo avuto occasione di protestare contro il fatto che si considerino le organizzazioni socialiste, non come organizzazioni di parte, ma come organizzazioni di carattere universale, alle quali sia affidata la tutela degl’interessi pubblici. È questo carattere di universalità che i socialisti vogliono raggiungere quando nei loro contratti collettivi domandano il riconoscimento dell’organizzazione come sola forza rappresentativa della classe operaia. L’anno scorso al primo risvegliarsi del bolscevismo fu un inchinarsi generale innanzi a questa pretesa dei socialisti. Il primo spettacolo di mancanza di filo della schiena lo diede il Municipio, concedendo la Cà di Dio alla Camera del lavoro fingendo di credere alle affermazioni dei rossi che si trattava d’installarvi le rappresentanze operaie sic et sempliciter e non di farvi la sede delle organizzazioni socialiste. Questo tristo esempio di debolezza venne seguito anche da parecchi principali. Ricordiamo il primo contratto dei sarti col quale i principali si obligavano a trattare solo coll’organizzazione socialista e s’impegnavano a non dar lavoro a operai non organizzati alla Camera del lavoro, cosicché povere mamme che non volevano che le loro figliuole apprendiste s’intruppassero in quella compagnia, dovettero rinunziare a mandare le loro figliuole nei lavoratori. Ricordiamo il famigerato contratto edile, accettato nel distretto di Trento ancora l’altr’anno, e talmente favorito dal supino appoggio dell’autorità politica che se non fosse stato l’energico intervento delle organizzazioni bianche esso sarebbe oggi in vigore in tutto il Trentino, colmando di centinaia di migliaia di lire la cassa delle organizzazioni rosse. E potremo ricordare altri fatti di debolezza, d’acquiescenza, di viltà. Il primo, netto esempio di resistenza ci venne da fuori di Trento, da Mezolombardo e Lavis ove simili pretese dei rossi vennero energicamente respinte. È venuto ora il contratto dei sarti il quale ha spezzato il giogo e riconsacrata la libertà di lavoro, e speriamo che questo movimento non s’arresti. Intendiamoci bene: qui le condizioni di lavoro, cioè l’orario, il salario, l’assicurazione, ecc. sono fuori di questione. Sono questi i termini economici del contratto e, tanto gli operai come i principali hanno diritto di far valere le proprie ragioni e di misurare le proprie forze. È fuori di questione anche il diritto di organizzazione. Gli operai devono essere liberi d’organizzarsi e i datori di lavoro devono trattare con quell’organizzazione, alla quale essi liberamente affidano la loro tutela. Ma su tale terreno non deve essere ammesso nessun monopolio e nessuna dittatura; né le organizzazioni di parte devono assumere comecchesia carattere universale o pubblico. Questa dev’essere una direttiva di giustizia e di libertà che bisogna difendere in tutte le contingenze. Chi l’abbandona si rende complice della bolscevizzazione del paese. Al qual proposito vorremmo avere dal Municipio di Trento alcune spiegazioni. In piazza del Duomo nei locali sotto il tiglio s’è installato un «ufficio di collocamento di zona». Ci hanno detto che è l’ufficio di collocamento promosso dai consorzi industriali da una parte e dalle organizzazioni socialiste dall’altra. Si tratta di un cosidetto ufficio di collocamento paritetico, piantato in analogia a cert’altri uffici di collocamento consimili delle vecchie provincie resi possibili da un famigerato decreto di guerra, dell’ottobre 1918, concordato fra l’allora ministro del lavoro D’Aragona capo della Confederazione del lavoro da una parte e Dante Ferraris , presidente della Confederazione industriale dall’altra. I soldi li danno loro, i pescicani – se non erriamo, o meglio hanno messo a disposizione un fondo iniziale; per il resto sperano nei contributi del Comune e dello Stato. Il decreto qui non è mai entrato in vigore, tuttavia l’ufficio per impulso di Flor si è fatto. E il consiglio dell’ufficio sapete com’è composto: Da una parte 4 datori di lavoro (P. Giovannini, Menestrina, Tomasini, V. Tomasi) dall’altra come rappresentanti della classe operaia quattro operai designati dalla Camera del lavoro, tra cui in prima linea S. Flor! E quest’ufficio, piantato in questo bel modo, presume di fungere per tutto il Trentino, ove la maggioranza dei lavoratori non è ancora socialista, e quest’ufficio ottiene dal Comune i locali, quasi fosse un ufficio di carattere universale, e quest’ufficio pretende di ottenere una forte sovvenzione dallo Stato, quasiché il paese gli avesse affidato carta bianca, per rappresentarlo! E non c’è stato nessuno in comune che ha sollevata qualsiasi obiezione? Giacché una dello due: o il Comune deve sovvenzionare tutti gli uffici di collegamento, ovvero se ne sovvenziona uno solo, deve esigere ch’esso abbia carattere pubblico e che non sia quindi il monopolio di nessun partito. Un altro caso di consimile acquiescenza vorremmo chiarito a tranquillità del pubblico. È vero che nell’ultimo concordato concluso tra la «Federazione gassisti elettricisti» e il Municipio si è tra l’altro stabilito che gli operai dietro loro domanda possono autorizzare il Municipio stesso a far le ritenute sulle paghe mensili delle quote a favore della Camera del Lavoro e che in tal caso il Municipio fa da esattore dell’organizzazione socialista? È vero inoltre, che in base agli stessi accordi gli operai non organizzati nella suddetta società rossa, per poter fruire dei vantaggi accordati dall’amministrazione, dovranno rivolgersi particolarmente al Municipio, quasiché esso riguardi gli operai non per quanto tecnicamente valgono e rendono, ma in quanto siano inscritti o meno nella lega rossa? I chiarimenti su tali quesiti avranno per noi e per il pubblico valore sintomatico. Noi crediamo che nel Trentino non siamo ancora giunti al punto di dover capitolare innanzi alle organizzazioni comuniste e sovratutto crediamo che sarebbe da imbecilli l’aprire colle nostre stesse mani la via alla dittatura bolscevica. Né reazione né acquiescenza per viltà d’animo, ma difesa del principio di libertà del lavoro, ecco la nostra direttiva. E sovratutto: filo della schiena! 