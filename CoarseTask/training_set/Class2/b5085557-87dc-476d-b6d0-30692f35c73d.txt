Nella stampa italiana riappare oramai quasi con sicurezza la notizia che le elezioni politiche nelle terre redente non si faranno per il termine delle elezioni generali. Qualche giornale aggiunge che si procederà ad elezioni suppletive a breve distanza. Ma contemporaneamente si aggiunge che tutto dipende dall’annessione e questa dalla ratifica del trattato con l’Austria, che il governo può fare, per decreto, ma che farà solo quando vi sia indotto da ragioni internazionali, cioè quando il trattato sarà già approvato da tre potenze, affinché l’Italia non sia esclusa dalla partecipazione alle commissioni esecutive, ovvero quando appaia che la ratifica da parte dell’Italia, mancando, fuori di essa, il terzo contraente, possa venir negoziata con vantaggio. La situazione quindi viene prospettata in maniera complicata e contradittoria. La «Stampa» ha anzi riferito da Roma che «il governo risponde che le nuove terre redente non prenderanno parte alle prossime elezioni generali per molte ragioni come, per esempio, per la mancanza delle liste elettorali e per la non avvenuta designazione delle circoscrizioni elettorali». Comunque sia, noi rileviamo che l’on. Nitti ha preso pubblico e formale impegno di far di tutto, perché le nostre elezioni vengano indette per il termine delle elezioni generali; e ricordiamo che avendo noi recentemente espresso il timore che ciò non avvenga, l’on. Credaro pochi giorni fa ci mandava una smentita scritta dichiarandosi autorizzato a confermare che le elezioni nostre si farebbero contemporaneamente a quelle di tutto il Regno. Ora noi abbiamo ragione di ripetere i motivi gravissimi che rendono sempre più urgente e necessario che il paese abbia la sua rappresentanza. Diremo brevemente che lo stato attuale della costituzione politico-amministrativa del nostro paese è disastroso per i nostri interessi, ed indegno delle nuove provincie d’Italia. Noi abbiamo l’irremovibile volontà di non tollerare più in nessun modo questo stato di cose, in cui gli interessi del paese nei momenti più gravi che abbia attraversato la sua storia sono affidati al buon volere e alla capacità di una persona, alle cure della burocrazia o alle influenze di pochi scelti fra chi vive lontano dal popolo e non ne condivide le aspirazioni. Né si può continuare più oltre con un’amministrazione provinciale provvisoria, la quale, per quanto affidata ad egregia persona, non ha la possibilità né l’autorizzazione di sciogliere i problemi più gravi. Non parliamo poi delle amministrazioni comunali. Per poco che continui il periodo anticostituzionale, delle nostre autonomie non rimarranno che ruderi e sulle rovine si assiderà trionfante la burocrazia accentratrice. Ora noi a questa rovina non ci vogliamo assolutamente arrivare. Una delle due: o noi in un prossimo tempo possiamo mandare i rappresentanti del paese a Montecitorio, perché di là incominci la ricostruzione legislativa ed amministrativa del nostro paese e perché là, presso il governo, la popolazione abbia i rappresentanti legali dei suoi interessi, ovvero, se questa via ci viene barricata, torneremo a domandare la precedenza per il postulato accolto già da tutta la Consulta trentina, cioè che vengano indette le elezioni di un consiglio provinciale col voto universale e proporzionale, consiglio provinciale che abbia le competenze della cessata dieta e l’incarico di regolare l’assetto definitivo delle amministrazioni locali e di governare d’accordo coi delegati dello Stato la nostra regione. Per una via o per l’altra il popolo deve avere la parola! Ci attendiamo intanto che l’on. Credaro, il quale pochi giorni fa era in grado di toglierci ogni apprensione circa il termine delle elezioni, sia oggi autorizzato a confermare o a smentire le notizie della stampa italiana e a dire com’egli s’immagina l’avvenire delle nostre istituzioni . 