Il trattato di Versailles, a differenza dei vecchi trattati di pace, si occupa anche delle relazioni commerciali e doganali fin nei più concreti particolari. Una clausola ci ha colpito subito nella lettura della parte decima del trattato che contiene appunto gli articoli d’indole economica. Per le relazioni commerciali in genere è previsto il principio del paese più favorito, ossia qualunque favore, immunità o privilegio, diretto o indiretto, che la Germania conceda ad una qualsiasi delle potenze dell’Intesa o ad un paese straniero qualunque, deve estendersi di diritto a tutte le potenze alleate ed associate. Da questo principio sono previste delle deroghe per le terre disannesse, cioè per l’Alsazia-Lorena. Per la durata di cinque anni i prodotti originari ed in provenienza dai territori dell’Alsazia-Lorena ricongiunta alla Francia, potranno entrare in Germania, in franchigia, senza pagar dazio di sorta, e durante lo stesso periodo sarà assicurata la libera sortita dalla Germania e la reimportazione in Germania di tutti i prodotti tessili allo stato che l’industria alsaziana trasformava o faceva trasformare in tempi normali. L’analogia colle condizioni del Trentino è evidente. Noi non abbiamo industrie le quali s’occupino di lavorare materie prime importate dall’Austria per reimportarle nell’Austria stessa, ma siamo in condizioni molto simili per quanto riguarda i prodotti del suolo, cioè il vino, la frutta ed, in qualche misura, anche i legumi verdi. Anche per l’Alsazia-Lorena la questione dei vini è la più importante. I grossi negozianti tedeschi di Landau, Magonza e Francoforte acquistavano tutti i vini leggeri della Alsazia-Lorena per usarli come vini da taglio, cavandone quel tipo che sotto il nome di «leichter Mosel» era assai ricercato in tutta l’Europa centrale. Di fronte a questa ricerca del tipo leggero e aspretto (aigrelet) i viticoltori alsaziani avevano abbandonata la coltivazione dei vini fini e forti, riuscendo così a trasformare tutta la viticoltura secondo i gusti del mercato tedesco. Ora bisogna fare l’operazione inversa, ma per tramutare di nuovo la coltura ci vuole del tempo, ed ecco la clausola che assicura libera importazione dei vini in Germania senza dazio, per un periodo di cinque anni, quando questi vini siano muniti di certificato che attesti la loro origine o provenienza dall’Alsazia-Lorena. Lasciamo ai nostri periti il compito di decidere quale periodo debba venir assicurato alla libera importazione dei nostri prodotti nella Germania e nell’Austria tedesca – si parlava almeno di un periodo di transizione di 10 anni, – a noi basta l’aver richiamata nuovamente l’attenzione sul problema nel momento in cui si aprono i negoziati di Saint Germain. I plenipotenziari italiani devono essere bene istruiti intorno ai nostri postulati giacché a parte gli studi che la Consulta ha certo intrapreso avanti e durante la guerra (anche durante le trattative del marzo-aprile 1916 furono consegnate all’on. Sonnino delle note illustrative) i nostri deputati ancora nella prima metà del novembre 1918 ne parlarono al presidente del Consiglio ed al ministro degli Esteri, e più tardi se ne occuparono, se siamo ben informati, il Consiglio d’agricoltura ed a Parigi l’on. Tambosi . Ma «repetita iuvant», per non essere sopraffatti all’ultimo momento da qualche poco lieta sorpresa. 