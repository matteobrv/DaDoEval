Sconfitte politiche e tonalità religiosa – Probabili sorti di un partito clericale – L’integralismo cattolico dei popolari e la vecchia scuola intransigente – Religiosità e maturità politica – Il malvezzo degli odierni cattolici – La sorte di Thrasea – Il codice della vecchia intransigenza e lo stile dei cattolici della prima maniera. Rispettoso delle necessarie distinzioni e dei limiti imposti, ad ogni campo di azione, mi sarei ben guardato d’interloquire a proposito del Suo articolomanifesto per i corsi di Castelnuovo Fogliani e mi sarei limitato ad ammirare e plaudire a codest’altra sua meravigliosa iniziativa, se nel prelodato articolo si parlasse solo di Azione Cattolica; ma Ella vi fa anche, sia pure di passaggio, un diretto riferimento alla politica, quando scrive: «L’AC, per essere efficace, ha poi bisogno di una atmosfera intensamente religiosa. Quante volte ci siamo scostati da questo ideale, altrettante volte abbiamo sbagliato strada; e dolorose esperienze ce l’hanno dimostrato… Come si è convertito chi ha deriso me e l’Olgiati , quando, anni or sono, anche a proposito di azione politica, dicevamo (e fummo purtroppo profeti) che anche l’azione politica dai cattolici non può farsi senza una profonda tonalità religiosa, se vuol essere efficace e duratura». Caro P. Gemelli , io non intendo affatto di ridiscutere in tesi la polemica di Bologna sul cosiddetto «carattere confessionale» del Partito, tesi veramente ch’Ella, in un’epoca in cui quasi tutti i partiti similari d’Europa (in parte anche nel Belgio) hanno abbandonato tali insegne e in Italia trionfa il motto dell’al di sopra e al di fuori, avrebbe certo maggiori difficoltà a sostenersi che nel ’19; e molto meno mi sognerei di negare che anche per le pubbliche attività coltura, convinzione e pratica religiosa siano premesse indispensabili, quello che nego però è il fatto storico ch’Ella sembra, colle Sue parole, di voler affermare. Nego cioè che il PPI non abbia svolta un’attività efficace e duratura, perché, sbagliando strada, gli sia venuta a mancare la tonalità religiosa; nego cioè che l’attuale paralisi del partito sia dovuta ad una mancante o diminuita cattolicità. La cosa invero appena formulata in termini precisi, appare così ovvia che indovino già la Sua interruzione per dirmi che non intendeva arrivare a tale conclusione. E allora mi permetta che non per Lei, ma per taluno che potesse aver male interpretate le Sue parole, aggiunga alcune considerazioni. 1. Se la dolorosa esperienza del partito dovesse riferirsi alla sua mancata compattezza, al distacco cioè di alcuni capi e sottocapi, rispondiamo essere troppo chiaro che tale sfaldamento non è dovuto alla mancata cattolicità, perché oggi come ieri, tanto i popolari, rimasti fedeli alla bandiera, quanto coloro che preferirono seguirne un’altra, riaffermano le loro convinzioni religiose ed anzi i clerico-fascisti (il nome non vuol suonare offesa) vantano tra i propri uomini alcuni d’indiscussa cattolicità e taluno anzi che nell’apologetica giornalistica godeva buona fama. 2. Se poi lo sbagliar strada dovesse consistere nel non aver costituito un partito clericale vecchio tipo, un partito cioè, che avesse non messo in prima fila – perché ciò in quanto le particolari condizioni italiane consentivano, anche il PP sempre fece – ma concentrato ogni sua attività nelle questioni scolastiche e dei rapporti fra Chiesa e Stato, ci basti osservare che, in tal caso, il partito governativo a molto minor torto e più rapidamente, appena varata la riforma scolastica e compiuto il tentativo di risolvere la questione ecclesiastica, avrebbe trovato modo di proclamare esaurita la funzione del PPI – proprio come Bismark che, appena cessato il Kulturkampf ebbe a dire: Ed ora il Centro che ci sta più a fare in Germania? 3. Non è poi un mistero che taluno dei transfughi del PP, per coonestare il passaggio all’altra sponda, soleva tirar fuori dal portafoglio certe lettere, gelosamente custodite, di alti prelati, i quali consigliavano al destinatario che per il bonum commune e il bene della religione abbandonasse il programma e la direttiva integralista del PP per assumere un atteggiamento di maggior opportunità contingente. Oh, allora come si fa ad accusarci ad un tempo d’integralismo intransigente e di tiepidezza verso i principi cattolici? La verità è che le direttive popolari, per le quali ci siamo battuti fino ai limiti del possibile, sopportando non lievi sacrifici e pagando abbondantemente di persona, non erano e non sono altro che gli immortali principi cattolici, proiettati nelle condizioni concrete della società politica italiana del Dopoguerra; e l’unico rimprovero che ragionevolmente un uomo pratico avrebbe ragione di muoverci sarebbe quello di essere stati eccessivamente cattolici ed inflessibilmente intransigenti, giacché invece di nasconderci dietro il comodo paravento del bonum comune e della secolare adattabilità della Chiesa rispetto a tutti i regimi, abbiamo difeso il concetto cristiano legge per legge, provvedimento per provvedimento e lo abbiamo sovratutto difeso nel combattere un sistema, una dottrina e una pratica politica che a tale dottrina si ispira. Se abbiamo sbagliato strada, di chi la colpa? Io penso, caro P. Gemelli, che il PPI, nonostante le apparenze e benché non abbia voluto assumere carattere «confessionale» (uso la parola nel suo significato – improprio – che oramai è di voga) sia stato e sia più che non si sospetti, l’erede di quell’integralismo religioso e sociale che i nostri padri, quelli dell’azione cattolica di vecchia maniera, avevano predicato e praticato nei famosi tempi dell’intransigenza. Sarebbe agevole dimostrare che i popolari null’altro hanno difeso e sostenuto che i postulati degli antichi congressi cattolici italiani. Solo che, organizzandosi in partito politico, hanno dovuto svolgere e difendere un programma politico, un programma ispirato dal Cristianesimo, ma ingranato colle esigenze sociali presenti e che ha naturalmente il difetto di non poter essere cambiato da oggi a domani, come una camicia, tanto che sia buono ieri per le costituzioni democratiche e domani per le dittature. La Chiesa, è vero, come società religiosa, può trovare il fatto suo con ogni regime, ma il politico cattolico, buono a tutti gli usi e che sappia fare tutte le politiche non s’è trovato ancora; e quando si credesse di averlo scoperto, grattatelo e sotto, invece del cattolico trovereste l’immortale «Girella» di Beppe Giusti . Ond’è, caro P. Gemelli, che se mi fosse lecito condurre fino in fondo tale discussione, io la concluderei col dimostrare che quello che è necessario per i cattolici italiani – salva sempre la preminenza della coltura e pratica religiosa – è sovratutto un corso di politica cattolica, un corso nel quale si insegnino non solo i principi lontani, ma le direttive concrete, stabilendo nettamente fino a dove arrivi l’ispirazione cristiana e quindi fino dove debbasi legittimamente invocare l’autorità della Chiesa e ove invece incominci la libera e soggettiva applicazione, diversa secondo i luoghi e i tempi, e tale da implicare soltanto la responsabilità dei cattolici di un dato luogo e di una data epoca, organizzati in un partito politico. Un tale corso finirebbe certo col dimostrare che ai cattolici italiani in genere e forse anche a molti popolari, è mancata non la religiosità, ma la maturità politica. Ma qui Lei, a ragione, mi opporrebbe che al Castello Fogliani ci si raduna per cose eccelse che stanno al di fuori e al di sopra dei partiti, ed io in verità non ho nulla da opporre. Tuttavia, poiché ho la penna in mano e Lei, molto opportunamente, ospiterà anche un corso per i giornalisti cattolici, mi permetta di richiamare la Sua attenzione sopra una particolare esigenza che oggi si impone tanto a chi sta entro come sopra i partiti. Ella avrà notato che il male più grave che minaccia di guastare oggi il costume dei cattolici italiani è l’insincerità. In privato si critica a tutto spiano la direttiva della Presidenza dell’AC, in pubblico la si esalta. A quattr’occhi si bollano a dovere certi contorcimenti acrobatici della stampa, in pubblico si citano con sommessa venerazione gli stessi periodici, che sono sempre «gravi» ed «autorevoli». Il cosiddetto adattamento poi alle circostanze presenti si va compiendo senza dignità e talvolta fra ipocriti accorgimenti ed esibizioni servili. Viva la faccia di p. Pistelli e di mons. Faloci che hanno preso decisamente e per tempo la loro via: ma certi discorsi, certi brindisi, certi articoli di cattolici, i quali − preti, frati o laici che siano − pensano notoriamente in senso contrario, meritano di venir raccolti in un volume dal titolo: «La spirale dei cattolici italiani». E leggendo in qualche giornale di nostra parte quelle frasi contorte e quei periodi così equilibristicamente dosati d’imparzialità fra le ragioni della giustizia e quelle della paura, viene fatto di pensare a quello sventurato Thrasèa, il quale benché in Senato fosse, come ricorda Tacito, silentio vel brevi assensu priores adulationes transmittere solitus , non potè evitare di essere considerato fra gli oppositori, e come tale condannato. Ora chi scrive si fa lecito sperare che durante il corso ai giornalisti cattolici ci sarà anche una lezione sullo stile della stampa cattolica, il quale si compendi in codest’alternativa: o dire lealmente, dignitosamente quello che s’ha a dire, o tacere. Tacere liceat: nulla libertas minor a rege petitur, invocava già il pagano Seneca; e non si capisce perché i Cristiani debbano esigere di meno. Mi permetto inoltre di suggerire che nella biblioteca del Corso non manchi un certo libretto che, com’Ella ricorda, fece a suo tempo grande rumore e venne dai nostri padri considerato per lungo tempo il codice dell’intransigenza cattolica: voglio dire «Il Liberalismo è peccato», di mons. Sardà, tradotto e raccomandato in Italia da p. Zochi e ripetutamente pubblicato dalla Civiltà Cattolica. A dir vero, si tratta di roba della passata generazione, e dopo quello che è accaduto, dal Gentiloni in qua, potrà ritenersi superato. Ma ogni volta che a noi politici si fa rimprovero di aver abbandonato l’integralismo dei vecchi e di non prendere più ad esempio la loro rigidità di principio e di stile, ci viene la tentazione di riprendere in mano quel prontuario e di vedere capitolo per capitolo come pensavano e come scrivevano i cattolici intransigenti di fronte alla corrente politica allora dominante. Oh, allora di fronte al liberalismo, che lasciava la libertà di scrivere, si procedeva coll’inesorabile bisturi del vivisettore! Nessun tendine del corpo sociale rimaneva coperto, nessun cantuccio restava inesplorato; e si stanavano dalle più remote trincee non solo i liberali propriamente detti, ma anche i cosidetti liberali cattolici, e si scriveva un capitolo «sulle varie maniere con che senza essere liberale, può tuttavia un cattolico farsi complice del liberalismo» e si fiutavano «i segni e i sintomi» dell’infezione e si dettavano in un altro capitolo «le regole di prudenza cristiana che il cattolico dabbene deve osservare nel suo tratto coi liberali» e perfino, trattandosi di necessarie relazioni con famigliari e con superiori, si inculcava di «obbedire in tutto ciò che alla fede e alla morale cattolica non si opponga; ma ribadire ogni giorno il proposito fermo di negar obbedienza a chiunque si scosti comechesia dalla integrità del Cattolicesimo». C’è poi il capitolo XXX, il quale stabilisce «che si abbia a pensare delle relazioni che il Papa mantiene co’governi e con persone liberali», e, dimostrato che la Chiesa ha diritto «di giovarsi di tutte le industrie delle quali si vale una diplomazia onorata», si conclude così: «E che? Dà sanzione al Corano la Chiesa, quando tratta da potenza a potenza coi seguaci del Corano? Approva la poligamia, quando riceve doni e ambasciate dal gran Turco?». È notorio tuttavia che anche in quei tempi ai cattolici intransigenti si muoveva il rimprovero di mancare di carità cristiana verso i loro avversari. Una volta la Civiltà Cattolica perdette la pazienza e, attingendo largamente da un altro opuscolo polemico dell’epoca, citò in difesa del suo stile tutti i più antichi ed autorevoli scrittori cristiani, da S. Tommaso a S. Agostino, che per alcuni «traviati raccomandava un trattamento di caritatevole asprezza», da S. Girolamo, Basilio, Ilario, Atanasio, Ireneo, S. Clemente fino al dolce S. Francesco di Sales, il quale affermava «essere carità il gridare al lupo quando è tra le pecore, anzi in qualunque luogo egli sia». Ora noi siamo ben lontani dal ritenere che il prelodato tomo possa tale quale, venir risquadernato per combattere la corrente che domina oggi il pensiero e la politica degli italiani; e perciò è superfluo che i moralisti vengano avanti colle debite distinzioni che hanno in pronto. Diciamo anzi in genere che le nostre simpatie per tale metodo sono piuttosto limitate. Chiediamo tuttavia a chi sa più di noi se, in confronto dei metodi di allora, l’odierno equilibrismo possa venir comunque giustificato col richiamo al comma che la Chiesa non intende obbligare sub gravi incommodo. Ma che dite allora di quei popolari che per tener fede ai loro principi, hanno sacrificato danari, relazioni e posizione sociale? Che dite di quei poveri operai che hanno abbandonato il paese natio? Ecco, è in questo spirito di sacrificio, caro P. Gemelli, in questa fedeltà disinteressata, della quale risplenderanno un giorno gli esempi, che sta la forza presente e futura del PPI: e questa è corrente viva e purissima di Cristianesimo integrale. A quei cattolici che vogliono essere «superiori ai partiti», ma contemporaneamente fanno della politica, cantando misericordiosamente le esequie al PPI io oppongo la fede robusta e provata della nostra gente. Salivamo recentemente in piccola schiera a S. Pietro e sulla gradinata ci venne incontro un popolano: egli mi riconobbe e mi presentò rapidamente la moglie e i figli che stavano con lui; ma io non ricordavo il suo nome. Allora il bravo romano aperse sul petto la camicia e mi mostrò lo stemma del partito che portava sul cuore, e non disse altro. Noi gli stringemmo la mano in silenzio, con le lacrime agli occhi. C’era altro da dire? Lo stesso silenzio noi invochiamo da quegli scrittori cattolici che in un momento, in cui le nostre bandiere devono restare ammainate, s’aggirano, filosofando, sul campo di battaglia. È ben inteso che fra codesti sofisticati strateghi non va collocato quell’ammirevole uomo d’azione che è P. Gemelli, ma egli sta in troppa considerazione anche fra i cattolici di cui sopra, perché non cogliamo l’occasione di pregarlo, proprio lui, di volersi far interprete del nostro sommesso desiderio. Che le prefiche e i necrofori non abbiano fretta: a suo tempo seppelliremo i morti e faremo l’appello dei vivi e allora constateremo quanti popolari e quanti… cattolici si trovino fra i vivi e quanti e quali fra i morti. *. 