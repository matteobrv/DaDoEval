Le dichiarazioni di S. E. Serpieri non hanno bisogno per la loro chiarezza di commenti . Ci interessa di rilevare come i nostri apprezzamenti e le nostre proteste contro il provvedimento prefettizio fossero consistenti e come l’arbitrio locale emerga luminosamente, dopo le dichiarazioni surriferite, in tutta la sua portata. Dunque, per ricapitolare, il ministero su rapporto del sig. Barone Francesco Biegeleben delegato governativo presso la Mutua, rapporto appoggiato dal prefetto, dispose che si compissero precise indagini metodiche per accertare le condizioni della gestione dell’assicurazione obbligatoria della Cassa Mutua e decise che si nominasse il commissario straordinario. Il quale doveva in breve periodo di amministrazione autonoma, limitato al solo ramo dell’assicurazione di malattia e disoccupazione, studiare le cause del dissesto e la sistemazione da conferire all’Istituto per l’ulteriore svolgimento dei suoi compiti. Invece tutti sanno quel che ha fatto il prefetto. Ha sciolto tutti i consessi amministrativi della Cassa. Il commissario è andato ancora più in là: ha addirittura intimato con comunicato sulla stampa locale, il passaggio in massa degli assicurati nei rami obbligatori, dalla Cassa Mutua alla Cassa Distrettuale della città. Adesso sappiamo che il prefetto dovrà emanare un nuovo decreto per chiarire o meglio per rimangiarsi quella parte di arbitrio arrogatasi contrariamente alle disposizioni ministeriali, il che vuol dire che dovrà innanzi tutto riconoscere indebitamente sciolti i consessi amministrativi della Cassa Mutua per quanto riguarda la gestione dei suoi rami secondari. Di conseguenza il sig.r Baron Biegeleben commissario straordinario, dovrà fare un altro comunicato alla stampa per annunciare che egli pure ha esorbitato, in quanto che suo compito è quello di applicare un provvedimento di vigilanza governativa per l’accertamento contabile e funzionale della Cassa la quale non è soppressa, ma deve continuare a funzionare liberamente per gli altri rami e soltanto per breve periodo di provvisoria amministrazione per un unico ramo, quello della malattia. Quindi niente trapasso degli assicurati. Questo è quanto si desume dalle dichiarazioni del Sottosegretariato di Stato al Ministero dell’Economia Nazionale, il quale ha dovuto ammettere semplicemente che l’articolo 3 della Legge comunale provinciale usato ed abusato, era fuori posto, che la Mutua è e rimane Società privata e che non è stata soppressa. Quindi sarebbe stata consigliabile, come del resto avemmo occasione di rilevare in proposito, una minore fretta e uno zelo meno eccessivo da parte dell’autorità e del sig.r Commissario straordinario i quali oggi saranno costretti a … chiarire o meglio a ritornare sui loro passi troppo precipitosi. 