Tre sono gli elementi costitutivi del programma del Partito popolare italiano: l’uno riguarda l’ispirazione cristiana delle leggi, specie quelle che riflettono la pubblica istruzione, il diritto civile ecc., l’altro la trasformazione dei rapporti fra capitale e lavoro, il terzo la trasformazione dell’organismo statale, ossia la riforma dello Stato. Il primo elemento deriva dall’azione cattolica ed è comune a tutti i partiti politici affini delle varie nazioni cattoliche, anzi anche a taluni d’altra confessione religiosa; il secondo viene dal movimento cattolico-sociale, dalla democrazia cristiana e attinge i suoi principi dalla scuola cristiano-sociale che ha influenzato la legislazione di vari paesi; il terzo è specificatamente e solamente italiano ed è direi, l’elemento popolaristico per eccellenza del programma popolare. Riforma dell’organismo amministrativo Già nel cap. VI del nostro foglietto iniziale di programma si legge: «Libertà e autonomia degli enti locali, Riconoscimento delle funzioni proprie del Comune, della Provincia e della Regione in relazione alle tradizioni della Nazione e alle necessità di sviluppo della vita locale. Riforma della burocrazia. Largo decentramento amministrativo ottenuto anche a mezzo della collaborazione degli organismi industriali e commerciali del capitale e lavoro». E nell’appello augurale del gennaio 1919, diretto ai «liberi e forti» si rinnova l’affermazione «di uno Stato popolare che riconosca i limiti della sua attività, che rispetti i nuclei e gli organismi naturali – la famiglia, le classi, i Comuni –, che rispetti la personalità individuale e incoraggi le iniziative private». Più in particolare questo caposaldo del programma è fissato nell’ordine del giorno votato dal Congresso di Venezia (1921) il quale parla non solo di semplificazione dei servizi statali, col decentramento burocratico, ma di una riforma organica degli enti locali verso l’autonomia dei Comuni e delle Provincie, la creazione della Regione con organi elettivi ai quali organi dovrebbe coordinarsi la rappresentanza del movimento sindacale, cooperativo e mutualista; e siamo sempre sullo stesso tema quando Sturzo nel discorso di Firenze (gennaio 1922) chiederà accanto al Parlamento politico l’istituzione di «consigli superiori elettivi delle rappresentanze organiche del paese» con poteri regolamentari. Da ciò risulta chiaro che la riforma popolare dello Stato non riguarda i supremi poteri, ché anzi ignora completamente la questione repubblicana, ma riguarda gli organi, l’ossatura stessa, la costruzione dello Stato italiano. Il motto «Libertas» è lanciato contro lo «Stato-troppo» e contro lo «Stato-tutto». Onde noi comprendiamo meglio la caratteristica dei partiti, fatta da Sturzo nel citato discorso di Firenze, quando dopo aver sottoposto ad una critica profonda lo Stato democratico italiano (critica che si rivolge non contro i principi della costituzione democratica degli Stati ma contro la formazione che lo Stato assunse sotto l’influsso dei «partiti democratici» italiani) diceva: «Contro questo Stato democratico lottano tre forze: il socialismo ieri rivoluzionario e oggi collaborazionista che tende al socialismo di Stato; il fascismo espressione degli elementi di resistenza, e di conservazione, sotto la legge della violenza, che nega o si sostituisce allo Stato; e il popolarismo, che vuole la riforma organica dello Stato sulla base della libertà economica e morale, del decentramento amministrativo, del riconoscimento giuridico dei sindacati» (18 gennaio 1922). Origini del pensiero riformatore Ora se noi vogliamo comprendere le origini e i moventi di tale programma riformatore del Partito popolare, oltre che risalire ad una generale concezione dei cattolici contraria all’atomismo dello Stato moderno, per l’Italia dobbiamo rilevare due premesse che, nella convinzione dei fondatori del partito, sono fatti oramai incontrastabili della nostra storia politica, la prima che nel fissare gli ordinamenti politico-amministrativi dello Stato italiano sia stato commesso fin dagl’inizi un grave errore di costruzione, la seconda che il Parlamento dopo il 1893 abbia perduto la sua funzione direttiva sulla vita politica del paese, la terza che la guerra colle sue «bardature» abbia aggravato ancora gli errori preesistenti. Errore iniziale di costruzione L’errore di costruzione dipese, com’è risaputo, dall’accentramento.L’oratore ricorda qui il parere di Francesco Crispi, il quale prendendo dal banco dei ministri la parola per difendere la legge sui prefetti (4 luglio 1887) dichiarava: «Io non sono innamorato del sistema amministrativo del nostro Paese. I miei ideali sono tutt’altro. Io godo nel vedere che l’antico Municipio romano abbia trovato asilo in Inghilterra. L’Inghilterra è il solo paese, che ha conservate le antiche nostre istituzioni: colà recate dai nostri avi. Noi siamo schiavi del sistema francese». Ricorda ancora i progetti Cavour-Farini, i quali intendevano dare all’Italia un ordinamento decentrato. Il Farini, motivando il suo progetto scriveva: «Esso (cioè il fine della legge - N.d.R.), consiste, per mio avviso, nel coordinare la forte unità dello Stato coll’alacre sviluppo della vita locale, colla soda libertà delle Provincie, dei Comuni e dei Consorzi e colla progressiva emancipazione dell’insegnamento, della beneficenza e degli istituti municipali e provinciali dai vincoli della burocrazia centrale». E più innanzi: «Se vogliamo compiere un’efficace opera di discentramento e dare alla nostra patria gli istituti che più le si convengono, bisogna a parer mio, rispettare le membrature naturali, dell’Italia. Se noi volessimo creare l’artificiato dipartimento francese riusciremo a spegnere le vive forze locali, spostandone e distruggendone i centri naturali, e turbando l’antico organismo, pel quale esse si mantengono e si manifestano». Le idee dei fondatori del Regno d’Italia Non meno significative sono le motivazioni con cui, un anno più tardi, Marco Minghetti presentava alla Camera quattro progetti di analoghe riforme . Ecco alcuni pensieri tolti dal discorso bellissimo: «Il Comune è la prima, fondamentale e più intima associazione delle famiglie». «La Provincia ha in Italia antiche origini ed ha per avventura una personalità più spiccata che in alcun’altra parte dell’Europa». E riassumendo: «Pertanto il concetto, dal quale si partono le leggi che ho l’onore di proporvi, si è questo: che la Provincia non sia un’associazione fittizia, ma sia in generale, e salvo poche eccezioni, una associazione naturale fondata sopra interessi comuni, sopra tradizioni e sentimenti che non si possono offendere senza pericolo. Laonde io respingo la massima della formazione di Provincie artificiali più o meno grandi e create secondo le convenienze politiche e i calcoli dell’opportunità. Ciò posto, io credo che la Provincia debba esercitare un ufficio molto importante nell’ordinamento amministrativo d’Italia; LA LIBERTÀ PROVINCIALE È, A MIO AVVISO INSIEME CON LA LIBERTÀ COMUNALE, LA VERA SALVAGUARDIA DEL REGIME COSTITUZIONALE. IMPEROCCHÉ SE IN ALCUNE PARTI D’EUROPA GLI ORDINI COSTITUZIONALI NON FECERO BUONA PROVA EGLI È DA ATTRIBUIRSI PRINCIPALMENTE A CIÒ, CHE IL COMUNE E LA PROVINCIA NON VI ERANO BENE ORDINATI NÉ ABBA- STANZA LIBERI; PER LA QUAL COSA TROVANDOSI L’INDIVIDUO ISOLATO DI FRONTE ALLA OLTRAPOTENZA DELLO STATO, SI CORRE NON SOLO ALLA DEMOCRAZIA, MA ALLA DITTATURA E AL DESPOTISMO». Tutti questi progetti di dare al Regno d’Italia, all’atto stesso della sua fondazione, un ordinamento italico, consentaneo alle sue tradizioni e alla sua natura, caddero in seguito a discussioni con risultato negativo o a obiezioni oggettive, ma per la pressura degli avvenimenti che nello stato eccezionale dell’immediato dopo guerra o nell’imminenza di una nuova guerra o nel trasporto della capitale sembrò consigliare il differimento d’innovazioni e il ricorso all’espediente più semplice e più alla mano ch’era l’estensione della legge piemontese. Risulta però in modo indubbio da tutti i documenti parlamentari dell’epoca che l’estensione avvenuta per decreto e in base a leggi di pieni poteri era intesa come un provvedimento di carattere transitorio, che non impegnava affatto il consenso degli uomini di Stato ai criteri centralistici che la inspiravano. Nella relazione Boncompagni sui progetti Peruzzi, ministro dell’interno con Minghetti (62-64), si legge anzi il frequente rimpianto di ordinamenti e franchigie locali di pura tradizione italica improvvisamente soppressi, e ciò tanto per la Lombardia come per l’Emilia, come per la Toscana. Cavour e il concetto dell’autonomia Il caso della Toscana Interessante è ricordare in questo momento, quanto avvenne in Toscana. La Toscana, alla vigilia della già deliberata annessione, votò una speciale legge comunale e provinciale, nella attesa che il Governo italiano avrebbe assimilata tale legge nei nuovi ordinamenti del Regno, dato che, come si esprimeva nel suo discorso il presidente della Toscana, il Parlamento nazionale «vorrebbe piuttosto camminare per la via delle libertà comunali e provinciali che non per quelle di un’eccessiva centralizzazione dei poteri». Infatti il 22 marzo 1860 alla deputazione toscana, guidata da Bettino Ricasoli, il Re, alla presenza di Cavour, annunziava che il nuovo Parlamento avrebbe informato le leggi «al principio fecondo della libertà, il quale assicurerà alla Toscana i benefizi dell’autonomia amministrativa, senza affievolire, anzi rassodando quell’intima comunanza di forze e di voleri ecc.». Pochi giorni dopo, il 2 aprile 1860, il Discorso della Corona alle due Camere conteneva queste parole che chiariscono il pensiero del grande statista: «Fondata sullo Statuto la unità politica, militare e finanziera e la uniformità delle leggi civili e penali, la progressiva libertà amministrativa della Provincia e del Comune rinnoverà nei popoli italiani quella splendida e vigorosa vita che, in altre forme di civiltà e di assetto europeo, era il portato delle autonomie». Ebbene il credereste? Anche allora, anche in confronto a Cavour ci fu chi sollevò sospetti e diffidenze su questa disgraziata parola «autonomia», e il sen. Salata in un suo recente interessante opuscolo ricorda l’autodifesa del ministro fatta il 27 aprile 1860 in Senato: «Con ciò – diceva allora Cavour – noi non abbiamo inteso costituire l’autonomia assoluta della Toscana; tale non fu mai il nostro pensiero; e perciò credo opportuno di cogliere questa circostanza per far conoscere in modo positivo quale sia il concetto del Governo quando la parola AUTONOMIA venne per la prima volta impiegata in un atto solenne… (allude alla risposta del Re alla deputazione toscana). Il Ministero, non potendo, non volendo imporre alla Toscana questa condizione, disse ai Toscani: voi farete parte del nuovo Stato conservando le vostre leggi, e queste leggi (e qui esprimeva una opinione come potere esecutivo), e queste leggi non saranno modificate se non quando per mezzo del Parlamento s’introdurranno nelle leggi esistenti quei miglioramenti di cui sono suscettibili. E siccome il Ministero crede che le riforme da operarsi dal Parlamento nelle leggi amministrative debbano avere per iscopo di dare molto maggior libertà d’azione alle varie parti del Regno, agl’individui come ai corpi morali, ai comuni come ai circondari ed alle provincie, così esso disse ai Toscani: quando le vostre leggi si fonderanno colle altre del Regno, voi verrete a godere di una legislazione la quale vi lascerà tutta quella libertà d’azione che un’autonomia avrebbe potuto procurarvi. Ecco il vero significato della parola AUTONOMIA introdotta nella risposta data dalla Corona al primo Magistrato della Toscana». È poi noto che la legge piemontese venne estesa anche alla Toscana, alla vigilia del trasporto della capitale a Firenze. Perfino nell’estensione della legge comunale e provinciale alle provincie del Veneto si ritrova una certa esitazione. E si avverta che nel Veneto non esistevano allora autonomie provinciali da valutare o da mantenere e tuttavia il relatore della commissione consultiva Marsiaj (la commissione consultiva lavorò allora parecchie settimane e non tre ore e presentò una relazione scritta) deplorò che essendo già stata preventivamente introdotta la parte elettorale della legge amministrativa non si potesse mantenere la distinzione dei comuni in varie classi, con differente trattamento, com’erano allora le «città regie», i grossi comuni con «ufficio proprio», i comuni rurali ecc., analogamente alla nostra distinzione fra comuni autonomi e comuni rurali. Rinnovati tentativi di riforma L’on. Degasperi, continuando nella sua interessante esposizione, ricorda i tentativi di riforma, susseguitesi, dopo la generale applicazione della legge piemontese, in specie quello di Rattazzi e quello di Nicotera col primo gabinetto Depretis (1877) e la relazione della commissione Cairoli, la quale concludeva che: «le nostre tradizioni, il sentimento delle libertà, necessità inutili a dirsi perché troppo palesi, consigliavano all’Italia un ordinamento interno che conciliasse l’unità nazionale, nella quale essa veniva finalmente a riposarsi, colle libertà locali, che la nostra patria non poteva dimenticare». Altri problemi distrassero di poi la attenzione degli statisti italiani, ma uomini politici di grande valore e giuristi insigni (basti ricordare il Saredo) tennero sempre viva la fiaccola delle libertà locali e la trasmisero alla nostra generazione. Prima della guerra due società agitarono specialmente il problema, dal punto di vista delle necessità amministrative: «l’associazione dei comuni italiani», della cui attività l’onorevole Degasperi riferì in un recente articolo del nostro giornale e l’«Unione delle Provincie». Non è stato ancora rilevato nel «N. Trentino», che al congresso di Torino di questa società nel 1911 venne domandato che si affidassero «alle Provincie una circoscritta funzione legislativa per mezzo di leggi provinciali o statuti provinciali, proposti dal Consiglio provinciale, sanzionati con Decreto reale». In fondo dunque che si attribuissero ai Consigli provinciali i tanto deprecati «poteri legislativi delle Diete». L’opera dei popolari Non è un caso che, accanto a uomini di tutti i partiti, in tali società primeggiassero uomini che poi furono del partito popolare, il prof. Sturzo anzi tutti. È ai loro sforzi che si deve la nomina della commissione reale (18 aprile 1918) per la riforma della legge comunale, riforma che, pure con troppe riduzioni imposte dalla burocrazia, raggiunse l’assenso del comitato interministeriale e si deve alla forza parlamentare dei popolari se la legge 13 agosto 1921 si prefigge nel 1 articolo di «attuare un largo decentramento amministrativo con una maggiore autonomia degli enti locali». Il nostro problema locale e il partito popolare È a questo punto della storia del diritto amministrativo che interferisce la questione delle Nuove Provincie. Il partito popolare, logicamente, la acquisisce al suo programma e la coordina alle sue tendenze riformatrici. Nel I Congresso di Bologna (1919) l’onor. Gentili raccoglie larga messe di applausi, a Napoli, a Venezia il postulato del mantenimento delle autonomie amministrative delle N. P., fino alla riforma delle legge generale, che si auspica imminente, viene affermato vigorosamente e il gruppo popolare – che già nel ’19 aveva ottenuta l’inclusione di una garanzia nella legge di annessione – vi conquista l’assenso dei partiti liberali democratici – crisi del febbraio 1922 – e di 5 governi. Oggi innanzi al momentaneo insuccesso, che cosa dobbiamo concludere? Il problema delle N. Provincie corre le stesse sorti di tutta la riforma dello Stato, voluta dal Partito popolare. Noi ci siamo trovati anzitutto con uno strumento guasto in mano che era impossibile usare. Ci siamo mossi in un circolo vizioso. Volevamo riformare lo Stato, con una trasformazione legale, ma questa non era per noi possibile senza il Parlamento, ma il Parlamento stesso abbisognava per il primo di radicali riforme. Abbiamo tentato di organizzarlo, introducendovi a traverso il comitato di maggioranza una disciplina di lavoro. Non ci riuscì; e qui l’oratore ne attribuisce le cause a) alla decomposizione della maggioranza democratica che si polarizzava intorno ad uomini e non a principi, b) alla crisi del partito socialista che paralizzava una forza cospicua alla Camera, c) infine allo scarso interesse che il nuovo gruppo, i fascisti, dimostrarono per ridar vita al nostro massimo organo costituzionale. Perché si arrestò la riforma amministrativa Conviene però non dimenticare che altri assillanti problemi preoccuparono nel dopoguerra partiti e governi. L’occupazione delle terre avvenuta con richiamo a promesse fatte nelle trincee, l’occupazione delle fabbriche, proclamata il primo passo della rivoluzione leninista, misero in prima linea i problemi sociali e in primissima i problemi agrari. Tuttavia anche nella legislazione agraria il P. P. non dimenticò la ricostruzione statale: si pensi alle Camere d’agricoltura. Poi attenuato alquanto il pericolo socialista, s’impose all’attenzione di tutti la gravità del problema finanziario: ed eravamo in lotta colle cifre, quando nel Paese si rendeva sempre più acuta la crisi dell’ordine pubblico. La crisi estiva del Ministero Facta rappresenta – almeno per quanto riguarda l’opera dei popolari – l’ultimo sforzo per deviare la crisi del paese verso uno sbocco legalitario; al quale scopo i popolari – come dimostrarono le ultime trattative con Orlando – avevano anche caldeggiata una collaborazione coi fascisti. Sopravveniva così l’insurrezione fascista. La riforma e il Governo L’oratore si domanda a questo punto quale sarà l’atteggiamento del nuovo Governo di fronte al decentramento e al programma di trasformazione organica propugnato dal partito popolare. Egli crede che bisogni distinguere due periodi: il primo periodo è quello in cui il Governo tratta ogni questione dal punto di vista del consolidamento dello Stato e dell’attuale regime, il secondo quello del rinnovamento dell’interna struttura dello Stato stesso. In questa seconda fase dovrà farsi valere il punto di vista della funzionalità e vitalità dell’organismo. Per questa fase l’oratore spera che il fascismo accetti e faccia suo il programma del decentramento e delle libertà locali. Molte già sono le manifestazioni del partito fascista per il decentramento burocratico e una affermazione notevole possiamo registrare anche per il decentramento autarchico ossia per le autonomie locali, quella di Mario Govi nella rivista di Mussolini, la «Gerarchia» , il quale arriva fino a chiedere poteri legislativi per materie economico-tecniche e per l’istruzione, da attribuirsi a rappresentanze elettive regionali. Disgraziatamente la nostra questione locale si volle risolvere subito, sotto l’impero di giudizi sommari ancora durante il primo periodo nel quale il criterio amministrativo viene soffocato da preoccupazioni politiche. Noi, fino che la decisione era in sospeso, abbiamo fatto ogni sforzo, d’accordo coi fratelli istriani e goriziani, fascisti e nazionalisti compresi, per togliere siffatte preoccupazioni, non senza dover concludere che a noi trentini in particolare riusciva difficile assai di combattere e vincere contro lo spettro dello slavismo che proiettava la sua ombra, forse ingrandita, sulla frontiera giuliana . A decisione presa, siamo ancora qui ad affermare che nessun nuovo legame formale alla Patria italiana – giacché tale funzione si attribuisce alla unificazione del sistema amministrativo – era necessario per rafforzare nei Trentini un vincolo morale e politico che è superiore a qualunque organismo amministrativo. E potremo anche aggiungere all’affermazione il reclamo alle garanzie di legge che il Parlamento nazionale votava or sono 3 anni. Ma noi non siamo soli; al di là di noi con diversi sentimenti stanno gli allogeni, né vorremmo che il nostro concetto amministrativo coincidesse con un loro pensiero politico; onde, inchinandoci oggi innanzi alle patrie leggi che amministrano tutti gl’italiani, acquisteremo nuovo diritto di lavorare, entro la Nazione e riattaccandoci alle più belle tradizioni della politica nazionale, per riformarle, combattendo coi fratelli delle altre provincie e fino alla vittoria la battaglia delle libertà locali. Il Partito popolare italiano non desiste e già per il prossimo congresso ha rimesso in discussione la riforma costituzionale dello Stato. Noi speriamo che il fascismo sbocchi sulla stessa via maestra, sulla quale camminarono i grandi fattori del Risorgimento nazionale. 