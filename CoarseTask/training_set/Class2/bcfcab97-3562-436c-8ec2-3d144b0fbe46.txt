Ore d’attesa angosciosa abbiamo passate nel maggio 1915. Le informazioni erano scarse ed incerte ed intorno a noi si addensava come una nebbia di sospetto e di minaccia. Circolavano delle voci che gli uffici militari stavano preparando le liste di proscrizione. Si assicurava che in polizia ritornerebbe il Muck col mandato di sradicare col ferro e col fuoco il sentimento nazionale, si ripetevano con terrore le minacce di un colonnello, il quale intimava oramai lo sgombero di tutto il Trentino. Poiché i confini erano oramai chiusi dalla censura e le uniche notizie in arrivo erano telegrafate dal «Correspondenzbureau», la realtà della situazione era completamente ignorata. Incominciarono poi a sfilare i treni di «evacuazione», treni pieni di pianti e di miserie. Gli ultimi uomini rimasti in patria venivano chiamati al fronte, gli ultimi vecchi cacciati assieme ai fanciulli sui lavori delle trincee a colpi di calcio di fucile: in ogni famiglia lo schianto, lo strazio, la distruzione! In quelle ore disperate non c’era che una speranza nei cuori, che una parola abbozzata a mezzo sulle labbra o talvolta strozzata nella gola dalla paura: Italia! Italia! Tutti i circoli ufficiali imprecavano allora contro il «tradimento» ed il popolo che non aveva notizie dalla penisola, che non aveva preso parte (e come l’avrebbe potuto?) alle discussioni sulla neutralità in Italia e che in fine non sapeva spiegarsi i retroscena della politica internazionale, vedeva in questi giorni la guerra solo dal punto di vista della propria momentanea salvezza e dei vantaggi o danni immediati. Ma già negli ultimi tempi s’era andata radicando in tutti, anche i meno aperti alle ragioni del sentimento, una convinzione che non si esprimeva, ma che diveniva sempre più forte: Poveri noi, se non ci fosse l’Italia! Poveri noi, perché i dominatori facevano capire che i riguardi usati durante il periodo di neutralità erano dovuti al timore che si aveva dell’Italia e lasciavano intendere che le persecuzioni erano sospese per calcolo dell’atteggiamento dell’Italia. Così già allora fino nel più povero casolare si «sentiva» che la nostra esistenza era ormai legata alle sorti della nazione. In tal modo la politica austriaca otteneva proprio l’effetto contrario a quello che cercava e tentava di creare con tutte le pressioni, valendosi dell’orrore naturale della guerra, dell’istintivo timore dei danni che minacciavano e della disorientazione politica in cui ci aveva tenuti la censura. Quante arti, quanti intrighi, quante menzogne per ficcare nel cervello di codesta povera gente cacciata nuda ed affamata verso il nord ad una nuova schiavitù babilonica o nelle menti dei nostri soldati frammisti ai tirolesi, agli slavi o ai ruteni o nel cuore di chi vagava per la città e per i paesi, incerti di quello che porterebbe il domani, l’immagine d’un Italia fedifraga, assetata di guerra, distruttrice della pace e del focolare domestico . Ed invece fu proprio in questi giorni che anche nel cuore dei più umili e dei maggiormente asserviti al lavoro materiale l’immagine della Patria nacque e crebbe in una luce nuova ed ideale. Che sapeva il popolo di Salandra o Giolitti , di interventisti o neutrali di articoli della triplice alleanza o di patti coll’«Entente» e che importava infine sapere questo ed essere informati di tante altre cose? Il decisivo era il «sentire ed il sapere» che senza l’aiuto della nazione eravamo perduti e di sentire che bisognava oramai che la «Patria» ci liberasse. Così quando venne la dichiarazione di guerra essa fu sentita come l’annuncio della liberazione. Ormai il dado era gettato, la gran partita era arrischiata, e fra i rischi noi mettevamo i nostri averi, le nostre case, la nostra vita. Mentre attorno a noi rombava il cannone, nelle aurore del maggio compariva agli occhi, divenuti veggenti al di là del contingente, l’immagine dell’Italia liberatrice. Italia! Italia! Quante volte comparisti a noi in quei primi giorni nell’atto di fare il gesto decisivo e t’invocammo in segreto come per accelerare i tuoi passi. Lunghi anni dovevano invece passare prima che l’aspirazione di quei primi giorni si fosse compiuta, e fra il sogno e la realtà giace in mezzo tutta la gran guerra mondiale, che ora prospetta altre ombre ed altre minaccie nell’avvenire. Ma domani da quest’ultime vogliamo distrarre lo sguardo ed il pensiero e goderci solo le rimembranze delle ansie passate, richiamandole al confortevole confronto della realtà, che è la liberazione avvenuta. 