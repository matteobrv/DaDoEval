Il comitato provinciale (direzione regionale) del partito popolare ha tenuto sabato la sua prima riunione dopo le vacanze estive. Il segretario onor. Degasperi ha riferito sulla situazione politica della Provincia, ricordando in primo luogo lo scioglimento della Giunta provinciale straordinaria. Questo consesso provvisorio era stato nominato dal Governo coi poteri della vecchia Giunta e della vecchia Dieta provinciale nell’attesa che il nuovo assetto amministrativo, il quale in base alla legge sull’annessione e in armonia ai voti di tutti i partiti politici delle Nuove Provincie, consultati allora a Roma, doveva contemperare le prerogative locali colla legge generale amministrativa del Regno, permettesse di costituire colle elezioni l’amministrazione normale. Nelle nomine il governo tenne conto dei risultati delle elezioni politiche del 21, scegliendo gli assessori tra i vari partiti in proporzione delle loro forze: così gli assessori, in tal modo nominati, erano anche i fiduciari della regione. Il modo brusco e urtante col quale si procedette allo scioglimento, diretto contro uomini altamente benemeriti, modo che destò sorpresa anche tra le alte sfere di Roma, si doveva sentire come un’offesa da quanti conoscono uomini e cose della regione e mantengono vivo il senso della propria dignità. Noi rinnoviamo a nome del partito, al senatore Conci ed ai suoi egregi collaboratori, l’attestazione del nostro immutato attaccamento, assicurandoli della solidarietà di tutti coloro che per anni ed anni ne hanno accompagnata ed ammirata l’opera in favore del paese. L’offensiva contro i Comuni Lo scioglimento dell’amministrazione provinciale provvisoria fa parte dell’offensiva contro gli enti locali in genere. Con pressioni, minacce, intimidazioni si è tentata e in qualche caso si è raggiunta la scalata dei comuni, annullando il voto degli elettori. Quanto avviene su questo terreno è completamente contraddittorio al programma di ricostruzione nazionale del Governo. Tale programma vuole infatti che si cessi dall’abuso d’intromissioni politiche nelle amministrazioni e si concentrino tutte le forze nel riassetto delle finanze locali dissestate dalla guerra. Siffatta azione è improrogabile specialmente nelle N. Provincie, nelle quali, oltre il sanamento delle finanze, è urgente il loro riordinamento secondo le nuove leggi e dev’essere in genere applicata una nuova legislazione complessa che modifica in moltissimi casi le norme e costumanze vigenti. Ebbene il Trentino dava e dà tuttora l’esempio di un’azione amministrativa apolitica, giacché non solo a Trento e a Rovereto, ove collaboravano, in forza della proporzionale, tutti i partiti, ma anche nella campagna sono frequenti i casi di collaborazioni interpartitali e sono normali le amministrazioni apolitiche. Quale doveva essere il compito dell’autorità, secondo il programma fascista, se non quello di vigilare, aiutare col consiglio e colla funzione ispettiva tali amministrazioni di buona volontà, affinché superassero senza scosse il periodo non facile dell’assimilazione alle nuove leggi? In parecchi casi invece si è fatta non politica fascista, ma azione «rassista». Favorendo tumultuarie e non disinteressate iniziative locali o in ossequio alle faziose imposizioni dei «ras» regionali, si è imposta, usando ed abusando delle norme di legge, la cessazione della amministrazione ordinaria, eletta dal popolo, per sostituirvi delle investiture, che con criterio partigiano, dovrebbero essere largite quale premio a questo e a quel partito e inflitte come rappresaglia politica all’altro partito. Il caso più tipico è forse quello di Levico, ove un’amministrazione di modesti galantuomini che a garanzia dei loro propositi apolitici avevano sollecitata la collaborazione di persone d’altro partito, si videro sostituiti improvvisamente da un commissario regio senza che fosse avvenuto lo scioglimento del Comune e senza una motivazione o comunicazione qualsiasi, se pur non devono valere per tali i comunicati del fascio locale. Contro tali sistemi noi leviamo la nostra protesta. La meta dell’offensiva Comprendiamo benissimo la meta di quest’azione: si tenta di capovolgere la situazione politica del Trentino, impadronendosi dei Comuni, per usarne poi a scopo politico elettorale, come allo stesso scopo tendono cert’altre fatiche, che sono rimaste finora vane e rimarranno inutili, compiute per disgregare la nostra compagine. E a questa lotta politica, che dovendosi fondare, specie nella campagna, sui soliti elementi anticlericali (socialisti, riformisti, bolscevichi, massoni quando il vento soffiava per quel verso ed ora pseudofascisti) noi apprestiamo gli spiriti col proposito tenace di difendere non un seggio municipale né un mandato politico, ma un patrimonio d’idee e d’istituzioni, alle quali abbiamo consacrato tanti anni di lavoro, e colla certezza assoluta che la maggioranza del nostro popolo non muterà né convinzioni né bandiera. Ma intanto, a parte ogni considerazione di partito, bisogna resistere a codesta sfiducia nella forza delle leggi, nell’imparzialità degli organi statali, nell’oggettività dell’amministrazione. Bisogna affermare che l’attuale governo vuole il più completo ritorno alla legalità e che anche nelle amministrazioni è venuto non a peggiorare quello che si era usi chiamare giolittismo, ma a distruggerlo. Al cinismo di codesta pratica malsana bisogna opporre la fede nella rinascente vitalità dello Stato, che saprà infine imporsi a tutti i faziosi. Bisogna credere e, avendo fede, bisogna resistere. L’essenziale non è di perdere o di guadagnare un seggio, l’essenziale è di dar prova di resistenza morale non facendoci complici né per debolezza né per interesse di sistemi che, una volta introdotti, corromperebbero permanentemente i pubblici costumi. Il relatore è lieto di rilevare che anche molti liberali hanno rifiutata tale complicità, dando esempio di una dignitosa fierezza che altri crede più opportuno riporre in soffitta, per cavarsela forse in quel periodo immancabile in cui sarà di nuovo decisivo il libero voto dell’opinione pubblica La proibizione d’un congresso cattolico L’on. Degasperi ricorda infine la proibizione del congresso cattolico universitario, atto che non risponde a nessuna direttiva politica di Governo, perché il Governo ha dichiarato di voler proteggere le legali manifestazioni dell’Azione cattolica. Il partito popolare che nell’Associazione universitaria cattolica riconosce una delle forze più benemerite per l’elevazione morale e culturale del popolo, unisce la sua protesta al fiero monito della Suprema Autorità religiosa della provincia. La relazione dell’on. Degasperi che qui riferiamo in breve riassunto, promosse fra i membri del Comitato un largo dibattito il quale concluse colla unanime adesione ai pensieri fondamentali esposti dal segretario e portò a parecchie deliberazioni di carattere interno circa l’intervento della segreteria, dei deputati, e circa norme dell’attività da svolgersi. L’opera legislativa del Governo Venne infine riferito e discusso sullo stato attuale della legislazione per gl’invalidi di guerra e per i congiunti dei caduti e data comunicazione di un telegramma tranquillante da Roma dell’on. Tamanini circa l’insegnamento religioso nelle scuole. Mentre il comitato provinciale riconferma l’integrale programma dei popolari per quanto riguarda l’organizzazione scolastica, riconosce tuttavia che l’attuale Governo ha tenuto conto in parte notevole dei desideri della popolazione anche delle Nuove Provincie. Le sezioni trentine del partito vanno ricostituendo la loro efficienza numerica. Tranquilla fiducia L’attività pubblica è naturalmente ridotta, ma la coscienza è salda e sicura. Gli attacchi degli avversari antichi e nuovi, non la smuovono. Il comitato provinciale attende dagli amici che dirigono le organizzazioni popolari, vigilanza, fermezza, saggezza e sovratutto fede nell’avvenire del partito e nelle sorti della Nazione alla quale il partito deve servire. Nessun sopruso nessun travaglio di quest’ora può attenuare la nostra certezza che la legge, la normalità, la costituzionalità, la libertà nell’ordine e nella disciplina, celebreranno un prossimo ed un integrale ritorno e che la massa popolare trentina, che oggi gli sfruttatori d’un conflitto politico vorrebbero bandire dalle competizioni civili, sarà richiamata a dare al risanamento della vita pubblica il modesto ma onesto contributo della sua rettitudine politica e del suo equilibrio sociale. 