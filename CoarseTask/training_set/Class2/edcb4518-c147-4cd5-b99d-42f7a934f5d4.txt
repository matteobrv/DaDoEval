Chi ha seguito gli alti dibattiti di idee che hanno avuto svolgimento nelle sedute plenarie del congresso popolare di Torino e nei lavori non meno proficui delle singole sezioni ed ha compreso il profondo spirito di realizzazione a cui le discussioni sono state ispirate e la mirabile forza di coesione che tutti mantiene uniti, gregari e dirigenti, attorno ad un programma ancor vivo e vitale, non può non essere rimasto ammirato della maturità politica conseguita da questo giovane partito in soli quattro anni di esistenza. In politica tutto è relativo ed anche il successo del congresso di Torino deve essere valutato nei confronti della situazione agitata ed anormale in cui si svolge attualmente la nostra vita pubblica. Il Partito popolare è stato il primo dei partiti italiani che si è raccolto a congresso dopo la rivoluzione dell’Italia, il primo che abbia sentito il dovere ed abbia avuto il coraggio di assumersi la responsabilità di dire una sua parola al paese, ancora agitato dalle più ardenti passioni di parte, ancora smarrito nelle incertezze di una imprevedibile ed impreveduta situazione, ancora disorientato dal rovesciamento di abitudini e consuetudini che sembravano incarnare la essenza stessa della vita politica. È questo un grande merito che nessun uomo intelligente e preoccupato del bene del nostro paese dovrebbe leggermente misconoscere, anche se la parola detta all’Italia dal congresso del P.P.I. possa non essere a tutti egualmente gradita. L’affermazione solenne di uomini liberi e forti, che in un’ora storica disorientata e disorientatrice come questa, caratterizzata da umilianti dedizioni e da facili e comodi adattamenti servili, protestano di voler restare uniti nell’adesione ad una idea superiore e nella sincera ricerca del maggior bene della patria, dovrebbe ottenere se non la ammirazione almeno il rispetto degli avversari anche più inconciliabili . Nel premettere questo rilievo, ci corre l’obbligo di riconoscere che il congresso popolare, nonostante le previsioni contrarie, talune anche catastrofiche, ha potuto svolgersi in una atmosfera di libertà e di serenità; di ciò va dato lode non solo a questa nostra ospitalissima città maestra di alto civismo, ma anche al governo dell’on. Mussolini. Questa libertà i popolari convenuti alla loro assise nazionale hanno dimostrato di riconoscere e di apprezzare quando hanno saputo contenere il dibattito in limiti doverosi, che hanno rivelato un profondo senso di responsabilità, tanto più significativo quanto maggiori e più largamente diffusi erano i motivi passionali che potevano infirmare e deviare le deliberazioni. Il partito ha espresso a Torino liberamente e senza equivoci il suo pensiero e noi crediamo di poter sommare le risultanze positive del congresso in tre affermazioni che ci sembra siano balzate evidenti anche agli occhi del semplice spettatore. Innanzi tutto il partito, ignorando i viottoli e i sentieri tortuosi della secessione, ha dimostrato di essere ancora saldamente unito attorno a un centro ugualmente distante dagli estremi sia di destra che di sinistra. Questo non toglie che nel suo tronco vigoroso trovino posto e si alimentino le tendenze che ripetono la loro demarcazione in dettagli tattici per nulla intaccanti l’essenza programmatica. Tale suo programma organico e completo in nulla ha perduto anche oggi della sua praticità e della sua bontà e il partito, rivalutandolo agli effetti della odierna realtà storica, non ha potuto che riconfermarlo, marcando giustamente i punti unitari, contro la nuovissima tesi dell’ormai differenziazione, che, caratterizzandolo, lo dividono da qualsiasi altro programma. Di qui la necessità che il partito conservi e difenda la sua autonomia. Fatta questa riaffermazione, che nessuno può trovare fuori posto né contro tempo, il partito non ha negato, anzi ha formalmente riconosciuto, la portata storica degli ultimi avvenimenti che hanno condotto il fascismo al timone dello Stato. Il segretario politico ha parlato di un’era nuova che si inizia per il nostro paese, la quale non deve più consentire ritorni a un triste e vieto passato, a rivalorizzazioni di rottami che la marea impetuosa ha per sempre sommerso. Dal canto suo il partito popolare, come con la collaborazione dei suoi uomini al governo intese fin dall’ottobre di dare un valido contributo perché la rivoluzione fascista s’incanalasse nell’aperta via della costituzione, così si sforza oggi – e il congresso di Torino ha affermato e lumeggiato questo intimo travaglio – di inserire nella nuova realtà politica nazionale il concorso delle sue finalità programmatiche e della sua esperienza pratica. Questo il significato preciso e chiaro del congresso: tutto il resto è bizantinismo. Ma la stampa italiana, specialmente quella che vanta la sua ispirazione ufficiosa, ha preferito bizantineggiare, ripromettendosi di cacciare il partito e il suo congresso in un vicolo cieco. La maggioranza dei giornali al partito popolare adunato a Torino non ha voluto o saputo chiedere nulla di meglio all’infuori del pedestre quesito se esso si sentiva filofascista o antifascista, quasi che i congressisti adunati a Torino dovessero discutere e deliberare se o meno indossare la camicia nera. Allora, poiché il congresso era stato troppo chiaro in proposito, lo si è tacciato di equivoco. Che cosa si rimprovera difatti al congresso del Partito popolare? Di non essere stato sufficientemente chiaro ed esplicito nei voti che dovevano decidere della collaborazione coll’attuale governo, e si è affermato che le discussioni precedenti il voto ne infirmano gravemente la sincerità. Ma nessuno si domanda a chi risalgano le responsabilità di certe manifestazioni individuali o collettive e di alcune riserve contenute nei voti in discussione. È certo anzi tutto che gli ordini ed i desideri del capo del governo e del fascismo italiano nei riguardi dei partiti nazionali rappresentati nell’attuale ministero, non sono stati sempre seguiti dai gregari del fascismo, i quali troppe volte si sono abbandonati ad inutili e pericolose violenze nei confronti dei popolari. Né era possibile, in un congresso nel quale era a tutti garantita la maggiore libertà di parola, impedire a chi di quelle violenze era stato vittima o testimonio di far sentire le proprie lagnanze e di elevare la propria protesta. Gli organi quindi del fascismo dovrebbero irritarsi più che delle proteste popolari della indisciplina fascista. Per quanto si riferisce alla collaborazione col governo, l’equivoco, se pure di equivoco si deve parlare, non sta punto nelle deliberazioni del congresso, ma nell’atteggiamento del fascismo. Oggi ancora, dopo quasi sei mesi dalla costituzione dell’attuale ministero, non è ben chiaro se i fascisti desiderino sinceramente la collaborazione o la dedizione del partito popolare. L’on. Mussolini non si è mai pronunziato chiaramente in proposito, ed i suoi interpreti più autorevoli sembrano piuttosto avere escluso ogni collaborazione, che non fosse di soli uomini, eccetto che per collaborazione si intendesse dedizione completa e quasi fusione nel fascismo. In queste circostanze un partito che ha fede nella sua ragione di essere e sente fortemente la dignità della propria personalità politica, pur dichiarandosi pronto a collaborare nell’interesse superiore della nazione, non può non mettere alla sua collaborazione alcune condizioni che ne garantiscano l’esistenza autonoma e la libertà di atteggiamento nelle questioni che costituiscono l’essenza del suo programma. Tali condizioni nulla tolgono alla lealtà ed alla sincerità della collaborazione, anzi nulla tolgono alla cordialità che deve esistere fra due partiti che lavorano assieme pel bene del paese, ma sono necessario substrato a questa lealtà, sincerità e cordialità. Questa collaborazione leale, sincera e cordiale ha votato il congresso di Torino, resistendo vittoriosamente a quelle correnti di opposizione che sembravano volere una politica di risentimento nei confronti del governo fascista; e nessuno che voglia restare nella realtà potrebbe pretendere di più da un partito, che da sei mesi collabora efficacemente col fascismo senza che questa sua collaborazione sia stata riconosciuta e apprezzata. Il congresso di Torino ha dimostrato quanto sia grande la vitalità e la forza del Partito popolare italiano, ed ha affermato ancora una volta la sua ferma volontà di cooperare con tutte le forze alle fortune della patria, al di sopra di ogni interesse ed egoismo di parte, colla sola condizione di poter continuare a vivere per poter continuare ad operare. Se i dirigenti del fascismo non si lasceranno deviare dai clamori dei loro recenti e poco sinceri amici e gregari, ma sapranno comprendere quanta preziosa riserva di energie fattive militi sotto l’insegna dello scudo crociato, faranno quanto sta da loro per rendere possibile la dignitosa collaborazione dei popolari e assicureranno indubbiamente la rinascita spirituale e materiale della nazione. 