L’altro giorno sentendosi chiamato in causa da un articolo del «Trentino» che pur non si occupava direttamente di lui, lo scrittore dell’«Internazionale» ha risposto: ebbene sì, anche noi predichiamo la lotta estrema e tendiamo ad abbattere la borghesia. Ma fu un’ammissione a denti stretti; perché chi scrive l’«Internazionale» sa bene che non può onestamente e logicamente accordarsi la propaganda di socialismo minimalista e all’acqua di rose, che Groff e compagni fanno ogni domenica battendo la campagna, colla propaganda violenta che, seguendo più davvicino i dettami del partito, fanno i suoi colleghi in città o nei centri più grossi, ma sovratutto sa che tale suo genere di propaganda non è in armonia colla linea direttiva del partito il quale oggi accetta in pieno le dottrine di Mosca e vuole che vengano apertamente predicate. Chiamate innanzi alle supreme assisi del partito le idee di Groff, o Flor, che votò per la minoranza già a Bologna, e – non parliamo – di qualcun altro che sta dietro le quinte, esse subirebbero la stessa condanna – si licet parva componere magnis – delle idee di Turati. Ma questo il pubblico non lo deve sapere. Il binario doppio è comodo, purché si arrivi alla medesima stazione. Sul primo binario cammina il socialista tipo vecchio, predicato già da Battisti e da Piscel, ossia la democrazia sociale, come la chiamerebbero i russi. Questo socialismo è ancor buono per il senso comune della nostra campagna. Si presenta moderato nelle idee e sobrio nelle parole, parla degli interessi del giorno, non insiste troppo sulla rivoluzione né sulla confisca, guardandosi sovratutto di non accennare all’espropriazione della proprietà agricola e dice del Parlamento come di un luogo, in cui si debbano mandare uomini energici per far leggi giuste, non come di un’istituzione che bisogna far saltare in aria per sostituirla colla centrale dei soviets. Di ciò noi potremmo essere lieti. Che cioè il socialismo nostrano dimostri una maggiore serietà e una maggiore comprensione degli interessi del paese, dovrebbe essere per i trentini tutti motivo di sodisfazione. Ma c’è l’altro binario. E sull’altro binario corre all’impazzata la macchina rivoluzionaria sulla quale stanno attizzando i segretari delle C.d.L., nuovi venuti, i propagandisti stipendiati, inviati dal P.S.U. o dalle organizzazioni economiche e viaggiano tutti i nuclei anarcoidi del movimento. Questa macchina arriva prima in stazione e la conquista; i moderati che vi giungono dopo, si adattano e, per la unità del partito, lasciano fare. Il «buon senso» quindi non giova a nulla, non impedisce nulla; anzi il doppio binario serve per mantenere un equivoco, per tenere legati al partito socialista certi elementi moderati e per guadagnargliene degli altri; ma, tutti finiranno nella stessa corrente, travolti dalla volontà rivoluzionaria dei dirigenti e delle masse oramai fanatizzate. È chiaro infatti che anche il socialismo trentino si radicalizza e si soviettizza. Ciò appare meno dal giornale specie dopo che il dottrinario del partito, il prof. Salvetti, dirige le cooperative del lavoro, quanto da manifestazioni pubbliche e da certe rivelazioni dello stato d’animo operaio. Il dottor Carlo Tappainer ha quindi avuto ragione domenica 17 ottobre in occasione della festa della bandiera della sezione di Arco ad inneggiare «all’adesione della sezione locale al partito socialista italiano e alla terza internazionale di Mosca». Anche il socialismo trentino giura oramai nel verbo di Lenin Kameneff e Trotzki. E la matrina della bandiera ha colto il giusto significato della cerimonia, battezzandola «la comunarda»! Non tanto però in onore dei morti della comune di Parigi, quanto come labaro funesto di quella guerra civile che il partito socialista italiano, obbediente agli ordini di Mosca, vuole a tutti i costi scatenare in Italia, instaurando gli orrori della dittatura proletaria e del terrore comunista. «Comunarda», sei proprio la bandiera del Trentino nuovo e redento, sei la bandiera del nostro risorgimento economico, della nostra speranza in un avvenire migliore. Quando tu sventolerai sulla torre di Trento le libertà dei nostri comuni, che i tuoi seguaci avranno distrutto per sostituirli coi soviets, saranno spente, l’autonomia provinciale che noi chiediamo come salvaguardia di tutte le classi sarà calpestata come un’istituzione borghese. Comunarda, quando ti isseranno sul Castello del Buon Consiglio, il tricolore verrà calato giù nella fossa come in una tomba, in quella tomba ove fremono altre ossa e palpitano altri ricordi e ove verrà seppellita anche la libertà. Come ci arriveremo? Non lo sappiamo. L’«Internazionale» annunzia che ieri Serrati e Bombacci sono passati per la nostra stazione in viaggio per Berlino. Non lo sanno nemmeno loro, ma vanno a confabulare con Zinovieff , quello che fece massacrare 800 arrestati, dopo l’attento contro Lenin, per sentire, come bisogna fare. Tanto meno quindi lo possono sapere i Groff, i Flor e compagnia. Ma ci conforta una speranza. Il redattore dell’«Internazionale» all’annunzio suddetto aggiunge la notizia che ha potuto parlare per ben due ore con Bombacci. Bombacci, com’è noto, è il massimalista dei massimalisti, colui che per i sovieti italiani ha in tasca il progetto bell’è fatto. Il redattore dell’«Internazionale» ne farà un’intervista. Siamo curiosi. Che ci abbia finalmente detto, come si possa salvare codesto paese? 