Non è possibile commentare nei particolari il decreto reale, senza conoscerne i singoli articoli. Quello che appare dal comunicato è che il Governo non ha tenuto conto delle proposte della Commissione consultiva «che ferissero il principio dell’unificazione legislativa del Regno o tendessero a procrastinare l’estensione della legge» . Temiamo che ciò voglia dire che il Governo non ha nemmeno accolto quell’articolo del progetto riguardante i poteri dei sottoprefetti, che era proposto dalla Prefettura di Trieste e che il Ministero nel caso dell’interno aveva accolto nel primo abbozzo sottoposto alla Commissione, articolo che tendeva a mantenere almeno in parte l’attuale decentramento di funzioni fra Prefettura e Sottoprefettura. Ma di ciò a ragion veduta. Quello che è certo, è che il Governo non ha accolta la proposta Albanese , alla quale aveva aderita la maggioranza della commissione, d’introdurre immediatamente solo la parte della legge necessaria per costituire le Provincie, differendo la parte tecnica della vigilanza, dei controlli, della contabilità, degl’impiegati e segretari comunali a quel momento in cui il Governo, avendo deliberato sulla riforma in corso della stessa legge, sarebbe stato in grado d’introdurre lo stesso testo di legge riformato per tutte le provincie del Regno. Eppure questa proposta per la quale votarono anche fascisti e nazionalisti, tra cui l’on. Piccinato , completamente estraneo alle Nuove Provincie, e il sen. Mortara, non ultimo venuto fra i legislatori, rappresentava la soluzione di mezzo fra chi voleva l’estensione del testo attuale, secondo il principio dell’unificazione, e chi voleva l’osservanza della legge d’annessione, autorizzante il Governo ad estendere alle N. Provincie le leggi del regno «coordinandole colle loro autonomie comunali e provinciali». Ma è inutile tornare a discuterne ora. Noi non abbiamo mai inteso né ci proporremmo mai di sostenere un nostro programma amministrativo, sabotando o comecchessia protestando contro l’applicazione di una legge, per quanto riformabile la potessimo ritenere, una volta che va in vigore. Oggi la legge viene promulgata. Noi abbiamo il dovere, nella nostra vita amministrativa, di contribuire ad applicarla. Domani, nel campo dell’azione politica e parlamentare, riprenderemo la lotta per riformarla. Col giorno di oggi ci mettiamo in linea con tutti i riformatori delle altre provincie e assommiamo la nostra questione locale, che scompare, alla grande questione della riforma amministrativa nazionale. In questo senso suona l’augurio del segretario del partito popolare, che gli amici accoglieranno con gioia come un pegno su di un avvenire non lontano. Questa nostra dichiarazione non venga interpretata come acquiescenza premeditata. Prima che la decisione venisse, tutti i rappresentanti del Trentino unanimi dissero francamente il loro parere e si fecero interpreti dei voti dei Comuni e dei partiti trentini. E questo vale non solo per la questione di massima, ma anche per quelle particolari, riflettenti i tributi, la parte contabile, la questione degl’impiegati. Ne potremo dar prova quando avremo innanzi il testo degli articoli. Avvertiamo intanto, ripetendo forse un monito detto altre volte, che la legge porta nei nostri regolamenti e più ancora nei nostri costumi amministrativi modificazioni radicali e molteplici. Il distacco dallo statu quo è quindi tutt’altro che superficiale. Se il disagio non ha da essere profondo, è perciò necessario che organi dello Stato e organi degli enti locali collaborino in piena e reciproca fiducia, con buona volontà e con larghezza di criteri. Agli uni e agli altri facciamo quindi appello, affinché siffatta disposizione d’animo non manchi e siamo particolarmente lieti che a quest’opera di transizione siano chiamati i benemeriti ed esperti attuali reggitori della Provincia e la provata probità politica ed amministrativa dei nostri sindaci e dei nostri impiegati comunali. Il commento del «Tiroler» Il «Tiroler» di ieri dice che i tedeschi oramai si attendevano la fine di ogni autonomia, dopoché i fascisti erano giunti al Governo. Inutile quindi protestare e lacrimare. Ma è evidente che il giornale bolzanino non attinge i suoi conforti da considerazioni filosofiche, ma da una speranza che in coda all’articolo esprime abbastanza chiaramente. Ecco i suoi calcoli. Per le elezioni del Consiglio provinciale vale il sistema già applicato per le elezioni comunali, cioè 4/5 dei seggi vengono assegnati al partito più forte (maggioranza relativa). Nelle ultime elezioni politiche la lista tedesca superò tutte le altre, quindi – se saremo compatti – conquisteremo la maggioranza del Consiglio provinciale. Tutto bene; solo che i calcoli sono sbagliati. Le elezioni avvengono non in un solo collegio provinciale, ma in parecchi collegi mandamentali, e solo nei mandamenti, ai quali viene assegnato un numero di 5 o più mandati, è possibile la rappresentanza della minoranza. Si disinganni quindi il «Tiroler». Questa ardita speranza però illumini i partigiani del collegio unico per le elezioni politiche e li faccia pensare alle conseguenze! 