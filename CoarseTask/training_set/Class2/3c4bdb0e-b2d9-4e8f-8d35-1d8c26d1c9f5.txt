Il congresso regionale del P. P. I. di domenica scorsa ha segnato una bella pagina di attività e di vita, sia per l’intervento numeroso dei delegati, sia per il lavoro compiuto. Esso si è svolto tra il vivo interesse dei partecipanti ed ha cementata quell’unione di spiriti che mai si era affievolita, ma che rafforzata nei silenzi di duro travaglio, ha espresso nell’imponente assemblea la sua pienezza. Sono intervenuti delegati e fiduciari da tutto il Trentino, anche dalle plaghe più lontane e disagiate, da Vermiglio a Condino, da Primiero alla Valle di Ledro, da Predazzo a Fondo. Il Congresso ha avuto scatti di entusiasmo all’apparire dell’on. Degasperi, che ha presieduto, e di commozione all’accenno fatto dal dott. Savorana, nella sua relazione alla indegna campagna di cui l’on. Degasperi stesso è stato oggetto da parte della stampa fascista. Non vi è stata nella discussione una vera e propria lotta di tendenze, quella per l’astensione in caso di elezioni politiche non ha avuto di voti favorevoli che quello del proponente. L’on. Degasperi ha tenuto un elevato e chiaro discorso sulla situazione generale nel quale ha dimostrato la logicità della tattica aventiniana. Le sue parole sono scese su terreno fecondo animando e incitando a proseguire per il trionfo della democrazia cristiana. La relazione Savorana sulla situazione politica locale è stata una diagnosi e al tempo stesso una documentazione dei sistemi instaurati dall’«Era Nuova», nonché una critica stringente degli stessi. Le relazioni Carbonari e Cassina hanno fatto il degno completamento economico del quadro politico della situazione. In tutti una impressione sola è rimasta, quella cioè che il partito è vivo e vitale e che l’idea che esso propugna è oggi più che mai sentita e praticata. In una parola il Congresso ha rivissuta l’anima trentina incompresa e calunniata e l’ha pervasa della idea democratico-cristiana, che da un trentennio coltivata e accresciuta ha saputo e sa resistere alla tempesta avversaria e batte, sia pure tra difficoltà e sacrificio, la sua via dritta e sicura. Gli intervenuti Alle ore 9, i delegati cominciano ad affluire. Il tempo non è stato propizio, ma non ha impedito il largo intervento. Calcoliamo circa duecento e più delegati ed amici. Sono presenti fra gli altri l’on. Degasperi in rappresentanza anche della Direzione centrale del partito e l’on. Carbonari. Avevano aderito l’on. Romani, il D.r Monti, il D.r Piccinini Luigi, ed altri numerosi amici. La Direzione regionale è quasi al completo. Diamo l’elenco delle Sezioni rappresentate: Ala, Avio, Arco, Albiano, Brione, Borgo, Castellano, Calliano, Condino, Cembra, Calceranica, Centa, Celedizzo, Cles, Canezza, Cavedine, Flavon, Fondo, Gardolo, Lavis, Levico, Mori, Mezocorona, Matarello, Mala, Meano, Mezzana, Mezolombardo, Nomi, Pederzano, Primiero, Pressano, Predazzo, Pinzolo, Pergine, Rovereto, Riva, Ravina, Revò, Roverè della Luna, Ronzo Chienis, Sopramonte, S. Michele, S. Giovanni di Fassa, Strigno, Spormaggiore, S. Orsola, S. Massenza, Terragnolo, Tassullo, Trento, Tione, Telve di Sotto, Verla, Vermiglio, Valsorda, Valle di Ledro, Vezzano. Il segretario provinciale f.f. dottor Savorana propone alla presidenza l’on. Degasperi. L’assemblea scoppia in un lungo applauso. L’on. Degasperi, pronuncia brevi parole di ringraziamento, porta il saluto della Direzione centrale, riservandosi più tardi di parlare sulla situazione generale politica e cede la parola al dott. Savorana. Relazione politica L’ultimo Congresso, dice il dott. Savorana, ebbe luogo due anni or sono, il 25 febbraio 1923. Ricordo che la relazione politica di quella assemblea si chiudeva facendo voti per il mantenimento della proporzionale politica e per la introduzione di quella amministrativa e per l’avviamento rapido e deciso verso il decentramento amministrativo. Questi nostri voti, che a Torino dovevano essere sostenuti ed affermati in quel memorabile congresso nazionale del nostro partito, andarono poi infranti dalla politica fascista, che ci ha portati oggi al collegio uninominale e all’accentramento burocratico della vita degli enti locali, come risultò in modo chiaro e lampante dall’adunanza tenuta a Trento il 22 febbraio scorso, per costituire una così detta Federazione provinciale fascista di enti autarchici. In questi due anni abbiamo assistito ad avvenimenti gravi, abbiamo fronteggiate situazioni difficili e alle volte violente, abbiamo patite amare e profonde ingiustizie, ma in piedi siamo rimasti e in piedi rimaniamo. La nostra battaglia continua, la nostra coscienza è più forte e più temprata. Pochi furono coloro che disertarono le nostre file, per ingrossare quelle degli innovatori, e questi pochi ebbero scarsa fortuna. Il Partito rimase pressoché intatto e i suoi uomini continuarono il loro arduo ed aspro cammino fidenti nella bontà della causa della libertà e della giustizia. Oggi ci ritroviamo e riandiamo insieme questi due anni di fatiche e di lotte, questi due anni che sono stati apparentemente d’inazione, ma che invece hanno servito a farci migliori, ad apprezzare meglio la nobiltà della causa abbracciata e a portare sempre più alta la bandiera della democrazia cristiana. (Applausi). L’offensiva contro i Comuni Quindi il relatore si sofferma sulla offensiva contro i Comuni trentini, determinatasi e svoltasi dopo il Congresso di Torino, che provvidenzialmente segnò l’uscita dei popolari dal Governo Mussolini. Dice che la tattica avversaria prese di mira i Comuni più grossi, quelli delle città e delle borgate. Il Partito però aveva date direttive in queste contingenze. Dimettersi no, a nessun costo. E queste direttive furono nella gran maggioranza di casi seguite. E qui il dott. Savorana si diffonde sui casi più specifici e salienti, rilevando specialmente come gli amici nostri che reggevano o partecipavano a pubblici consessi, avessero sempre tenuto il mandato conferito loro con correttezza e onestà e mai avessero fatta politica nelle amministrazioni. Rileva quindi la defenestrazione della Giunta prov. straordinaria e l’arbitrario scioglimento del Consiglio di Amministrazione del Consorzio della Provincia e dei Comuni trentini. La lotta dell’aprile 1924 Passa quindi il relatore ad esaminare il contegno del partito, durante la lotta elettorale che ebbe il suo epilogo il 6 aprile 1924. Egli delimita i termini in cui questa lotta si dovette sostenere con questa espressione: libertà di propaganda ridotta ai minimi termini, quotidiana minaccia di rappresaglia. Si può dire che il partito popolare fu la testa di turco della ultima lotta elettorale. E qui l’oratore si sofferma a descrivere l’ambiente e la tattica usata dagli avversari. Cita episodi in proposito ed esclama che ciò nonostante il filo della schiena non ci si ruppe. Rileva in proposito i brillanti successi conseguiti nelle città e nelle borgate, segno questo di maturità politica. La campagna contro il paese e contro l’on. Degasperi Parla quindi della campagna di denigrazione fatta al Trentino e delle sue deleterie conseguenze. Osserva che i frutti amarissimi di tale campagna sono stati quelli dell’incomprensione e della svalutazione nazionale di un paese che aveva sofferto con fede il martirio di una guerra che lo aveva ricongiunto poi alla Madre Patria, che aveva eroicamente difesa la sua lingua e la sua tradizione cattolica e nazionale, che aveva avuto il suo Vescovo deportato e che aveva avuto degli eroi nelle file dell’Esercito liberatore e deputati che a Vienna seppero tener alta la fiamma dell’italianità. Anche questi uomini sono degli austriacanti, e qui alludo, o amici, all’on. Degasperi, (l’assemblea scatta in un lungo applauso al nostro segretario politico, al degno successore del Maestro Don Luigi Sturzo). La campagna di volgare calunnia inscenata dalla stampa fascista ad opera di rinnegati, non lo ha scalfito. L’onor. Degasperi è uscito ancor più puro e più alto nella nostra ammirazione e nella nostra devozione. Egli sa quanto lo amiamo e quanto ci abbia commosso nella solidarietà e nello slancio spontaneo della simpatia per lui questa vile campagna. Tutto il Trentino si è stretto intorno a lui e da tutte le valli è echeggiato un solo grido di protesta e di indignazione. Sulle colonne del Popolo, sono apparsi lunghi elenchi di modesti oblatori esprimenti con segno tangibile e coraggioso un sentimento di protesta e un attestato di fede mirabile. Il lavoro organizzativo Il dott. Savorana parla quindi della organizzazione delle Sezioni, del numero di tesserati che sono in continuo aumento, nonostante il maggior costo delle tessere. Insiste sulla importanza del tesseramento e caldeggia questa disciplina di fedeltà che dimostra maturità politica e coscienza della idea abbracciata. Rileva poi il contributo dato dalla Segreteria alla stampa per tener vivi importanti problemi locali. Accenna alle polemiche sostenute per l’autonomia comunale e per la integrale conservazione anche dei nostri piccoli comuni. Quindi continua: Abbiamo di mira le classi lavoratrici, i contadini e gli operai e cerchiamo nel ceto medio di far sempe più penetrare le nostre idee. Continuiamo nella propaganda sia a mezzo di conferenze, sia coll’avvicinare i nostri consenzienti, sia col diffondere la nostra stampa. Questo lavoro è certo complesso, ma tutti dobbiamo concorrere nei limiti delle nostre forze e delle nostre capacità ad effettuarlo o a sforzarci, perché ciò venga effettuato. Non è questa l’epoca di parlare di problemi particolari; questi verranno più tardi, quando la libertà ci consentirà di lavorare per risolverli. Manda quindi un saluto a tutti gli amici provati in dure vicende e conclude: Il partito popolare dopo il Congresso di Torino, si avviava per l’erta più aspra del suo cammino. Don Luigi Sturzo lo accompagnava con l’augurio che se in queste lotte noi fossimo stati battuti la sconfitta sarebbe stata nostra e non dell’idea, mentre il trionfo sarebbe stato non nostro, ma dell’idea. Questa immagine ritorna viva ancor oggi e questa immagine portiamola tutti scolpita nel cuore a testimonianza che tutti dal più alto al più umile siamo pervasi dallo stesso convincimento, di essere cioè strumenti disinteressati di una grande causa, democratica e cristiana di libertà, e di pace per il domani migliore della Patria. (Molti applausi). La discussione Aperta la discussione prende la parola il prof. Valerio Costa che presenta un ordine del giorno per incoraggiare nella tattica aventiniana e per l’astensione in caso di elezioni. Molignoni e Samuelli si dichiarano contrari all’astensione. Messo in votazione l’ordine del giorno Costa viene approvato all’unanimità nella prima parte e respinto ad unanimità meno il proponente nella seconda parte riflettente l’astensione. Per l’autonomia comunale Molignoni presenta, fra molti applausi il seguente ordine del giorno: «Il Congresso regionale del P. P. I. di Trento, non ostante tutte le dichiarazioni e pressioni contrarie, esprime nuovamente la sua inalterabile fede nelle autonomie provinciali e comunali, caposaldo del nostro programma di ricostruzione amministrativa; incoraggia il partito alla continuazione della lotta, fino alla vittoria per l’affermazione di questo postulato; plaude alla nostra stampa che sempre sostenne vigorosamente tale principio e rivolge un particolare e grato pensiero alle amministrazioni comunali e ai sindaci defenestrati per la loro coerente linea di condotta». L’on. Degasperi Prendendo spunto dall’ordine del giorno Costa, circa l’astensione, dopo aver fatta una acuta analisi della situazione politica generale e tracciata mirabilmente la linea di condotta del P. P. I., non conviene con l’astensione che sarebbe pericolosa e inconcludente. Ringrazia, fra grandi applausi, gli amici e compatrioti trentini per la solidarietà dimostratagli e per la fedeltà sempre mantenuta alla idea popolare. Esorta al lavoro e alla costanza e al sacrificio. L’assemblea segue con viva e commossa attenzione il forte e profondo discorso dell’on. Degasperi e prorompe in fine in una prolungata ovazione. Viene quindi messo in votazione l’ordine del giorno accettato dal relatore e proposto da Samuelli di Arco: «L’assemblea plaudendo alla azione svolta dalla Direzione regionale approva la relazione del segretario avv. Savorana e passa all’o.d.g.». È approvato all’unanimità. L’elezione della Direzione regionale Si passa quindi alla elezione della Direzione regionale che risulta così composta: Bonomi Domenico (Vezzano), rag. Severino Cassina (Riva), prof. Valerio Costa (Strigno), Giuseppe Conci (Mezocorona), Gojo Giulio (Levico), Valentino Finotti (Mori), dott. Don Giuseppe Lona (Cembra), prof. Annibale Molignoni (Val di Sole), dott. Giulio Savorana (Trento), Luigi Springhetti (Cles), dott. Valentino Toffol (Primiero), Alessandro Zamboni (Tione). Resta inteso che di diritto fanno parte della Direzione i parlamentari e gli ex deputati . 