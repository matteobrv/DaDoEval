Il Momento di Torino pubblica la seguente lettera aperta diretta dal sen. Crispolti all’on. Degasperi: «Caro De Gasperi, Nel congresso popolare tu hai avuto parole amarissime verso quel manifesto di centocinquanta cattolici, che fu pubblicato in Roma alla vigilia delle elezioni politiche del 6 aprile 1924, e che, da me assente semplicemente firmato, fu a me da molti attribuito, perché i nomi dei senatori vennero stampati per primi, e con ordine alfabetico approssimativo il mio nome vi fu apposto innanzi a quello d’ogni altro. Ma io mi valgo di questa paternità putativa per difenderlo dalle tue accuse. Tu dicesti: “Ai polemisti del centro nazionale […] risponderemo coll’assicurazione che, in nessun tempo e in nessun luogo abbiamo mai accarezzato l’idea d’imitare in caso di elezioni quei cento e cinquanta loro amici, definiti dai giornali come ‘le maggiori personalità cattoliche d’Italia’ e nel comunicato ufficiale come ‘rappresentanti negli ambienti cattolici ed ex popolari la tendenza alla leale collaborazione dell’on. Mussolini’, i quali alla vigilia delle elezioni pubblicarono un manifesto in favore del blocco fascista. Questo manifesto, per noi, che eravamo pur stretti da tanti nemici, fu una pugnalata nella schiena, giacché non solo vi si biasimava chi ‘per intransigenza di programma, o per spirito di critica o di rimpianto del passato’ si opponeva al governo, ma, con riferimento speciale al nostro partito si asseriva che avevamo tentato invano di giustificare la nostra opposizione ‘con una pretesa antitesi di principii’. Ossia per strappare ai cattolici il voto in favore di un blocco elettorale, nel quale erano candidati di tutti i colori, non esclusi vecchi anticlericali, atei e massoni di Piazza del Gesù, e toglierlo ai candidati di un partito ad ispirazione cristiana, si negava perfino l’esistenza di un contrasto di principii. Parola d’onore, io impegno fin d’ora il partito. I popolari non v’imiteranno né per quello che riguarda la fraternità dell’atto, né per quanto riguarda la gelosa custodia dell’ortodossia dottrinale”. Una pugnalata nella schiena! Parrebbe anzitutto che il manifesto fosse giunto impensato e improvviso. Ma uomini come noi, che erano usciti dal P.P.I. o ne erano stati messi fuori per il loro favore al governo, non dovevano per logica sostenere la lista del governo, specialmente in comizi in cui non si trattava soltanto di eleggere deputati, ma di sapere se e con qual numero di voti il paese approvasse la politica governativa? So bene che autorevoli membri del P.P.I. scrivevano ad alcuno di noi dicendo che la nostra uscita dal partito avrebbe dovuto essere seguita da una nostra inazione, da un nostro rimaner sotto la tenda senza prendere atteggiamenti di cui il partito si avesse a dolere. Ma questa singolare pretensione era espressa a persone nostre che per uffici direttivi come pubblicisti, o per elevate cariche politiche non potevano senza apparenza di fuga metter su un Aventino loro proprio e gettarsi in un agnosticismo codardo. Sostenemmo dunque nel manifesto elettorale il governo, dolenti che il contegno d’opposizione assunto fin da allora, con una superfluità che avevamo pubblicamente deprecata da parte del P.P.I., ci mettesse di fatto contro gl’interessi elettorali di esso, ma costretti a ciò dalla morale necessità di mantenere anche in quel periodo la linea di condotta collaborazionista, ch’era stata la nostra sempre e quella del Partito popolare fino a pochi mesi prima. Respingevamo poi “una pretesa antitesi di principii” fra i cattolici ed il governo, non già, come tu dicesti al congresso, per voluttà d’individuare il P.P.I. che questa antitesi aveva affermata e quindi specificar bene che si volevano “toglier voti ai candidati di un partito ad ispirazione cristiana”, ma perché l’affermazione di quell’antitesi e la dedottane liceità d’appoggiare la lista del governo, venivano a screditare moralmente l’atteggiamento nostro, e noi dovevamo difenderci da questo discredito, tanto più indebito in quanto ci proveniva dai “popolari”, che con giusta coscienza avevano collaborato con governi retti da uomini, i cui principii erano spesso in ben altra antitesi coi nostri, che non quelli degli uomini nuovi. Certamente il listone governativo che noi appoggiavamo conteneva nomi a noi simpatici e nomi ostici, “oves et boves”, mentre la lista “popolare” da cui ci discostavamo era formata “da candidati d’un partito ad ispirazione cristiana”. Ma ci domandavamo se l’opposizione, a cui si era dato quest’ultimo, non importasse ritoglier valore a quelle che erano benemerenze innegabili del nuovo regime verso la patria e verso lo stesso cattolicismo. E quanto alle “censure e riserve, in parte giustificate, di fronte alla ritardata normalizzazione della vita nazionale” – dalle quali l’opposizione voleva trar la sua origine – il manifesto continuava: “ci domandiamo se sia proprio con l’opposizione che questa desiderata méta possa essere raggiunta; e non esitiamo a rispondere con piena sicurezza di no”. Questo nostro criterio morale e politico di scelta tra le due liste vale anche, a parità di circostanze, per l’avvenire. Sappiamo che, specialmente da parte di coloro che vogliono serbare nelle future elezioni una apparente apoliticità e intanto favorire la opposizione “popolare” senza compromettersi, si sta preparando la seguente formula da proporre alle coscienze degli elettori cattolici: “votare per quei candidati i cui principii e intendimenti siano fedeli agli interessi della Chiesa e del paese”. Ma è una formula che può contenere fallacia. Difatti la riuscita di quei candidati, o per insufficienza del loro numero, o per reazioni che suscitino, o per l’appoggio anche indiretto e involontario che procurino ad opposizioni d’altri principii ed intendimenti, magari sovversivi, è possibile che rechi effetti del tutto opposti a quelli che il retto e ingenuo sentire degli elettori si proporrebbe. La formula vera è la seguente: “votare per candidati, la cui riuscita collettiva renda di fatto probabile d’evitare il male e procurare il bene della Chiesa e del paese”. A questo criterio veramente coscienzioso e pratico ci ispirammo nel manifesto, e, tenendo conto delle pur variabili realtà, c’ispireremo nel futuro, colla speranza che i cattolici, ai quali apparteniamo, senza arrogarci, come non ci arroghiamo nel manifesto, di parlare in loro nome, seguano un criterio simile. Oggi intanto, se il manifesto si avesse da ripubblicare, tutti noi che lo firmammo, lo firmeremmo daccapo, e con ambedue le mani, soltanto, resi forti dell’esperienza di più d’un anno, che ci ha mostrato la sterilità e l’eterogeneità d’un’opposizione pure ingrossatasi per via, la quale diventò cieco furore d’abbattere il governo, e non solo contribuì a spingerlo verso l’estremismo fascista, ma non lo fece ripudiare la solidarietà coll’uso di mezzi che la commissione d’istruttoria dell’Alta Corte ha testé giudicato: mezzi che nessuno meglio di te – fatto a tua volta bersaglio d’indegne dicerie – è al caso di qualificare, noi, dico, correggeremmo quel manifesto, per dargli un tono più risoluto e meno blando d’allora. Cordialmente Filippo Crispolti». Replica «Caro Crispolti, poiché il mio silenzio non sembri scortesia, rompo per questa volta la mia abitudine di non intervenire in discussioni giornalistiche fra cattolici, e cercherò di farlo mantenendomi entro due limiti: l’uno, il rispetto spontaneo che nutro per il tuo passato di scrittore cattolico, l’altro, il rispetto obbligatorio che debbo a quella censura ch’è strumento non accessorio della vostra politica presente. 1. A proposito del manifesto delle “maggiori personalità cattoliche” in favore del blocco elettorale, tu, in fondo, ti stupisci del nostro stupore e ci spieghi essere stato logico che coloro i quali avevano abbandonato il partito in causa del loro collaborazionismo, a tale criterio rimanessero fedeli anche nel momento più decisivo, cioè nella campagna elettorale. Ebbene sì, una certa logica c’era. Era disgraziatamente la logica di coloro i quali avevano abbandonato il partito popolare, non per un dissenso tattico momentaneo, come poteva sembrare, ma perché avevano perduta la fede nel suo programma e nella sua missione come organismo politico autonomo; ma era, innegabilmente, una logica. E se voi aveste semplicemente detto che, dopo la marcia di Roma, bisognava adattarsi al meno peggio, anche a costo di scomparire come partito e vi foste limitati a vantare i benefici dei nuovi rapporti di servizio che intendevate consigliare ai cattolici, voi avreste assunto un atteggiamento politico che, moralmente, voleva essere giustificato col noto criterio del minor male. Ma voi siete andati molto più in là e, parlando a cattolici, avete biasimata l’intransigenza programmatica degli oppositori e avete proclamato che antitesi di principio col fascismo non esiste, giacché l’antitesi che noi avevamo denunziato da Torino in qua, era per voi, pretesa immaginaria. Cosicché gli agenti del blocco schiaffarono fin sulle chiese dei più remoti paeselli codesta giustificazione morale del fascismo e nello stesso tempo del vostro atteggiamento politico; e lo fecero non perché di tale ausilio moralizzatore avessero bisogno o lo tenessero in conto, ma perché poteva servire a contrastare ai popolari anche quei pochi seggi della minoranza a cui potevano competere e a svuotare definitivamente il programma popolare. Più dunque che la vostra manovra politica ci ha stupito la giustificazione morale colla quale avete tentato di coonestare il blocco degli oves et boves contro un partito di cattolici. È vero, l’efficacia del proclama fu così ridotta che forse ce ne saremmo scordati e tu forse a ragione avresti potuto rinfacciarmi eccessiva amarezza di linguaggio, se negli ultimi tempi a risvegliare la nostra memoria non avesse giovato l’insistenza colla quale alcuni vostri giornalisti hanno messo in dubbio la intransigenza dei nostri principii e l’integrità del nostro patrimonio dottrinale. 2. Senonché nella tua lettera odierna mi annunzi di già che il vostro criterio morale e politico di scelta fra le due liste, sarà identico anche per l’avvenire e che il manifesto tornereste a firmarlo, a due mani. In quanto al criterio morale, se ho ben capito, voi sconsigliereste di votare per quei candidati i quali, pur essendo cattolici, abbiano la sventura di essere pochi, cioè di appartenere ad un gruppo di minoranza, o comunque, possano urtare i padroni della maggioranza o, pel fatto stesso che sono all’opposizione, possano in qualche modo procurare un appoggio (anche indiretto ed involontario) ad opposizioni di altri principii. Ho capito: la formula è così circostanziata che, per un verso o per l’altro, per i popolari non c’è salvezza. Trattandosi di partiti d’opposizione vien buona perfino l’antitesi di principio! Prendo atto del preannunzio del rinnovato blocco di maggioranza e lo do per fatto, anche se non porta ancora il sigillo di Farinacci: ma, dopo ciò, è lecito chiedere ai vostri giornali del bloccardismo ufficiale, che rinunzino definitivamente alla posa di rigidi predicatori dell’intransigenza? In quanto al manifesto del quale prevederesti una nuova edizione, alzata di tono, permettimi di dubitare che, dopo quest’anno di esperienze, possa riuscire anche ad uno scrittore par tuo di trovare le concordanze fra il vangelo dell’Augusteo e quello del buon tempo antico. Le opposizioni sono, apparentemente, sempre sterili fino che non diventano maggioranza. Né a noi i nostri elettori faranno rimprovero, perché non abbiamo saputo salvare loro le spalle: ma voi come farete a dimostrare che, partecipando alla maggioranza, avete salvato le associazioni cattoliche? Non voglio chiudere questa già troppo lunga replica – sarà in cambio la prima e l’ultima – senza ringraziarti dell’amichevole accenno alla campagna contro di me; il raffronto tuttavia non mi pare ammissibile, giacché non si può confrontare una campagna denigratoria della stampa, continuata in evidente malafede, coll’atteggiamento morale di un cittadino che, valendosi dei suoi diritti, e assumendo in pieno la responsabilità dei propri atti, presenta una denuncia al tribunale competente. E con ciò ho finito. È rimasto invero qua e là qualche tuo lieve spunto, a cui non ho risposto esaurientemente ma – dati i tempi e i costumi – fammi la grazia di credere che non ho fatto apposta. Cordialmente Tuo Alcide Degasperi». 