DE GASPERI. Non ho che da richiamarmi all’ordine del giorno votato all’unanimità dalla prima Commissione, nel quale ordine del giorno si domanda che anche nel bilancio di quest’anno sia inserito uno stanziamento di fondi a contributo e integrazione dei bilanci degli enti locali e, per le considerazioni generali riguardanti tutto il Veneto e le terre liberate, mi associo alle insistenze fatte, oramai note al Governo, da tutti i rappresentanti di quelle regioni. Per le nuove province, poiché si parla qui di estendere l’eventuale stanziamento di fondi alle nuove province, debbo osservare che se vi sono delle lamentele giustificate per le terre liberate – ove pure si è provveduto nel primo anno con un fondo di 70 milioni, nel secondo con un fondo di 84 milioni, nel terzo con 32 milioni, mentre 37 milioni sono ancora a disposizione – per le nuove province questo decreto non ha mai avuto applicazione, sicchè non si è mai avuto nemmeno un centesimo a disposizione per integrazione dei bilanci. In attesa che venisse esteso anche alle nuove province il funzionamento della Cassa depositi e prestiti – che non può funzionare ancora da noi e non vuol funzionare perché non è regolata ancora la questione delle casse di risparmio postali – si sono dati mutui ai comuni, dal Ministero del tesoro, mutui in anticipo di quelli che dovrebbe concedere la Cassa depositi e prestiti, e che sono garantiti, con quelle certe regole molto severe che conoscete, mediante le entrate comunali. Ma questi mutui si sono dimostrati finora del tutto insufficienti perché, dati soprattutto ai grandi accentramenti ed alle grandi città, hanno lasciato completamente sprovvista l’enorme quantità dei piccoli comuni. Questo è avvenuto anche perché gli interessati in principio non sapevano di questa possibilità, non conoscevano questa legislazione e, non conoscendo la via per arrivare al fine, hanno perduto due anni di tempo, prima di presentare la loro domanda. Appena sono venuti a conoscenza della cosa, i piccoli comuni si sono svegliati ed hanno inviato le loro domande, ma queste che chiedono in complesso 100 milioni, rimangono presso il Ministero del tesoro e non vengono esaudite, perché si dice che il Ministero del tesoro non aveva a disposizione che un fondo di 25 milioni, ormai esaurito per le grandi città, per Trieste soprattutto. Ora io, insistendo sul voto della Commissione, il quale chiede che lo stanziamento venga fatto per le terre liberate e che il decreto venga esteso, in modo che le nuove province abbiano la possibilità di attingere a questa fonte, colgo anche l’occasione per raccomandare al rappresentante del Ministero del tesoro una maggiore larghezza nel sovvenire con mutui i piccoli comuni delle nuove province. (Approvazioni). 