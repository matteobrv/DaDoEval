Il comunicato della Direzione del Partito popolare italiano, dopo aver toccato alcuni essenziali problemi della nostra vita nazionale si diffonde tra altro su quello della riforma elettorale. E con visione assai larga inquadra la difesa della proporzionale in una cornice più ampia. Esso la difende come «mezzo di educazione alla sincerità ed alla disciplina e come correttivo organico del suffragio universale». Crediamo che questi punti precisi meritino una più ampia illustrazione non avulsa, ma balzante anzi da una completa visione della storia parlamentare d’Italia. Nella recente ripresa di furore antiproporzionalista tutti gli attacchi si sono imperniati attorno ad un punto centrale. Si è detto: col sistema proporzionale non è possibile costituire una maggioranza della Camera omogenea e quindi, di conseguenza, è impossibile costituire un Governo forte e deciso. Di qui la instabilità dei Ministeri… E il ragionamento sarebbe perfettamente a posto, se la storia parlamentare d’Italia dimostrasse che – prima della proporzionale – i Ministeri erano saldi, continuativi, incrollabili. I ministeri dal ’48 al ’76 Ma il guaio è proprio qui. E cioè che la nostra storia dimostra proprio perfettamente il contrario. Ci siamo levati il gusto di fare un piccolo spoglio in proposito. Ed eccone i risultati: Parlamento subalpino: suffragio ristretto, metodo del collegio uninominale. Dal 48 al 62, in meno di 12 anni, si succedono vorticosamente ben 15 ministeri (Balbo, Casati, Alfieri, Perrone, Gioberti, ancora Gioberti, Chiodo, De Launay, e altre due reincarnazioni D’Azeglio, Cavour, e altre due reincarnazioni Cavour, e Lamarmora). Dal 60 al 70, sempre con suffragio ristretto e metodo uninominale, in meno di 10 anni, si succedono in maggior fretta ben 16 ministeri (due ministeri Cavour, poi Ricasoli, Rattazzi, Farini, Minghetti, Lamarmora, e altre due sue reincarnazioni, poi altri due ministeri Ricasoli, poi ancora Rattazzi, tre successivi ministeri Menabrea e infine il ministero Lanza). Dal 70 al 76 con l’avvento della destra si ha un ritmo meno affannoso sicché in 6 anni vivono tre soli ministeri, uno Lanza e due Minghetti. …e dal ’76 ad oggi La sinistra si insedia nel 76 con De Pretis, metodo elettorale e ampiezza del suffragio restano invariati, ma dal ’76 all’82, in meno di 6 anni, si succedono ben 18 ministeri (tre De Pretis, poi Cairoli, poi De Pretis, poi tre Cairoli, poi ancora sette successive reincarnazioni di De Pretis e infine due ministeri Crispi). Dal marzo 1882, anno in cui si ebbe da Crispi il primo allargamento del suffragio, sino al suffragio universale del 1912, sostanzialmente i metodi elettorali rimasero invariati. A parte infatti il rapido e transitorio esperimento di collegio plurinominale con suffragio relativamente assai ristretto, esperimento durato per due sole elezioni successive in meno di un anno, e a parte la revisione straordinaria delle liste imposta sulla legge 11 luglio 1894, non si ebbero modificazioni sostanziali. Ma la cinematografi a ministeriale non accennò a rallentarsi. In più di 19 anni si ebbero infatti 26 ministeri (due Crispi, Rudinì), due Giolitti, due Crispi, quattro Rudinì, due Pelloux, Saracco, Zanardelli, due Giolitti, Tittoni, due Fortis, Sonnino, due Giolitti, Sonnino, Luzzati e Giolitti). Dalla fine del 12 alle prime elezioni fatte col metodo proporzionale (novembre 1919) si successero, in meno di 7 anni, ben 7 ministeri (due Giolitti, due Calandra, uno Boselli, uno Orlando e il primo Nitti). E si deve pur tenere presente che durante questo periodo visse la lunghissima Camera della guerra, cui le preoccupazioni generali per la vita del Paese imponevano un senso particolare di responsabilità, e quindi il bisogno di non gettarsi a capofitto alla ricerca di novità. La testa d’ariete contro il sistema proporzionale, il nocciolo dell’accusa, per cui si dice che essa è causa della instabilità dei Governi, si infrange dunque contro la testimonianza ininterrotta di 74 anni di vita costituzionale italiana. Avendo anzi sott’occhio tutta la cinematografi a ministeriale di questi 74 anni, balza subito agli occhi la necessità di andarne a ricercare la intima ragione altrove e non è necessario essere geni in sociologia per ritrovarla subito nella stessa natura del nostro Paese. La fisionomia del Paese Un Paese come il nostro che ha una civiltà così profonda, nel quale vivono imponenti tante tradizioni di carattere generale e di carattere locale, nel quale c’è la più varia diversità di interessi – da un capo all’altro della penisola – e interessi rispettabili, nel campo industriale, nel campo agrario, nel campo dei ceti medi, nel campo professionista, nel campo operaio – che ha una popolazione così numerosa, al di sopra anzi della propria potenzialità che infine per la sua stessa situazione geografica determina tante diversità di temperamento, di esigenze, di bisogni – è impossibile ed assurdo pensare di coartarlo in una unificazione meccanica, o peggio ancora, volerne limitare la espansione pubblica ad una sola frazione, ad una sola corrente, ad una sola forza. Anche quando vigeva il suffragio limitato, e puramente di censo, e si determinava quindi una vita politica ristretta a poche classi – agrari, industriali, professionisti, e qualche isolato gruppo operaio – anche quando la tecnica elettorale, congegnata attraverso il collegio uninominale permetteva una maggiore valutazione degli indici proporzionalistici, l’Italia aveva sempre una rappresentanza politica assai varia e mutevole, dal nord al sud, dalla città alla campagna, dai gruppi industriali a quelli agrari. E per quanto i primi parlamenti rappresentassero tutti la vittoria unitaria e la vittoria liberale, ciononostante le divisioni di opinioni, di interessi, di vedute fecero sempre della Camera italiana una delle Camere più varie ed instabili. E ciò sia per le ragioni di carattere economico e politico, sovrapponentisi nella nostra storia affannosa, sia per le stabili divergenze di origine fra i singoli deputati. La storia dei Ministeri d’Italia è quella che abbiamo tracciata – non altra – le ragioni della sua instabilità sono ben lungi dal potersi attribuire al sistema proporzionale. Né si può dire che durante tutto il primo periodo della vecchia destra esistesse una degenerazione parlamentare, conducente a quello stato di crisi latente e permanente, giacché allora col suffragio ristretto giungeva in Parlamento una «élite», allora non esistevano le tradizioni democratiche – così deprecate dagli avversari – e il ricordo di un Governo personale influiva nel pensiero e nelle abitudini di quanti unificarono la Patria. Tuttavia la instabilità dei Governi persisteva, e lo abbiamo dimostrato, e persisteva per l’intima varietà della nostra Nazione. Del resto – il ricordo storico, al quale ci siamo largamente abbandonati – ci dimostra anche un’altra grande verità e cioè – sia detto fra parentesi – che la stessa instabilità dei Governi non è un male in sé. Non si può infatti negare un altissimo valore storico di elaborazione legislativa, di rettitudine parlamentare, di sviluppo della vita nazionale, alla opera del nostro Parlamento (almeno fino al periodo crispino) nonostante la imprecisazione di politica estera, e la debolezza di una politica interna eccessivamente accentuata, delle quali ancora soffriamo. Resta ad ogni modo ancora una volta dimostrato come la proporzionale sia assolutamente fuori tiro, da tutti gli attacchi mossi a lei, ai fini della creazione del Governo forte e continuativo. La proporzionale correttivo del suffragio universale Ma si può fare un passo più in là. E si può domandare: perché è venuta la proporzionale? Anche il suo avvento, specie se si pensi che è generale in tutti i Paesi d’Europa – eccezione fatta dell’Inghilterra e della Francia, che tuttora sentono il bisogno di modificare in senso proporzionalista la propria legge elettorale – deve avere una qualche ragione. E la ragione è questa: la proporzionale è un correttivo del suffragio universale. Non è infatti possibile mantenere il suffragio universale senza dare ad esso la possibilità di creazione, di incanalamento, di organicità. Questo avviene appunto con l’abolizione del collegio uninominale che – per la ipervalutazione degli elementi localistici – impediva, col suffragio universale, di dare all’espressione elettorale un contenuto di carattere nazionale e di politica generale. È certo necessario giungere ad avere nella Camera una espressione di maggioranza. Ma occorre ricordare che lo stesso principio costituzionale, dando a tutti i cittadini la ragione di partecipazione alla vita politica col diritto di voto, implicitamente dichiara che la maggioranza non può aver altra valutazione che quella «numerica». È la espressione del maggior numero quella che deve prevalere per portare senza scosse alla realizzazione di quei programmi che trovano più ampi consensi nel Paese. Sfuggire a questi concetti non è possibile, altro che, facendo cammino a ritroso, abolendo cioè il suffragio universale… Ma occorrerebbe in tal modo tener presente che l’Italia si metterebbe da sola contro a tutti gli altri paesi civili e ne sminuirebbe il suo prestigio, come di popolo incapace a governarsi con quei metodi indicati come esponenti di una più diffusa e più vasta vita politica. Ed ecco l’intima ragione per cui i popoli non solo propugnano il mantenimento della proporzionale, ma si sono opposti anche al sistema Bianchi. Secondo i risultati tecnici esso è infatti tale da assicurare in ogni collegio la maggioranza della rappresentanza, ad una parte degli elettori che può essere anche minoranza relativa a tutti gli altri votanti. Che se l’analogo fatto avviene contemporaneamente – come il Bianchi dovrebbe auspicare per raggiungere lo scopo propostosi di quella tale compatta e stabile maggioranza parlamenta re – in tutti i collegi si giungerebbe a questo assurdo – in perfetta antitesi con quanto perseguono tutte le legislazioni moderne in Europa – che in Italia la maggioranza assoluta dei mandati sarebbe affidata ad una minoranza assoluta di votanti. E allora? I fascisti non hanno detto forse di volere le elezioni perché la vecchia Camera non rappresentava più il paese? E come allora potrebbero auspicarla con un metodo che «a priori» impedisce al Paese di essere rappresentato alla Camera? 