Crediamo fermamente che l’Italia, dal giorno in cui ha conquistata la sua unità, abbia attraversato poche volte un periodo di miseria come il presente. Vogliamo dire miseria morale. I giornali non ligi al governo con la voce completamente strozzata; gli altri, i fascisti, i filofascisti a oltranza, pieni di un linguaggio che si fa tanto più oltracotante e schifoso quanto è più compressa la possibilità degli attaccati e dei vilipesi di reagire, sia pur nelle forme più ossequienti alla legge e dalla legge garantite. Esempio tipico di questa miseria morale in cui siamo piombati: la campagna fatta dai due «Popolo d’Italia» (di Milano e di Roma) contro l’on. Degasperi, colpevole soltanto di essere il capo del Partito popolare italiano, cioè del maggiore dei partiti che sono alla opposizione. Scaraventare del fango sugli avversari: ecco il comando a cui bisogna obbedire; attaccare gli avversari non soltanto in ciò che riguarda la loro attività pubblica, ma anche privata, frugando – col furore e il gusto degli sciacalli – per entro ogni cosa che li riguarda, non escluse (la campagna di questi giorni contro il senatore Albertini insegna) le tombe; accumulare accuse su accuse, non importa se anche false, tanto, delle smentite non si prende atto; ecco l’offensiva a cui il fascismo s’è abbandonato (nei giornali, auspice l’on. Ciarlantini, autore della famosa circolare, e fuori) col proposito di soffocare la voce di quanti si oppongono ai suoi metodi che hanno invase tutte, proprio tutte le branche della vita nazionale. Dopo Degasperi, abbiamo visto Albertini, dopo Albertini, Donati, reo di aver presentata la nota denuncia contro il generale De Bono . L’attacco a Donati – che parte anch’esso dal giornale del presidente – è fresco fresco di oggi. Sentite: «Il dott. Giuseppe Donati è persona in tutto degna dell’attenzione del pubblico italiano. Giornalista dalla irruente prosa, audace suscitatore di scandali e imperterrito accusatore, egli è una di quelle figure che, nella classificazione politica, si usano definire di “primo piano”. Egli ha messo l’Italia a rumore con una mirabolante e inesauribile girandola di accuse concluse con il tradizionale scoppio del mortaretto come nei villerecci fuochi artificiali estivi: la denunzia De Bono all’Alta Corte. Ordunque vogliamo guardarlo un po’ davvicino questa specie di Zola popolaresco. È giusto che il popolo italiano conosca chi tanto pensa e pena per la salvezza della moralità pubblica e dell’onore del paese. E poiché il dott. Donati si presenta all’Alta Corte austero e solenne come uno di quei grandi cittadini che Roma e Atene hanno consegnato alla storia come modelli di integerrime virtù e di perfetto equilibrio, non sarà inopportuno scorazzare nel suo passato e cogliere quegli episodi che meglio ne mettono in evidenza le doti preclare. Ahimè! la vita logora poiché la fralezza della carne e la dura esperienza di ogni giorno non può non essere senza peccato. Cristo cadde tre volte sul Golgota. Donati cadde molte volte anche lui sull’aspro cammino verso la perfezione che oggi lo fa il più puro campione della pubblica moralità. Dovere di cronisti di questo quarto d’ora veramente storico per la nostra diletta patria, ci costringe a segnare anche le cadute del dott. Donati. La storia, con l’S. maiuscola, ha le sue esigenze!…». Lo stesso Popolo d’Italia, nello stesso numero, scrive, nell’editoriale dovuto alla penna del suo direttore, fratello del presidente del Consiglio: «È necessario oggi, dopo che il fascismo ha ripreso la controffensiva, non avere attimi di sosta e di incertezza. C’è nel campo avverso, una tattica subdola che va dallo spionaggio per conto di strozzini e di borsaiuoli alla rassegnazione mussulmana, anzi indiana tipo Ghandy che aspetta, nella resistenza passiva, che il ciclone passi, si dilegui, senza lasciare tracce notevoli né strascichi che possano impedire, domani, la placida digestione dei grossi squali della politica e della finanza. È necessario non dare tregua all’avversario e batterlo sulla stessa questione morale, che ha voluto inscenare indegnamente, arrivando a delle turpitudini delle quali nessun periodo politico, più acceso, ricorda l’eguale. E non bisogna dimenticare i falsi, anzi falsissimi apostoli di una libertà di coscienza o di professione, che oggi si fanno paladini di presunte virtù (mentre ieri hanno tollerato ogni scempio) per dar mano alla gazzarra indegna, alla calunnia perfida, alla mania dello scandalo di cui sembrano pervasi la gente dell’Aventino ed i loro satelliti». Dal quale brano non è difficile ritrarre l’impressione della rabbia che rode il fascismo in vedere che tutti i mezzi polizieschi escogitati dal governo e tutti i mezzi vigliacchissimi adottati dal partito per stroncare gli oppositori, lasciano questi ultimi perfettamente tranquilli al loro posto, mentre, evidentemente, si sperava non forse tanto nel loro annichilimento quanto nella loro reazione che avrebbe dovuto provocare quella guerra civile che governo e fascismo amano tanto imputare all’Aventino e che, al contrario, sembra esser nei desideri e nei voti di qualcun altro. E non occorre ricordare di più. Non occorre ricordare gli appelli alla forca, le minacce della ghigliottina, gli ordini d’arresto che fanno cornice a tutta questa subdola campagna dove non c’entra più l’idea, ma solo il personalismo e dove la patria viene tirata in ballo con un coraggio che non potrebbe essere più osceno e con un ardimento che è davvero un insulto. È proprio l’ora di ripetere col poeta: «Ah non per questo…». 