Il segretario politico del Partito popolare italiano ha diramato a tutte le sezioni e ai comitati provinciali la seguente circolare per la introduzione della proporzionale nelle elezioni amministrative comunali e provinciali, per l’estensione del diritto di voto alle donne, e per alcuni fondamentali ritocchi alla legge elettorale politica. Richiamiamo l’attenzione dei nostri lettori su questo autorevole ed importante documento. Il Consiglio nazionale del partito nella sua ultima tornata, a proposito delle prossime elezioni amministrative approvava alla unanimità il seguente ordine del giorno: «Il Consiglio nazionale del P.P.I. constata che l’esperimento fatto nelle elezioni politiche del sistema proporzionale risponde, alle attuali esigenze della coscienza civica del Paese; che deve orientarsi verso programmi concreti, che solo nei partiti organizzati possono trovare la più sicura espressione; rileva però le deficienze del sistema adottato e domanda la maggiore ampiezza di circoscrizione, l’abolizione del voto aggiunto e della busta, e l’adozione della scheda di Stato con l’ordine di lista fissato dai rispettivi partiti; domanda l’immediata applicazione del voto alle donne, già deliberato dalla Camera dei Deputati nella passata legislatura; domanda pure l’immediata applicazione del sistema proporzionale nelle elezioni amministrative provinciali e comunali, almeno nei comuni capoluoghi di provincia e di circondario e in quelli non capoluoghi che abbiano una popolazione notevole; e che le elezioni amministrative generali debbano avvenire in seguito a tali provvedimenti; delibera intanto di iniziare una agitazione nazionale, e di invitare il Gruppo parlamentare a farsi promotore alla Camera di apposito progetto di legge». Nel darne partecipazione ai Comitati provinciali e alle Sezioni del Partito popolare italiano, si richiama tutta l’attenzione degli organizzati per una propaganda atta a formare una coscienza generale rispondente alle tre richieste contenute nel deliberato e riferibili alle prossime elezioni amministrative: a) applicazione della proporzionale alle elezioni amministrative provinciali e comunali; b) estensione del voto alle donne; c) modifica del sistema dei voti aggiunti e preferenziali e abolizione della busta. Le obiezioni che si muovono all’applicazione della proporzionale alle elezioni amministrative provinciali e comunali sono di varia natura. Anzitutto, ed è ripetuto sui giornali liberali, si dice che la proporzionale nelle elezioni politiche abbia fallito allo scopo; e quindi non deve estendersi nelle elezioni amministrative. Il rilievo è privo di reale fondamento: perché l’esperimento della proporzionale è servito intanto ad incanalare correnti politiche più forti e rispondenti ad uno stato della coscienza collettiva, e a darvi la rappresentanza legittima; ha costretto inizialmente i partiti non organizzati ad assumere un contenuto programmatico e a rilevare una specificazione, che i nomi e le persone per sé non potrebbero dare; ed ha tolto la sperequazione di maggioranze fittizie e sopraffattrici. I difetti dell’attuale legge politica sono dovuti, in gran parte al congegno scelto ed anche alla poca preparazione collettiva. Insistendo nel sistema, si delineerà ancor meglio la ragione dei partiti, e la loro organica vitalità, i partiti fittizi e inorganici cadranno; è il loro destino, mancando di funzione precisa. Altri osserva che applicando il sistema proporzionale ai comuni e alle provincie, non si riuscirà, nel frazionamento delle rappresentanze consigliari a formare un’amministrazione stabile e sicura. L’obiezione sembra forte ma non lo è. Nelle grandi città e nelle provincie le frazioni di partito anche oggi esistono; o si uniscono nei blocchi elettorali, o formano in seno ai consigli stessi, i blocchi di amministrazione. Col sistema della proporzionalità il corpo elettorale esprime il suo voto più chiaramente, più sinceramente; gli eletti hanno mandati più precisi; e le combinazioni amministrative si potranno tentare sul terreno dei contatti dei partiti organizzati e dei loro esponenti. Invece i blocchi elettorali fatti per la conquista delle maggioranze oggi non sono destinati a reali successi anzi si infrangono per la diffidenza delle masse organizzate, per le difficoltà di avvicinare sul terreno elettorale uomini e partiti organici insieme a consorterie inorganiche e parassitarie. La difficoltà maggiore potrebbe essere quella di applicare il sistema proporzionale ai comuni che avranno un numero troppo limitato di consiglieri assegnati. Per quanto ciò non sia per noi proporzionalisti una difficoltà insormontabile, si potrebbe eccezionalmente mantenere per i piccoli comuni il vigente sistema delle maggioranze limitate. Il Partito popolare italiano crede che al risanamento della vita locale, alla formazione della coscienza amministrativa a dare maggiore responsabilità agli eletti, e a costituire attorno ai comuni saldi partiti di programmi e di idee, occorre l’applicazione della rappresentanza proporzionale con le opportune modifiche. È superfluo insistere nell’estensione del voto alle donne anche per le prossime elezioni. Il Gruppo parlamentare del nostro Partito a mezzo del suo segretario On. Micheli, ha già ripresentato il progetto alla Camera dei deputati e occorre mostrare al Governo e al Parlamento la decisa volontà di ottenere il riconoscimento immediato di tale diritto da parte delle donne italiane. Infine è ormai convinzione generale che l’attuale sistema dei voti preferenziali e dei voti aggiunti debba modificarsi, e che debba abolirsi la busta, e su questo argomento sarà bene interessare le nostre assemblee. Prego di segnalarmi i voti che in proposito saranno emessi dai comitati e dalle sezioni del Partito, voti che debbono essere trasmessi al presidente del Consiglio dei Ministri. Desidero che si intensifichi con riunioni, comizi e conferenze l’opera di propaganda, perché il Partito popolare italiano deve affermarsi vigorosamente su questa rivendicazione della vita comunale e provinciale. Ricordo che la Commissione reale per la riforma dei comuni e delle provincie votò la proporzionale per le elezioni amministrative e redasse analogo progetto: e che a Trento è già stata applicata fin dal 1913, che fin dal 1914 alla Camera, l’on. Meda si fece eco del pensiero proporzionalista, anche nella vita amministrativa, e che l’associazione dei comuni questa riforma che oramai è matura. 