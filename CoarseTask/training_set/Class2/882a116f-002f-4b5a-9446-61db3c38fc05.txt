Roma, 12. Si parla molto, come avete visto, di elezioni generali; se ne dà anzi per certo un termine prossimo. Ma è una sensazione, non una cognizione certa o probabile. Nessuno sa dire che cosa abbia deciso o che cosa pensi Giolitti. Cosa strana in uno Stato democratico, cosa stranissima di un parlamento, tanto geloso delle proprie sovrane prerogative. Tutto dipende da un uomo o sembra dipendere da lui, e quest’uomo è impenetrabile. I ministri? Ne ho interrogati alcuni, e li ho trovati di parere contrario, tanto sono costretti anch’essi di affidarsi ad induzioni più o meno fondate. Giolitti non ha detto niente, non ha fatto un accenno, non si è tradito con una confidenza qualsiasi. È il suo metodo, e mi assicurano che, ad alta voce, non tradisce il suo proposito nemmeno agli orecchi suoi. Lo strano è che tutti rispettano il suo segreto in modo assoluto. Non v’è chi tenti di penetrarlo, forse perché oramai si sa per lunghi anni di consuetudine, che il tentativo sarebbe inutile. Non che Giolitti si rifiuti di rispondervi o che, innanzi al vostro prudente assaggio, si ritiri nel mistero di una posta delfica. No, lo conoscete poco; egli vi risponderebbe con una formuletta semplice, condizionale, dirimente, cosicché di colpo avete l’impressione di saperne qualche cosa. È solo poi, fuori della porta, che v’accorgerete d’esser stato lasciato nell’equivoco. Accontentiamoci dunque di quello che fanno i deputati più consumati, i capi partito, i ministri; lavoriamo cioè d’induzioni. Si dice: le elezioni si faranno, e subito, per le seguenti ragioni. Primo: un governo saggio deve approfittare della scissione socialista e della reazione fascista e cercare di diminuire l’opposizione e aumentare la maggioranza. Secondo: nella Camera attuale Nitti, Ruini , Amendola , i tre toreros meridionali rendono troppo nervosa la situazione. Il governo deve correre ai ripari, quasi ogni giorno. Si capisce che al più tardi in autunno, la Camera dovrà rinnovarsi. E allora, perché non affrontare subito il cimento? Oggi Giolitti ha garantito un bilancio provvisorio di tre mesi, lo Stato può andare avanti senza parlamento. In autunno invece Giolitti dovrebbe rifarsi daccapo e conquistarsi prima il bilancio. Terzo: perché mai altrimenti differire a questo modo le elezioni nelle nuove provincie? Nelle annessioni passate, i nuovi deputati entrarono sempre con una Camera rinnovata. Giolitti lo ricordò già sei mesi fa anche in un colloquio col sottoscritto. Allora lo fece per rilevare che questa volta bisognerebbe fare uno strappo alla tradizione; ma oggi al punto a cui sono giunte le cose, e perché gli riesce comodo, non è probabile che ritorni al suo ciclo mentale abitudinario? Ecco i tre argomenti che si adducono in favore della tesi – diremo – elezionista. Gli oppositori rispondono che il conflitto fascista mette in pericolo la tranquillità delle elezioni, e che in qualche parte le potrebbe rendere impossibili, che c’è di mezzo il 1° maggio, che c’è ancora un grande programma da svolgere e che dopo tutto, nessuno che conosca il funzionamento della proporzionale, può prevedere nella composizione della Camera dei mutamenti notevoli che meritino il rischio di una nuova campagna elettorale. Tutte buone ragioni, alle quali oltre gli argomenti, di cui sopra, bisogna opporre due sintomi pericolosi; il primo che Giolitti lavora attivamente a costituire le nuove circoscrizioni elettorali allargate, il secondo che la sezione elettorale del ministero dell’Interno ha avuto l’ordine di tenersi pronta. Cosicché, pesa e controppesa, metti sulla bilancia anche la circostanza che i deputati non credono a ciò che non si augurano, e quindi, scambiando le proprie aspirazioni per ragioni di probabilità, influiscono soggettivamente sul calcolo, si finisce coll’inclinare ad ammettere che, si voglia o non si voglia, le elezioni non siano troppo lontane. Arrivati a tale conclusione, è chiaro che noi, delle provincie nuove, dobbiamo augurarci: fuori il dente, fuori il dolore, e subito. Ciò non solo, perché abbiamo atteso già troppo, ma anche perché se per noi si andasse al di là del maggio converrebbe rifare le liste elettorali, per includervi una nuova annata. Comunque, per il caso nostro, vi posso escludere che il commissario di Trieste abbia chiesto di rimandare le elezioni addirittura all’autunno prossimo. Al ministero gli si è fatto capire che, fine d’aprile o primi di maggio, bisogna saltare il fosso. Intanto s’avvicenda una ridda di delegazioni per discorrere le circoscrizioni. Domani i sindaci trentini, dopodomani i tedeschi. Giolitti le accoglierà entrambe, risponderà di non essere bene informato, e di voler attenersi all’imparzialità della Geografia. La Geografia (con lettera maiuscola) è un’invenzione tutta sua, come Marx ha inventato il materialismo storico. Ricordate il dibattito dell’estate scorsa in occasione della approvazione del trattato? S’era discusso a lungo sull’autodecisione, sul plebiscito e sulla linea strategica. Giolitti riassunse l’acre dibattito con questa formula mirabile per il suo candore: «Poiché la Geografia ha messo quei tedeschi con noi, vedremo d’intendercela meglio che possiamo». Una volta era la Provvidenza, poi la Storia, ora la Geografia. E tanto ci piace nelle situazioni imbarazzanti il ricorso ad una parola la quale ci liberi dalle angustie del pensiero, che siamo disposti ad accettarla, anche quando possa significare un nonsenso o una brutalità. 