Come era stato annunciato, domenica 27 luglio si tenne nel salone Manzoni, gentilmente concesso, il primo Congresso del Rinnovamento, la società che vuole abbracciare tutti i danneggiati della zona devastata del Trentino . Che l’interessamento per la nuova società sia sentito lo prova il numero dei delegati venuti anche dai più lontani paesi del Trentino. Difatti la presenza dei delegati di Vermiglio, di Val di Ledro, della Valle Lagarina, di Vallarsa, dell’altipiano di Lavarone e della Valsugana da Tesino fino a Caldonazzo. Troppo lungo sarebbe nominare anche solo i paesi rappresentati e ci pare più utile riassumere il più ampiamente possibile le relazioni dense di fatti e di proposte. Appena gli interventi hanno preso posto l’on. Degasperi apre il Congresso con opportune parole d’introduzione. Nomina le personalità che vollero onorare della loro presenza il Congresso e che sono il colonnello Minna, e il cav. Mattei per il governatorato; il maggiore Micheletta per il Genio militare; il presidente del Consiglio d’agricoltura cav. Cattoni, l’ing. Benvenuti quale rappresentante dell’amministrazione provinciale e del consorzio dei Comuni, l’on. de Gentili e l’ing. d.le Sittoni, l’ing. Ferrazza, ecc. Ringrazia tutti gli intervenuti specialmente quelli dei siti più lontani e dà un rapido cenno della vita, e dello sviluppo del Rinnovamento. Annuncia che i soci, capi di famiglia, raggiungono la cifra di 6200 e più e che lo sviluppo è continuo. Funzionano già parecchi segretariati. Ma cita a titolo d’onore per l’attività che svolgono i due segretariati di Borgo e di Mori, che tanti aiuti portarono già ai soci danneggiati. I compiti della società Entrando a parlare di argomenti specifici, accenna ai pagamenti che l’Austria deve ancora ai nostri contadini per requisizioni od altro, senza parlare dei sussidi che ancora devono essere liquidati. Accenna a delle cifre che impressionano l’assemblea. Non nasconde le preoccupazioni che l’assalgono pensando al come saranno liquidate queste pendenze che sono contemplate solo in modo generico dal trattato di pace. Cita questi fatti non perché ciò debba essere materia di discussione del presente Congresso; ma perché si veda anche in questo campo la necessità che vi è di un’azione continua, instancabile, autorevole, quale solo un’organizzazione vasta, che abbracci tutti gli interessati può esplicare. Venendo a parlare delle ricostruzioni l’on. Degasperi ricorda che il Governo ha istituito un Comitato interministeriale per la ricostruzione delle provincie liberate e presieduto dal Sottosegretario di Stato del dicastero delle Terre liberate. Tale comitato è l’organo governativo che presiede ai lavori di ricostruzione. Ha il compito di dirigere e provvedere con fondi dello Stato alla riparazione e ai lavori di carattere pubblico anche se proprietà dei comuni, o delle province come edifici scolastici, ponti, strade, ecc. Di più dirige l’opera di ricostruzione degli immobili privati. Come organo di credito per anticipazione a privati e a enti, sui danni di guerra, sorse un altro istituto promosso da un consorzio di Casse di risparmio che è l’Istituto federale veneto con sede in Venezia. Nel Trentino abbiamo già un organo analogo nel Consorzio dei comuni trentini. Anche questa nostra istituzione, che va strenuamente appoggiata, ha il compito di anticipare somme ai danneggiati e di procurare i materiali da costruzione necessari all’infuori di qualsiasi intento speculativo. Occorre però, che quando cesserà l’opera del Genio militare, poter contare anche su di un organo che adempia per il Trentino alle funzioni alle quali provvede il Comitato interministeriale di Treviso. In due recenti occasioni a Roma l’on. Degasperi insistette presso il Governo centrale, a nome del Rinnovamento, perché sorga anche da noi con carattere regionale un’istituzione del genere di quella di Treviso e fece presente che è del massimo interesse che vengano chiamati a farne parte anche delegati dei danneggiati. Altro compito quindi della nostra società è quello di tener vivi questi postulati. Può comunicare in riguardo che ora presso l’Ufficio centrale per le terre redente in Roma si sta abbozzando lo statuto di un simile comitato di ricostruzione, che sarà presieduto probabilmente dal nuovo commissario straordinario. A questo punto l’on. Degasperi prega i delegati a voler prendere la parola per l’esposizione dei desideri e dei lagni dei soci delle varie zone danneggiate. Li incita perché si esprimano senza timori. Sono presenti le autorità che sa bene disposte. Occorre che i lagni, che spesso non trovano un’espressione chiara, e che perciò non giungono o giungono deformati alle autorità, siano portati al Congresso. Saranno riassunti, vagliati, raccolti in un memoriale e presentati a chi di dovere perché si provveda. Da perciò la parola al primo delegato iscritto, l’egregio maestro Gonzo, rappresentante della società della Valsugana. […] DEGASPERI: La parola dei delegati del Rinnovamento servirà senza dubbio a commuovere l’opinione pubblica in favore della zona devastata ed a richiamare l’attenzione delle autorità su parecchi postulati concreti. La commissione centrale esecutiva ricaverà dal protocollo tutti quei dati concreti necessari per compilare delle petizioni e dei memoriali da rivolgersi agli uffici competenti e veglierà sull’evasione delle rispettive pratiche. Intanto è indispensabile formulare in un ordine del giorno i postulati d’indole generale. Da quest’assemblea è uscito un grido d’angoscia. Speriamo che venga ascoltato. Abbiamo fede nella nazione. Già il fatto di questo convegno è un successo dell’organizzazione. Ora bisogna ampliarla, fortificarla. Solo se saremo forti e compatti riusciremo a superare questa crisi tremenda. Uniamoci tutti, al di fuori di ogni politica di partito. Qui non facciamo altro che la politica dei danneggiati (applausi). Fuori di qui ognuno è libero di seguire le proprie convinzioni politiche. Vedano intanto i delegati di costituire in ogni zona la società secondo lo statuto oramai adottato. Ciascuna società locale è libera. La commissione centrale ha carattere esecutivo e non è qui che per dirigere e concentrare l’azione comune onde arrivare allo scopo, che è quello del rinnovamento della zona devastata. Ringrazia le autorità presenti del loro interessamento e prega di favorire gli sforzi della società. […] 