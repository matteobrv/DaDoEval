È noto che le due provincie strappate nel 1870 alla Francia erano riuscite a conquistare negli ultimi anni del dominio germanico una vasta autonomia che veniva esercitata dal Landtag di Strasburgo, vero parlamentino, di fronte al quale lo Statthalter ed i suoi ministri erano responsabili per l’amministrazione ed il potere esecutivo. Rientrata la Francia a Strassburgo, si ebbe subito un cozzo violento fra il regionalismo ormai caro ai lorenesi ed il centralismo amministrativo francese. Di questo cozzo abbiamo descritto altra volta gli effetti perniciosi. Clemenceau dovette correre ai ripari, sostituendo il commissario generale Hennesey con Millerand, il quale cambiò rotta, e mutò sistema. Niente di più istruttivo che seguire i decreti ed i provvedimenti di Millerand in questo secondo periodo. Fu un continuo disfare quanto di affrettato avevano fatto ed introdotto i centralisti. Per caratterizzare intanto il nuovo sistema ci basti ricordare le parole dette alla Camera da Millerand, divenuto presidente del Consiglio, durante la discussione del bilancio dell’Alsazia Lorena al 3 giugno 1920. «Ritengo – disse testualmente Millerand – che occorre del tempo per passare dal regime attuale al regime francese. Aggiungo che spero che particolarmente per quanto riguarda l’amministrazione, la Francia attingerà nell’Alsazia-Lorena insegnamenti ed informazioni preziosissime, e invocò con impazienza il momento in cui la Camera – nell’interesse dell’Alsazia-Lorena e del resto della Francia – esaminerà e voterà il progetto che deve sostituire il Consiglio superiore. Questa è, a mio parere, la condizione necessaria perché l’ordinamento attuale possa svolgersi verso un ordinamento diverso e perché il resto della Francia s’avvii, come mi auguro, verso il decentramento». In queste dichiarazioni è non solo espressa con grande chiarezza la tendenza autonomistica, ma è toccata anche in concreto la questione principale, cioè quella della rappresentanza regionale o, come noi diremmo, della Dieta. Clemenecau infatti, in un primo periodo, aveva istituito accanto al commissario generale una commissione consultiva, il Consiglio superiore dell’Alsazia-Lorena, composto di 32 membri, 11 francesi e 21 alsaziani e lorenesi. Ma il Consiglio fece cattiva prova. Da una parte, giacché tutti i suoi membri erano nominati dal governo, scontentava le nuove provincie, dall’altra sembrava già troppo ai centralisti della vecchia Camera francese, i quali si affrettarono a stabilire che il Consiglio superiore dovesse cessare di vivere tre mesi dopo l’inizio della dodicesima legislatura, tre mesi dopo cioè che le nuove provincie avessero potuto eleggere i propri deputati ed i propri senatori. Le elezioni si fecero nell’ottobre 1919 e la nuova Camera francese nominò subito una speciale commissione che dovesse studiare i temperamenti ed i modi con cui introdurre in Alsazia-Lorena la nuova legislazione. Ma le commissioni parlamentari, l’opera dei nuovi deputati mandati dalle provincie disannesse alle due Camere si addimostrarono inadeguate ed insufficienti per la buona amministrazione delle nuove terre. Bisognava creare un qualche cosa nella regione stessa che assumesse in tutto o in parte le funzioni della Dieta cessata. E qui le aspirazioni della deputazione lorenese trovarono un fortissimo appoggio nell’imbarazzo del governo. «Senza una rappresentanza regionale, – confessò in occasione del citato dibattito al parlamento francese, il commissario generale che sostituì Millerand, il signor di Allapetite –, mi è impossibile governare il paese. Ho bisogno, egli disse, del controllo e della collaborazione dei rappresentanti locali». Tali dichiarazioni valsero a superare tutte le obiezioni degli oppositori, e così andò formandosi alla Camera una maggioranza favorevole ad un ardito esperimento autonomistico. L’idea che bisognasse convocare a Strasburgo un parlamentino locale, il Consiglio regionale, si fece strada, tanto che se la Camera non fosse stata occupata da altri gravissimi problemi generali, l’istituzione di un consiglio regionale con determinati poteri legislativi sarebbe ora un fatto compiuto. Quello che non arrivò a fare il parlamento, fa ora in parte Millerand, con decreto-legge, pubblicando l’ordinanza che traduciamo più sotto. È un provvisorio ancora, ma è già un bel passo innanzi. Anzitutto il Consiglio generale, 30 membri su 35, è elettivo. Sono i deputati, i senatori, i consiglieri generali (in Italia si direbbe: consiglieri provinciali) che designano i nuovi rappresentanti regionali. In secondo luogo i poteri del consiglio sono bensì soltanto consultivi, perché solo una legge del parlamento potrebbe attribuirgli funzioni legislative, ma siccome è stabilito che il consiglio debba venir convocato 4 volte all’anno e il commissario generale è obbligato a sottoporre al suo voto il bilancio, ogni modificazione e novella di legge di ordine amministrativo ed economico, le istituzioni di carattere pubblico e i lavori pubblici, e siccome al consiglio è riservato anche il diritto d’iniziativa, è chiaro che il Consiglio generale ha di fatto la forza di essere e diventare quello che era prima la Dieta. Esso si conquisterà via facti un potere deliberativo, prima ancora che lo sancisca il parlamento. Confronti? I lettori comprendono senza che noi facciamo il parallelo. Anche l’esempio dell’Alsazia-Lorena deve confortare il Trentino ad insistere nella via che noi abbiamo già tracciata l’anno scorso. Il centralismo è pernicioso, le commissioni consultive di nomina governativa concludono poco e non corrispondono allo scopo. È necessario istituire una vera rappresentanza regionale elettiva. Il centro delle nostre aspirazioni autonomistiche è la Dieta. Bisogna volerla colla massima energia, bisogna conquistarla a qualunque prezzo! Il testo del decreto Art. 1. – In via transitoria, e fino all’istituzione di un Consiglio regionale nelle condizioni che saranno fissate, da una ulteriore legge, è istituito un Consiglio consultivo accanto al commissario generale della repubblica a Strasburgo. Art. 2. – Il Consiglio consultivo del commissariato generale comprende 35 membri, dei quali: 1. tre senatori, designati, in ragione di uno per dipartimento, dai senatori dell’Alto Reno, da quelli dal Basso Reno e da quelli della Mosella; 2. sei deputati, designati, in ragione di due per dipartimento, dai deputati dell’Alto Reno, da quelli del Basso Reno e da quelli della Mosella; 3. 21 consiglieri generali, designati in ragione di 6 dai consiglieri generali dell’Alto Reno, 8 dai consiglieri generali del Basso Reno e 7 dai consiglieri generali della Mosella; 4. cinque nominati in ragione della loro competenza e dei loro studi anteriori, con ordinanza del presidente del Consiglio, su proposta del commissario generale della repubblica a Strasburgo. Il Consiglio consultivo è presieduto dal commissario generale della Repubblica a Strasburgo; in caso d’impedimento, il commissario generale è supplito dal segretario generale del commissario generale. Art. 3. – Il Consiglio consultivo è convocato dal commissario generale della Repubblica, che lo riunisce almeno 4 volte all’anno; la durata delle sessioni e l’ordine del giorno è stabilito dal commissario generale. Art. 4. – Il Consiglio consultivo delibera ed emette il suo parere su tutte le questioni sorpassanti il territorio di un dipartimento che sono sottoposte al suo esame dal commissario generale. Esso è obbligatoriamente consultato: 1. sul bilancio delle uscite e delle entrate dell’Alsazia e della Lorena e su tutte le modificazioni al regime fiscale in vigore; 2. su tutti i progetti di legge e di regolamenti di ordine amministrativo o economico, interessanti l’insieme delle popolazioni dei dipartimenti dell’Alto Reno, del Basso Reno e della Mosella; 3. su tutti i progetti di modificazione delle circoscrizioni amministrate oltre quelle dei comuni e dei giudizi, 4. sulla creazione di tutte le istituzioni d’interesse pubblico comuni a più dipartimenti; 5. sui progetti di grandi lavori pubblici interessanti più dipartimenti. Art. 5. – Un segretario permanente è annesso al Consiglio consultivo: i direttori generali e i direttori dei servizi di amministrazione generale o i loro delegati compiranno, se è necessario, le funzioni di commissari del governatorato. Art. 6. – Prima di emettere il suo parere su una questione o su un progetto d’ordine economico o sociale, il Consiglio consultivo può sentire i rappresentanti delle professioni interessate a quelle questioni o a quel progetto: questi rappresentanti sono convocati dal commissario generale sulla proposta delle Camere di commercio, delle Camere di mestieri, dei sindacati e di altri gruppi professionali. Art. 7. Il presidente del Consiglio, ministro degli Affari esteri, è incaricato della esecuzione del presente decreto che sarà pubblicato nel «Giornale Ufficiale» e inserito nel «Bollettino dell’Alsazia Lorena». Dato a Rambouillet, il 9 settembre 1920. Il Presidente della Repubblica F.to Paolo Deschanel . Ministro degli Affari esteri Il presidente del Consiglio Firmato: Millerand. 