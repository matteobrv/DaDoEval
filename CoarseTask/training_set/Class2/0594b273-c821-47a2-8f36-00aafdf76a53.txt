Agli studenti cattolici, che domani si adunano a Rovereto, per l’annuale congresso, porgiamo il nostro saluto. Non è il saluto di prammatica, di convenienza: è il saluto del cuore, e risponde a un’affermazione e a un voto. Questa balda gioventù, che sente nello spirito l’armonia della fede e della scienza, non è un manipolo di gente che mira a scostarsi dalla massa del nostro popolo credente e lavoratore, per brillare in un isolamento superbo per quanto vano. Essa invece, ha chiara la coscienza del compito che le spetta, domani, nella vita turbinosa della società, di guida e di ausilio – non nel solo campo culturale, ma anche in quello, più vasto, morale ed economico – alle fiorenti e validissime energie di un paese fiero della sua fede, delle sue tradizioni, delle sue attività, fiducioso nel suo avvenire. E questo, certamente, affermerà il congresso di domani. Per il quale, oltre all’augurio che riesca pari, se non superiore, ai congressi precedenti, formuliamo il voto che inizi, in questo dopoguerra, una fervida intelligente ripresa di azione, che sia per durare instancabile, associata a quella di tutta la gioventù cattolica e a quella della stragrande maggioranza del Trentino, che, ne siamo certi, domani accompagnerà in ispirito, con profonda simpatia, i nostri accademici. 