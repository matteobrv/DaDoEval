Nel momento in cui fu in gioco il prestigio d’Italia nel mondo, l’opinione pubblica italiana diede di nuovo uno spettacolo consolante. La stampa greca, qualche giornale inglese e tutti i fogli dell’internazionale rossa avevano manifestata la speranza che il gesto di Mussolini fosse l’atto d’impulso d’un dittatore, dietro il quale stesse il popolo muto e l’opposizione antifascista s’appiattasse in agguato, per trar vantaggio da eventuali errori del partito dominante. Per giustificare tale speranza alla stampa estera non mancavano indizi, suggeriti dalle lotte della politica interna italiana. Quando organi autorevoli del partito che governa, cercano di identificare il proprio partito colla Nazione, tentando di relegare gli altri tutti nell’Antinazione, è naturale che all’estero qualche malevolo possa far credere che in Italia esistano milioni di uomini e correnti notevoli della vita pubblica le quali non sentono né coltivano l’amor di patria; tanto che nei rapporti internazionali più agevole riesca il trascurare il prestigio e lo svalutare la forza morale d’Italia. Non occorrono speciali cognizioni demografiche e statistiche, per concludere che, se coloro che in certa stampa vengono proclamati «nemici della patria» alla Patria fossero davvero ostili o anche solo tepidi ed incerti amici, l’Italia sarebbe uno Stato moralmente parlando indebolito, anche se potesse disporre di accresciute forze militari. Ma per fortuna la stampa estera, prendendo certe violenze verbali troppo alla lettera, si è ingannata; e ha dovuto disilludersi. I così detti «nemici», i popolari in testa, si sono affrettati a dichiararsi con tutta l’energia per l’azione del governo, non discutendo, non criticando, non sollevando obiezioni, ma proponendo in questo momento di dare all’estero la sensazione che l’on. Mussolini, nell’atto che difende i diritti e il prestigio della Nazione, interpreta il pensiero e il sentimento di tutto il popolo italiano al di sopra delle interne divisioni. Questa voce non riuscirà all’estero come sospetta d’ufficiosità: è la voce dei giornali di un partito che è tenuto lontano dalla più piccola briciola del banchetto ministeriale, di un partito che ebbe in molte provincie le sue organizzazioni vessate, le sedi devastate, i giornali incendiati, le sue amministrazioni comunali e provinciali defenestrate. Questa voce quindi è libera e sovrana e non esce fuori dallo stridore della chiassosa contesa d’ogni giorno, ma sorge su pacata, solenne, irresistibile, dalle profondità della coscienza nazionale, ed è la vox sanguinis, l’eterno canto della Patria. Il mondo non può aver dubbi che se domani il popolo italiano fosse chiamato a ulteriori sacrifizi, rinnoverebbe con la stessa unità morale il morale della resistenza dopo Caporetto. Molto meno sarebbero fondati dei dubbi riguardanti la nostra terra trentina riguadagnata da poco all’Italia. Che importa se qualche autorità, dimentica che non rappresenta il Governo di un periodo, ma la Patria secolare, infligge odiosi ostracismi e, se potesse, condannerebbe alla morte civile? Che importa se in qualche comune per l’arrembaggio dei posti, s’ingabbia la Patria entro le sbarre di un partito? Niente paura! Nessuna pusillanimità. Fare a fronte alta il proprio dovere con dignità, con coscienza. E guardare all’Italia! Superare coll’onestà e colla tenacia dei propositi le diffidenze irragionevoli, alimentate da certi sfruttatori. E guardare all’Italia! Resistere all’impulso di una reattività troppo spesso messa alla prova e fare opera di pace e di ordine e tener alta la legge. E guardare all’Italia! Non dubitate! Verrà giorno in cui questo popolo svalutato ora da una raffica ostile nella sua massa di contadini, d’impiegati e di piccolo borghesi, s’imporrà al giudizio di governatori e commissari; sentiranno allora che queste sono sempre le masse del 1918 che, lagrimando di gioia, accoglievano cogli osanna l’Esercito liberatore; che sotto la crosta mentale vibra un cuore saldissimo provato da dolori che altri non conobbe e che quando sopra l’anonima folla si leva il tricolore vi si ricostituisce immediatamente quell’unità morale che nei primi anni del dopo guerra attutì le lotte di parte e mortificò ogni asprezza della vita pubblica. E forse concluderanno che questo popolo si è conquistato il diritto di godere maggior fiducia. Intanto, consapevoli dei doveri e dei diritti in uno Stato libero e forte, guardiamo soprattutto all’Italia! 