Vienna, 2 aprile Tra Weimar e Belgrado lungo la valle del Danubio e i suoi confluenti Vienna rimane tra la Baviera e l’Ungheria come un’isola: s’incrociano qui gli echi della «socializzazione integrale» che sta attuando a Monaco il prof. Neurath coi rumori degli esperimenti bolscevichi, inaugurati dal governo rivoluzionario a Budapest. Sarebbe errato il ridurre entrambi questi avvenimenti a proporzioni di incidenti semplicemente sintomatici, mentre secondo il nostro parere si tratta di veri e stabili rivolgimenti sociali. A Budapest è il partito socialista, il quale pur avendo, come in Germania e in Austria, combattuto la corrente comunista, si è dopo le dimissioni di Karoly alleato coll’ala più radicale del movimento operaio, costituendo un governo leninista . Un apostolo del socialismo ufficiale s’è assunto nell’Arbeiter Zeitung il compito di difendere il poco coerente atteggiamento dei suoi compagni. Suo argomento principale di difesa è stato, che l’Ungheria era ormai socialmente così distrutta, l’ordine politico sociale borghese era talmente minato per la guerra e per le conseguenze della guerra che una ricostituzione sulla vecchia base appariva impossibile e che perciò più facile sembrò ancora l’audace esperimento del comunismo completo. Intanto benché all’estero si voglia ridurre questa rivoluzione proletaria a una dimostrazione contro l’Intesa, è giocoforza rilevare che essa contiene in sé i due elementi costitutivi del bolscevismo puro e semplice con carattere permanente e punto incidentale. È stato attuato cioè anche in Ungheria il sistema dei consigli degli operai e dei soldati, ossia, abolendo il sistema democratico parlamentare, è stata introdotta la dittatura d’una sola classe, o meglio, d’un gruppo relativamente piccolo della classe stessa. In secondo luogo è stato introdotto l’esercito rosso, ossia la forza armata è unicamente nelle mani d’un organo di classe e si compone di volontari pagati a spese dello Stato per tenerne assoggettata la maggioranza della popolazione. Le misure che vennero prese, ancora nei primi giorni non lasciano dubbio che i comunisti, i quali appariscono – se si vuole distinguerli ancora dai socialisti propriamente detti – nell’attuale governo dei trenta in minoranza, hanno tuttavia un influsso decisivo. Ancora nei primi giorni venne proclamata e attuata la socializzazione della abitazioni a Budapest, così che tutti in città ora devono pagar pigione, anche i proprietari delle più grandi case, poiché le case stesse appartengono ora non più ai loro proprietari, ma allo Stato, che le appigiona ai cittadini. Venne inoltre introdotta la socializzazione delle banche; sequestrate tutte le scorte di viveri nei negozi e suddivise con un sistema razionale, proclamando che nessuno il quale non si dedichi a un lavoro manuale o intellettuale riconosciuto dallo Stato come proficuo non ha diritto ad alcun favore sociale e nemmeno alla razione di viveri. Infine, ancora nei primi giorni, il governo bolscevico si avventurò sul terreno delle riforme politico morali e pubblicò una pazza ordinanza sul matrimonio, dichiarando che qualsiasi uomo sia celibe o maritato, il quale convive da un anno con una donna, ha diritto di presentarsi all’autorità politica dichiarando questo fatto e pretendendo con ciò il riconoscimento di questa convivenza come vincolo civile riconosciuto dallo Stato. Lo Stato stesso provvederà a mantenere i figlioli di primo letto, che in tal modo fossero rimasti senza padre o senza madre. A consolidare tale situazione politica i bolscevichi provvedono con leggi eccezionali le quali aboliscono la libertà di riunione e di associazione per i borghesi, monopolizzano la stampa al servizio del commissario di propaganda (niente di più curioso che leggere ora il Pester Lloyd noto organo della plutocrazia, che deve ora scrivere articoli ammirativi per l’espropriazione) e sovrattutto pubblicando una legge elettorale, la quale esclude dal diritto di voto per i «consigli», «tutte le persone, dice il decreto, intermediarie del lavoro altrui», negozianti, per esempio, che sono un inutile incomodo fra il compratore ed il venditore ed i preti, i quali sono alla più – come dice lo stesso decreto – intermediari di preghiere. Il rivolgimento di Budapest è stato salutato a Vienna da un telegramma di adesione molto caldo ed entusiastico del consiglio centrale degli operai e dei soldati in Austria; e da questo s’è potuto capire che se a Vienna il consiglio dei soldati finora è apparso un congegno politico del tutto innocuo e moderatore, ciò non è perché fra le idee dei suoi componenti e quelle degli altri consigli più ardimentosi dell’estero regni una differenza sostanziale, ma perché a Vienna per molte ragioni e sovrattutto, perché si ha bisogno dell’approvvigionamento dell’Intesa, non si ritiene giunto ancora il momento opportuno di tentare l’esperimento della dittatura proletaria. L’Arbeiter Zeitung stessa che evidentemente sente nell’aria la suggestione del caso di Budapest ha tentato in una serie di articoli di dimostrare ai suoi lettori come l’Austria non si presti a un’imitazione del sistema ungherese o russo, poiché se venissero introdotti i consigli degli operai, dei soldati e dei contadini, questi ultimi riuscirebbero nella grande maggioranza cristiano sociali, ossia si arriverebbe allo stesso contempramento di rappresentanze che esiste attualmente nell’assemblea nazionale; si avrebbe un governo sulla base dello stesso compromesso su cui poggia l’attuale, colla differenza che il proletariato si assumerebbe apparentemente tutta la responsabilità, mentre sarebbe frenato nelle sue iniziative dai consigli dei contadini. Meno attrazione poteva esercitare sul pubblico viennese il sistema di governo introdotto in Baviera. Qui più che con rivoluzionari della piazza abbiamo da fare con rivoluzionari di gabinetto. Un professore, il Neurath assieme con altri 2 compagni ha pubblicato prima in Sassonia e ora sta attuando in Baviera una serie di progetti di legge per la così detta socializzazione integrale dello Stato. A differenza cioè del programma accolto dai socialisti ufficiali nell’assemblea di Weimar cioè della socializzazione di quei mezzi della produzione che sono maturi per una simile trasformazione, il Neurath vuole la socializzazione di tutti i mezzi di produzione, negando che un qualsiasi provvedimento parziale possa produrre gli effetti che i socialisti hanno sempre sperato dall’attuazione di tutto il sistema comunista. Bisogna, egli dice, non accontentarsi come Scheidemann ed Ebert , di socializzare le miniere, le foreste, i petroli ecc., ma se si vuole superare il sistema capitalistico, bisogna espropriare tutta la proprietà privata e socializzare tutto il possesso sia agricolo che industriale, che commerciale. Intanto, da bravo professore, egli ha incominciato col fondare un ufficio centrale di statistica, ove si elaborano proposte concrete. Se Ludendorf , egli ha detto, è riuscito ad organizzare economicamente ed industrialmente tutta la Germania per sostenere la guerra, perché non potremmo noi trovare nel popolo tedesco lo stato maggiore che organizzi scientificamente il comunismo? – L’accenno a Ludendorf vi ricorda subito una cosa: che il militarismo prussiano e il socialismo comunista provengono dallo stesso paese d’origine e sono entrambi incarnazione d’una stessa filosofia e concezioni della stessa razza germanica. È fatale che in Germania dopo Ludendorf venga il prof. Neurath. Per queste stesse ragioni però non è da ritenere che codesto integralismo comunista d’indole professorale possa attecchire qui in Vienna. Lasciati a sé, i rappresentanti dell’assemblea nazionale austriaca, si manterranno su quella linea di compromesso, sulla quale si muovono ora socialisti e cristiano sociali assieme. Avete rilevato, che nella nuova repubblica per la socializzazione si è proclamata non la dittatura di qualche «incaricato dal popolo», ma si è dato incarico ad una commissione mista di socialisti e cristiano-sociali nella quale presiede un socialista accanto ad un prete, il prof. Seipel , ministro per brevi giorni col prof. Lammasch ? La commissione ha già elaborata una legge per l’espropriazione e la socializzazione. È in essa che noi troviamo i termini d’un progresso possibile senza nuove tirannie ed un giusto contemperamento fra il diritto di proprietà ed il diritto che, secondo la vecchia dottrina dei Padri, ha la società di reclamare che del possesso venga fatto il miglior uso per il bene sociale. L’assemblea viennese dunque si trova, socialmente, sulla via giusta e purché resista alle tentazioni esterne, e segua solo le proprie inclinazioni è certo che procederà su di essa. Ma d’altro canto non si può negare che le tentazioni vicine sono assai pericolose e che nella repubblica austro-tedesca non esiste che un esercito volontario di 30 mila uomini in mano non del governo, ma di un consiglio di soldati, il quale almeno teoreticamente, ha telegrafato il suo plauso ai comunisti di Budapest. Un sistema quindi come a Monaco, o una pazza rivolta come a Budapest, non sembrerebbero a Vienna prevedibili. Ma chi può escludere un colpo di pazzia, un esperimento di esaltati? 