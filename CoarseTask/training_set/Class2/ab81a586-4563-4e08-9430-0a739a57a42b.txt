La stampa conservatrice dell’Alto Adige va da tempo pubblicando degli articoli e delle informazioni, che essa vanta come provenienti da «fonti speciali», sulla futura circoscrizione della diocesi di Trento e di Bressanone e sui progetti per la nomina del vescovo di questa sede . La cosa, attesa l’insistenza con cui i tedeschi vi ritornano sopra ad ogni tratto, ci è parsa meritevole di essere vista un po’ da vicino. Ci siamo perciò rivolti a persona che in proposito può saper qualche cosa, e questa persona infatti, dopo le prime solite cortesi ripulse, ha acconsentito a chiarirci alquanto la ormai abbastanza intricata questione. Le abbiamo chiesto anzitutto se avesse letto l’articolo del Tiroler di sabato 5 febbraio, al che ella rispose positivamente confessando di seguire con una certa curiosità quanto i giornali conservatori dell’Alto Adige tedesco vanno stampando in proposito, per confrontare quello che si dice pubblicamente e quello che invece si manovra in privato (poiché l’egregio nostro informatore sembra essere al corrente anche di quanto nei circoli clericali tedeschi si dice in privato a proposito del problema della Venezia Tridentina) e veder così come si monta la situazione. Noi abbiamo cercato il più presto possibile, nonostante la riluttanza del nostro informatore, di tirare il discorso sulla vacanza della sede vescovile di Bressanone. Sta il fatto, ci ha risposto il nostro informatore, che essendo morto il vescovo di Bressanone soli pochi mesi prima dell’armistizio, il quale doveva far passare la città stessa di Bressanone e la parte minore della sua diocesi all’Italia, mentre la maggiore e più popolosa è al di là del Brennero, la cattedra di S. Cassiano non poteva essere subito coperta e sta anche il fatto che non si poteva pretendere che l’Italia aggradisse il candidato già preconizzato per la successione dal momento che, dopo l’armistizio, egli ebbe a dimostrare assai poco tatto. Però bisogna affermar subito che il chiasso che fanno intorno a questa questione certi giornali tedeschi è nient’altro che una montatura perché non sembra constare affatto, almeno per quanto ne posso saper io, che si abbia intenzione di eleggere vescovo di Bressanone un italiano e meno che meno di trasformare quella parte di diocesi di S. Cassiano che sta di qua dal Brennero in un vicariato di Trento. Del resto, ha soggiunto il nostro egregio informatore, è interessante osservare una cosa che mi pare anche, se non ho preso abbaglio, abbastanza evidente: l’imbarazzo in cui, a proposito di questa stessa questione, si trovano i tedeschi, che forse non è una delle ultime cause del tanto strepitio che fanno. Veda un po’. Da una parte, come si legge anche nel recente articolo del Tiroler, si protesta contro un’eventuale separazione di quella parte della diocesi di Bressanone che sta a nord del Brennero da quella che sta a sud, perché, si dice, ciò è contrario ai diritti storici, alle tradizioni, e a tante altre belle cose simili. Dall’altra, misconoscendo affatto altri diritti storici molto più antichi, si vorrebbe annettere a Bressanone quella che chiamerò la parte tedesca della diocesi di Trento. Ma un altro imbarazzo non confessato, ma da quanto so, non meno sentito, è che a Bressanone non riescono a trovare un candidato alla mitria che s’imponga. Infatti, supposto che anche gli alto atesini abbiano la cortesia di ammettere che non si potrà andare a prendere per pastore di una diocesi di confine un suddito estero, e che anche il governo italiano, in questo riguardo si farà lecito di manifestare il suo sommesso parere, il futuro vescovo, se lo si vuole indigeno, dovrebbe essere scelto tra i sacerdoti del moncone di qua dal Brennero. Ma chi sa come, in questa cerchia assai ristretta, a coprire posti di gran lunga meno importanti, non si sappia a che santo votarsi per trovare la persona adatta, non stenterà a comprendere che non ne salta fuori da oggi a domani un vescovo. Si fanno bensì, un po’ per pettegolezzo, un po’ per passatempo, dei nomi, ma è caratteristico che nessuno sia molto quotato, e che anzi ognuno susciti delle forti opposizioni. E quando si parla a quattro occhi le stesse persone più influenti confessano la fatale mancanza dell’uomo, e talvolta si lasciano scappare un: vedrete che finiremo col ricevere un vescovo italiano! – Crede Lei possibile la cosa? – Io non credo nulla. Ma vi faccio un’ipotesi. Se la S. Sede messa nella necessità di provvedere e non avendo un tedesco da mandare a Bressanone, dovesse scegliere un italiano, naturalmente uno che conosca perfettamente la lingua del paese, vi pare che faccia un bel servizio alla causa la stampa cattolica che già ora, senza saper nulla, fa un «can-can», invocando i ricordi di Andrea Hofer e della rivoluzione contro i Bavaresi, seminando la diffidenza e il malcontento tra il popolo, e rendendo ancor più intricata la situazione di una difficoltà già così grave per se stessa? Del resto, il terrore che ostentano i tedeschi per un vescovo italiano è evidentemente dettato da una mentalità tutta austriaca, mentalità cioè che non sa concepire un vescovo il quale non sia un agente del governo, mentre in Italia i vescovi sanno benissimo fare il loro dovere e sanno com’essi devono svolgere un’attività ispirata soltanto agli interessi spirituali del paese loro affidato. – E riguardo alla separazione della parte tedesca della diocesi di Trento e rispettiva aggregazione a quella di Bressanone, che cosa mi sa dire? – È un problema delicato, sul quale mi permetterà di non esprimerLe la mia opinione personale. Chi avrà a decidere su di esso dovrà tener conto di molti elementi e molti fattori, e mentre i tedeschi ne fanno una questione sopratutto politica, e noti che è nata già durante la guerra per motivi pangermanistici, essa dovrà invece essere considerata con criteri ecclesiastici e un po’ anche con criteri nazionali. Ma a questo ci pensi chi tocca. Solo una cosa io Le posso assicurare, e cioè che tutte le notizie in proposito date dal Tiroler e simili amici, che si vantano ben informati, sono cervellotiche. La S. Sede non è come un governo Nitti qualunque che si lascia imporre da un qualunque «Deutscher Verband» , e quando la famosa commissione Toggenburg andò in Vaticano a presentare i «postulati» ecclesiastici dei tedeschi, la si lasciò parlare, ma l’unica risposta che ottenne fu: vedremo e faremo. D’allora in poi i tedeschi, quantunque abbiano più volte cercato di sondare il terreno, non hanno più saputo nulla, ed essi sono dominati da una vera curiosità morbosa su quello che si sta preparando, morbosa ma insoddisfatta. E le «autorevoli» affermazioni del giornale di Bolzano non sono probabilmente che un sondaggio, oltre che l’espressione di un pio desiderio. E un’altra cosa Le soggiungerò. Anche l’agitazione, che, a credere a certuni, vi sarebbe nella parte tedesca della diocesi di Trento per l’unione a Bressanone non è se non una montatura di pochi, ed ha finalità nettamente politiche. Potrà avvenire che la S. Sede trovi opportuno questo spostamento di confini, potrà anche essere che riesca utile sotto vari aspetti, io come ripeto, su ciò non mi pronuncio e non mi ritengo nemmeno competente a giudicare; ma sta il fatto che, tolti pochi maneggioni, né il clero né la massa delle popolazioni si interessa punto per questa questione o si mantiene indifferente o manifesta una certa ostilità. Bisogna ammettere però, – ha conchiuso il nostro interlocutore sorridendo, mentre ci congedava – che se questa unione avvenisse, il campo di ricerca per un vescovo di Bressanone si allargherebbe alquanto, e forse per qualche autorevole informatore sarebbe una certa «chance». 