Non ci siamo mai occupati del contegno di certi liberali dirigenti e specialmente del loro giornale, quantunque le goffe evoluzioni che hanno compiuto durante la campagna e le stridenti manifestazioni contradittorie, che sono registrate nella raccolta della Libertà, fossero argomento attraentissimo per la satira più esilarante. Ci siamo accontentati di pensare, come pensavano e, a quattr’occhi, confessavano molti liberali, che piuttosto che precipitare da un atteggiamento di dignità e di carattere alla funzione di «personale di servizio» del fascismo era preferibile scomparire dalla scena politica. Non l’abbiamo tuttavia né scritto, né stampato, perché non ci si accusasse di mettere il naso in casa altrui o di voler speculare su di un evidente infortunio politico. E abbiamo mantenuto il silenzio anche quando il contegno dell’organo liberale nell’ultima vigilia si trasformò in evidente omertà cogli atti di sopraffazione compiuti contro di noi . Pensate: un giornale subisce l’occupazione e i suoi uffici vengono messi a soqquadro, tanto che sfuggono solo per l’intervento della forza pubblica all’incendio, che già era appiccato. Esso tenta tuttavia di uscire, ma di fronte a ripetuti e vani tentativi, dopo che la P. S. ebbe dichiarato di non essere in grado di proteggere il trasporto delle copie fino alla stazione, deve rinunziare alla spedizione; e poiché tra il personale si è propagato il panico, deve rinunziare del tutto alla pubblicazione per tre giorni. È in via di fatto la soppressione della libertà di stampa. In simili occasioni, i giornali del Regno hanno sempre avuta una parola di protesta o almeno di disapprovazione. La Libertà ha taciuto. Pure nemmeno questo è valso a strapparci una parola di commento. Ma ieri abbiamo letto un articolo così indegno che non possiamo più trattenere la nausea. La Libertà arriva al punto di scrivere che noi abbiamo inventata perfidamente la favoletta della violenza, per creare ad arte un ambiente di panico che ci potesse giovare a scopo elettorale. Ora, di fronte a quanto si è svolto innanzi agli occhi del paese, la mistificazione della Libertà non ha prospettiva di ottener credito; e potremmo passarcene, come del resto. Senonché questa volta non vogliamo perder l’occasione di documentare come sia stato creato – contro ogni nostro sforzo e ogni nostro interesse – lo stato d’animo della vigilia elettorale. Non ricorderemo gli atti personali di diffida, dei quali abbiamo riportata qualche prova, non la scenata notturna di Lodrone ; ma ci basti riferire ora – perché prima noi «creatori del panico» ci siamo ben guardati dal registrarle – alcune manifestazioni verbali e organizzative del fascismo locale. Il Brennero nel numero di domenica 30 marzo , annunziava l’organizzazione delle squadre d’azione per la bisogna elettorale. I compiti di queste squadre erano segnati in un appello dello stesso giornale che diceva: «Camicie nere! Squadristi! Come una volta, così oggi il Duce vi chiama… Adunata! Camicia nera, calzoni grigio-verdi, e il manganello. Così. Poiché la vostra fede, ch’è la patria, è contaminata da un ammasso brulicante di luridi vermi, schifosissimi, che appestano l’aria, che inciampano il cammino al Duce. Adunata! In questa settimana di passione sublime, le legioni s’inquadrano. Come i rivi formano i torrenti, e i torrenti i fiumi, così i manipoli formano le centurie e le centurie le legioni. E la grande fiumana di giovani vite batte tutte le strade, percorre tutte le valli, scorazza per tutti i piani, sale in vedetta su tutti i monti. Riecheggia il formidabile urlo di un giorno: A noi! A noi! Camicie nere, vecchi squadristi! È necessario imporsi ed affermarsi fascisticamente come è necessario il pane per vivere. È necessario ripulire la patria dal luridume dei politicanti d’ogni opposizione, dal vecchiume d’ogni passatismo, come è necessario creare per migliorarsi. Camicie nere, vecchi squadristi! A chi la patria? A chi il governo? A chi il Trentino? A noi! A noi! A noi! A costo d’ogni sacrificio d’ogni rinunzia; a costo di tutto». E perché fosse ben chiaro per chi era destinato tale mansueto linguaggio, nello stesso Brennero in un altro articolo si scriveva dei popolari: «L’innominabile ignominia di questi massacratori del Trentino, deve essere stroncata senza remissione. Non li risparmino i nostri propagandisti; non lascino loro tregua tutte le camicie nere; li sorveglino i nostri fiduciari ed i nostri amici come dei vigilati speciali, come dei sovversivi della peggiore, della più raffinata specie, quali sono». L’organizzazione delle squadre era stata ordinata dalla reggenza fascista con circolare N. 80 (N. 734 di prot.) la quale ordinava la loro dislocazione da giovedì 3 aprile e assegnava loro anche il compito di «frustrare ogni tentativo di propaganda sovversiva». Ora quale meraviglia se questo conclamato risorgere dello squadrismo, aggiunto al minaccioso linguaggio del giornale fascista, aveva creato in molti uno stato d’animo pieno di apprensione? Quale meraviglia se le violenze avvenute in altre regioni davano alle cose e alle parole un significato che da alcuni era voluto e per altri era forse preterintenzionale? Noi però tanto ne volemmo fare una speculazione che durante la campagna non ne prendemmo nemmeno atto, studiandoci di infondere dappertutto la sicura persuasione che la giornata elettorale sarebbe stata tranquilla. E se si tolgono non poche intimidazioni e bastonature contro nostri propagandisti ed il gravissimo caso di Levico , inaudito per la nostra provincia, ammettiamo volentieri che la giornata fu calma e non vi fu alcun atto di esteriore coazione della libertà di voto. Ma il clima era stato creato così contro la nostra volontà, contro i nostri sforzi, contro il nostro interesse. Né sembra che il Brennero voglia mutar tattica se leggiamo nel peana di martedì che avendo i fascisti subito anche delle violenze (superior stabat lupus!) «la prossima prova useremo la maniera forte; occhio per occhio, dente per dente, e peggio». Ora trovi la Libertà un esempio solo di un linguaggio consimile da parte nostra; registri questi ed altri documenti di violenza verbale che può trovare, a scelta, nella raccolta del giornale suo alleato e poi ripeta che i popolari ebbero la perfidia di creare ad arte uno stato d’animo di panico elettorale. No, la serenità primaverile che voi sognate è una mistificazione o un pio desiderio. Se è la prima ci basta d’averlo dimostrato, se vuol essere invece un desiderio, i liberali, a cui i fascisti devono parte notevole dei risultati ottenuti , hanno ora il mezzo di esigere il compimento. Si torni a discutere e a battersi in perfetta libertà, senza mobilitazioni, senza squadre, senza manganelli; e se i liberali otterranno questo, noi non vorremo astenerci dal rilevare questa conseguenza buona del loro atteggiamento discutibile. 