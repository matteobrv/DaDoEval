Negli ultimi attacchi della campagna elettorale c’era qualche propagandista rosso, il quale reclamava per il partito socialista il merito di aver conquistato il suffragio universale e, in compenso, chiedeva l’appoggio degli elettori, specie dei contadini. Cinque giorni dopo le elezioni l’Internazionale recava un articolo intitolato «preti e frati alle urne», il quale incominciava così: «Neghiamo in modo categorico che i chierici abbiano diritto al voto. Per noi, abituati a considerare come cittadini coloro i quali lavorano e producono, e per ciò essi solo aventi diritto alla funzione politica, per equità giuridica consideriamo come una fra le tante sopraffazioni borghesi la partecipazione dei preti alle urne». In questa negazione c’è tutta la nuova teoria soviettista, in quanto vi è più di contrapposto alla vecchia teoria del suffragio universale e della democrazia parlamentare. S’incomincia col negare la cittadinanza agli ecclesiastici, considerandoli forze improduttive, giacché i socialisti increduli e materialisti non sanno valutare l’opera morale del clero; e dal clero si passerà colle esclusioni a tutte le altre categorie che non si occupano di lavoro manuale. Così si gettano le basi dello Stato socialista, su tali principi si fonda la dittatura del proletariato. Il loro esperimento in Russia ci serva di ammonimento. La Duma, la rappresentanza parlamentare, eletta in base al suffragio universale ed eguale, venne sciolta e dispersa colle mitragliatrici di Trotzsky, e al sistema democratico parlamentare venne sostituita la rappresentanza della «popolazione laboriosa». Questa rappresentanza è costituita dai soviety, locali, distrettuali, provinciali e regionali. Questi soviety o consigli degli operai e dei contadini vengono eletti nelle fabbriche maggiori, nei sindacati e per i lavoratori a domicilio, nei rioni operai. Tutto il resto dei cittadini non ha diritti, ma solo doveri. È vero anche i «contadini poveri» sono chiamati a votare, ma è caratteristica qui l’eguaglianza del voto socialista. Per fare un operaio ci vogliono cinque contadini. Al soviet provinciale mandano un deputato due mila operai delle città e 10 mila contadini dei villaggi; al soviet regionale mandano un deputato 5 mila operai e 25 mila contadini; al congresso panrusso dei soviety (parlamento) mandano un deputato 25 mila operai, ma i contadini per avere un deputato, devono essere 125 mila! I bolscevichi hanno paura dei contadini e perciò non potendo negare loro totalmente il diritto di voto, glielo concedono in misura ridotta. Ma non basta. Tutto questo sistema di soviety esiste solo in teoria, non in pratica. In Russia, scrive il Nofri , membro della Missione socialista italiana in Russia, «i soviety raramente esistono nominalmente, mai funzionano realmente». Anche questa ridotta democrazia dei «consigli» si addimostrò inadoperabile nello Stato socialista; e s’introdusse perciò l’art. 25 della costituzione, in base al quale ogni gruppo anche della cosiddetta popolazione laboriosa «può essere privato di tutti i diritti politici, se la sua attività viene riconosciuta come dannosa alla rivoluzione». L’applicazione di tale disposizione veniva affidata alla famigerata Ceka, una società di poliziotti che escludono semplicemente dal diritto di voto tutti coloro che potrebbero votare contro il regime bolscevico. Evidentemente è ad uno Stato ideale consimile che aspirano anche i socialisti dell’Internazionale, ad uno Stato, in cui gli unici moralisti con pieno diritto di voto saranno i conferenzieri rossi e gli unici intellettuali parificati ai lavoratori manuali saranno i segretari delle Camere del lavoro. Questo è il diritto nuovo che ci vaticina il giornale di Trento, questo il regno di luce nel quale veniamo invitati ad entrare. Sentite come chiude l’articolo dell’Internazionale: «Se lo scudo crociato poté essere forza del potere feudale nei secoli lontani; se oggi segue l’onta di un potere che vuole arginare la riscossa contro la borghesia da parte di chi lavora, non potrà però arrestare il diritto nuovo che già ha posta sua sede sulle rovine di una infamia che non ha nome e che gli uomini ha introdotti in un regno di luce… che non è quello dei ceri del tempio». 