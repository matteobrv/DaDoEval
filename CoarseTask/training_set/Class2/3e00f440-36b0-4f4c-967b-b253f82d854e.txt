Dopo la favorevole accoglienza della nostra idea, lanciata attraverso le sezioni della valle, in seguito alla deliberazione dell’adunanza di direzione a Trento, ci troviamo ora proprio alla vigilia del nostro primo convegno. Era sentita ormai, come un ardente bisogno di vita, la necessità di riunirci a un convegno che si estendesse a tutti i soci del Partito popolare che abitano la zona devastata, per sollecitare tra loro un affiatamento che li incoraggi alla lotta ideale, e per concretare un nuovo voto di popolo i reclami che dovevamo presentare al governo, onde provvedesse con la necessaria larghezza e prontezza al risorgimento di quella parte del paese che per il bene della patria sofferse i sacrifici più grandi. Ed è per questo che facciamo appello alla solidarietà di tutte le nostre Sezioni, perché vogliano partecipare alle adunanze con il maggior numero di soci, perché concorrano tutte a portar il loro senno e la loro voce in favore del nostro paese. Oltre all’on. Degasperi, interverranno anche l’on. Coris , deputato di Verona e l’on. Cingolani , già vicesegretario del partito e deputato di Perugia. La presenza di questi rappresentanti del popolo varrà ad accrescere la serietà e la solennità della nostra manifestazione, ed essi si faranno interpreti dei nostri desideri dinanzi al Governo di Roma. Il convegno è convocato a Rovereto per la domenica 21 dicembre nel salone del Ricreatorio A. Rosmini col seguente ordine del giorno: «Ore 9.30-12 Discussione dei seguenti problemi della zona devastata: 1. Ricostruzione immediata dei fabbricati; 2. Distribuzione equa e ragionevole ai comuni e alle famiglie di speciali sussidi governativi che si devono chiedere urgentemente; 3. Esenzione temporanea da ogni imposta e tassa; 4. Approvvigionamento della zona; 5. Igiene della stessa; 6. Risorgimento delle industrie di Rovereto; 7. Patrimonio zootecnico (animali da latte e da tiro); 8. Provvedimenti agricoli; 9. Valuta e titoli; 10. Regolazione delle poste rurali; 11. Tramvie e ferrovie; 12. Insegnamento religioso nella scuola; 12. Sicurezza pubblica. Pomeriggio Ore 14, a) Presentazione e votazione degli ordini del giorno formulati e discussi al mattino. (Relatore prof. Enrico Tamanini); b) Il nostro programma – On. dott. A. Degasperi; c) Parole dell’on. avv. Giovanni Battista Coris, deputato di Verona; d) Parole dell’on. Cingolani, già vicesegretario del Partito e consigliere municipale di Roma; e) Chiusura del convegno. La mattina i soci sono pregati di intervenire alla s. Messa letta da mons. arciprete di S. Marco nella cappella del Ricreatorio». Quanti degli amici si sentono di prender parte alla discussione siano i benvenuti per il mattino; tutti gli altri non manchino assolutamente all’adunanza del pomeriggio. I partecipanti porteranno seco l’invito personale, di cui la loro Sezione li provvederà. È dovere d’ogni ben pensante e amico d’intervenire al primo nostro convegno regionale, poiché l’organizzazione nostra s’imporrà sulle decisioni riguardanti la nostra zona devastata ed avrà il cosciente sentimento di aver provveduto colla sua azione al risorgimento economico della stessa. Sono tali i problemi da discutere che certamente nessuno negherà il suo aiuto in pro di essi, ma ognuno vorrà contribuire almeno colla sua presenza a farli valere. LA DIREZIONE della Sezione roveretana del P.P.I. 