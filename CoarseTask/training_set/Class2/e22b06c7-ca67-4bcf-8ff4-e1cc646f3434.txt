Del governo e del fascismo non si può parlare che per dirne bene. È logico quindi che, per non mentire, non ne parliamo. In luogo di dirlo, limitiamoci a pensarlo. Ecco: cinque minuti di silenzio in muta comprensione fra noi e i lettori. Uno, due, tre, quattro, cinque: fatto? Ora che siamo intesi, possiamo passare ad altro. Discorriamo per esempio dell’Aventino. L’argomento è di grande attualità, perché ne parlano tutti: i fascisti per dirne male, gli oppositori per poter colmare i vuoti che l’interrotta tradizione di sparlare del governo ha lasciato nelle colonne dei giornali. Dicono dunque i governativi che la opposizione è sfiancata, immobilizzata, annientata, che l’Aventino è finito, morto e sepolto. Difatti, che faceva prima l’Aventino, quand’era vivo? Degli ordini del giorno e dei manifesti. Ebbene oggi non li fa più o, se li fa, diventano dei documenti riservati ad un circolo melanconico di amici silenziosi. La cosa sembrerebbe conclusiva. Invece come va che da quindici giorni non si parla che di questo morto, e continuamente si formulano dei pronostici su questo cadavere? Ma codesto è un morto che cammina! Peggio, è un morto che fa camminare! Innegabilmente anche l’Aventino, come tutte le cose di quaggiù, procede ogni giorno verso il suo termine mortale. Ogni giorno si fa un passo verso la tomba. Ma questo è un morto che vuole buona compagnia. L’Aventino muore, se non oggi, domani, ma con lui muore Montecitorio e l’opposizione trascina con sé nell’avello anche la maggioranza plebiscitaria di 4 milioni di voti, quella dama a cui gli aruspici fascisti avevano profetizzata una vita così brillante, così tranquilla, così lunga! In verità non sappiamo ancora quando scoccherà l’ora fatale; ma già i necrofori sono all’opera. I prefetti sono stati chiamati, alla spicciolata s’intende, «ad limina» per dare un esame in geometria elettorale. Il quesito era: come si debbono disegnare le circoscrizioni, perché superando ogni obiezione topografica, linguistica ed economica, si giunga al risultato di garantire il collegio al candidato del governo? Non siamo naturalmente esattissimamente informati sull’esito del concorso; ma un portiere del Viminale ci dava per certo che un premio distinto verrà decretato a quel prefetto delle N. Provincie che per tale bisogna saprà sfruttare convenientemente il materiale degli archivi del cessato regime. Onde, nel rischio che la notizia sia vera, ci permettiamo di ricordare al nostro illustre prefetto che la cosa potrebbe riguardarlo di persona, giacché sul modo di congiungere l’alta valle dell’Avisio, a traverso il Catinaccio, con Bolzano, la luogotenenza di Innsbruck aveva raccolto del prezioso materiale che, purtroppo, non poté venire utilizzato per l’opposizione ostinata dei trentini, i quali si richiamavano a non sappiamo quali regole di opportunità e di affinità che forse oggi non sono del tutto superate . Ma, non lasciamoci trascinare sul terreno accidentato, e torniamo a parlare dell’Aventino. Dicevamo dunque ch’esso è un morto che cammina e, camminando, trascina i presunti vivi in compagnia. Sovratutto è un morto che fa parlare in modo impressionante. Tutti se ne occupano, magari per dichiarare di trascurarlo, ma, in questo modo, lo si trascura tutti i giorni. Onde vien fatto di pensare: l’atto gravissimo della secessione parlamentare si è davvero esaurito senza effetti tangibili sulla vita politica italiana, o non bisogna attribuire a esso una serie di movimenti tattici del governo, per controbatterlo? È proprio vero che la riforma elettorale sarebbe dovuta alla «geniale temerità» dell’on. Mussolini, com’ebbe a dichiarare in Senato, molto senilmente, un cert’aulico marchese? Queste sono domande. Le risposte se le facciano i lettori, che non hanno bisogno di stamparle. La secessione parlamentare è una tattica eccezionale, alla quale può indurre una situazione del tutto eccezionale. Sarà opportuno continuarla domani? Allo stato degli atti, crediamo di sì: tuttavia ammettiamo che anche per gli oppositori questa è materia opinabile e contingente. Può darsi che circostanze nuove richiedano metodi nuovi, ed è ciò che si vedrà fra poco. Ma è voler cozzare contro la realtà storica l’affermare che l’Aventino non fu fino ad oggi un agente efficacissimo sul corso della nostra politica. E qui converrebbe dimostrare «quale» agente fosse e come agisse; ma per riuscire convincenti, ci toccherebbe dir male del governo e quindi turbare l’ordine pubblico: ciò che è decisamente contro i nostri propositi. I cosiddetti uomini d’ordine però che si trovano fra i nostri critici, si sono mai domandati che cosa sarebbe accaduto, se le opposizioni, dopo i fatti di giugno, avessero svolta una loro azione nell’aula? In che cosa sarebbe dovuta consistere la tattica risolutiva e non negativa, che i facili critici avrebbero voluta consigliare? Leggiamo nel Roma di Napoli un articolo che risponde a questa domanda e che riproduciamo per due ragioni: l’una che non è sequestrato, la seconda che in via di massima ci trova d’accordo. Risponde dunque il Roma: «Nel tramutare il Parlamento italiano in una assemblea messicana a base di rivoltelle in pugno? Nel gettare conseguentemente il paese nello scompiglio e nell’agitazione, tesa sino allo spasimo frenetico? Nel suscitare, alimentando il cozzo delle passioni e delle fazioni, dalla tribuna parlamentare la guerra e la guerriglia civile in ogni borgo della penisola? E le opposizioni, il cui atteggiamento è qualificato oggi negativo, non si sarebbero a loro volta assunta una ben grave responsabilità per la rovina che ne sarebbe derivata al paese vittorioso e laborioso? L’Italia deve molto all’Aventino. Quando un giorno potrà farsi la critica davvero serena del periodo che attraversiamo, si vedrà e si documenterà che molti guai sono stati risparmiati alla patria dal cosidetto atteggiamento negativo delle opposizioni. Si assoderà allora che tra siffatti atteggiamenti ed un intervento nell’aula parlamentare di ben dubbia efficienza pratica, non c’era modo di scelta, anche dal punto di vista di frapporre un baluardo ideale al prevalere di intemperanze le quali, in maniera diversa, non si sa quali proporzioni imprevedute avrebbero potuto prendere. Questo baluardo era ed è rappresentato dalla necessità spirituale e materiale di non frapporre violenza a violenza, urto a urto, illegalismo a illegalismo». 