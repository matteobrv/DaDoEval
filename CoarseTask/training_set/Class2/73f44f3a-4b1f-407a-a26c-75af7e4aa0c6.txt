La direzione del Partito popolare italiano ha approvata per la circoscrizione del Veneto la seguente lista di candidati: 1. Brenci ing. Alessandro, decorato di medaglia d’oro, mutilato di guerra, ingegnere delle Ferrovie dello Stato. 2. Degasperi D.r Alcide, presidente del gruppo parlamentare popolare, deputato uscente. 3. Merlin avv. Umberto, già sottosegretario di stato alle Terre liberate, deputato uscente. 4. Capra Conte D.r Luigi, vicepresidente del Consiglio provinciale di Vicenza. 5. Carbonari D.r Luigi, presidente della Federazione trentina Leghe dei contadini, deputato uscente. 6. Corazzin rag. Luigi, già presidente dell’Unione comuni popolari della Marca Trevigiana, deputato uscente 7. Galla avv. Tito, già presidente della Deputazione provinciale di Vicenza, deputato uscente. 8. Guarienti conte Ugo, questore della Camera dei deputati, deputato uscente, già presidente della Deputazione provinciale di Verona. 9. Piva D.r Edoardo, già R. Provveditore agli studi, deputato uscente. 10. Ponti D.r Prof. Giovanni, ex combattente, già assessore comunale di Venezia. 11. Rosa prof. Italo, pioniere dell’azione cattolico-sociale, deputato uscente. 12. Slongo D.r Ferdinando, ex combattente, avvocato in Feltre. 13. Uberti dott. Giovanni, deputato uscente, direttore del «Corriere del Mattino», Verona 14. Zava Gr. Uff. D.r Gerolamo, già vicepresidente del Consiglio provinciale di Treviso e Sindaco di Conegliano. La lista contiene nove deputati popolari uscenti, dei 21 che furono eletti l’ultima volta sullo stesso territorio che ora appartiene alla circoscrizione veneto-trentina. Di questi quattro erano stati eletti nella circoscrizione costituita dalle province di Padova e Rovigo, con circa 32 mila voti, Trento aveva mandato 5 deputati con 35 mila voti, Belluno che allora era però fuso con Udine aveva mandato un deputato, con approssimativamente 15 mila voti, Venezia-Treviso ne avevano eletto 5 con 61 mila voti e Verona-Vicenza con circa 81 mila voti, totale 21 deputati con circa 244 mila voti. Come si vede il Trentino era privilegiato, perché aveva a disposizione un numero di seggi superiore a quello che gli sarebbe dovuto per il numero degli abitanti; e ciò con riguardo al suo antecedente stato di possesso. Ora la nuova legge ha agguagliato tutte le differenze e i seggi a disposizione del Veneto – compreso il collegio di Bolzano che prima faceva parte a sé – sono 53. Ma giacché è stabilito che la lista che raccoglie la maggioranza relativa della nazione debba aver assicurati due terzi dei mandati in tutte le circoscrizioni, così dei 53 seggi 35 sono riservati alla lista nazionalmente più forte e solo 18 rimangono a disposizione degli altri partiti. Allo stato delle cose il partito governativo è il solo che competa in tutta l’Italia per la maggioranza con 356 candidati: il risultato non può essere quindi dubbio. Anche i candidati del listone veneto-trentini sono eletti, sia che nel Veneto raccolgono pochi o molti voti, giacché le province dell’Italia settentrionale e media, completamente fascistizzate, e le province del Mezzogiorno, ove il governo ha messo in lista i rappresentanti delle influenze locali, da qualunque partito provenga, assicurano già che – anche per il caso di completa libertà di propaganda e di voto – il listone sorpassa il minimo richiesto (25% dei voti validi) per essere qualificato maggioranza relativa con diritto al premio dei 2/3 dei mandati. È quindi per lo meno… esagerato, per non usare un termine più allegro, che da parte fascista si parli di «dare battaglia» e di sfondare… porte aperte. La ingiustizia invece di questa legge porta a questo che debbano farsi la concorrenza e la lotta proprio quelle liste, che dal Governo vengono considerate en bloc come sue nemiche. Avremo anche nella nostra circoscrizione la lista dei socialisti massimalisti, dei socialisti unitari e dei comunisti; inoltre c’è una lista di repubblicani ed infine una lista della democrazia antigovernativa. Queste cinque liste, alle quali si aggiunge la lista tedesca, contrasteranno ai popolari l’osso dei 18 mandati, residuati dal banchetto epulonico del partito governativo che s’è già mangiata la polpa dei 35. Di questo artificioso congegno elettorale dovette tener conto il comitato circoscrizionale nel compilare la lista dei candidati per il partito popolare. Furono prima sentiti i comitati provinciali. Il nostro comitato volle a sua volta sentire anche i rappresentanti dei comitati di ogni mandamento giudiziario. La riunione di questi e dei membri del comitato si trovò anzitutto innanzi all’esplicita rinunzia dell’on. Pietro Romani, il quale dichiarò di voler mantenere tutta la sua opera e la sua fedeltà al partito, ma di voler facilitare la designazione d’un numero ristretto di candidati, col ritirarsi senz’altro dalla competizione. La dichiarazione venne accolta con rincrescimento e, apprezzando il nobile atto, l’adunanza votò al giovane deputato uno speciale ringraziamento per la sua opera valida e proficua, rilevando com’essa per le particolari cognizioni tecniche e per il suo perfetto orientamento anche nelle questioni economiche generali, era grandemente valutata non solo in seno al gruppo popolare e alla direzione del partito, ma anche in vasti circoli parlamentari e commerciali. La riunione poi deliberò di designare tre candidati, tenendo conto che il Trentino pativa già anche con ciò una forte diminuzione della sua rappresentanza; e, assieme ai due candidati che compaiono nella lista, ripropose l’on. Tamanini. Ma questi già in questa fase dichiarò di rinunziare ad una ripresentazione, cosicché la direzione regionale, prendendone atto con rammarico e ricordandone tutta la preziosa attività, sia nel propugnare gl’interessi della parte meridionale, sia nel promuovere la soluzione dei problemi scolastici e burocratici, secondo il nostro programma, espresse il voto che la sua opera venisse sottratta solo temporaneamente alla rappresentanza del partito. A questo punto si radunò il comitato dell’intera circoscrizione e in esso vennero deliberati a maggioranza questi due criteri: che ogni provincia dovesse portare almeno un candidato e che nessuna provincia ne portasse più di due. Di fronte al fatto che Vicenza, Padova, Treviso, che nelle ultime elezioni diedero al partito parecchie migliaia di voti di più di Trento, accolsero tale criterio, non rimase ai nostri delegati che di adattarvisi, cosicché anche il desiderio espresso da alcuni amici di mettere in lista un altro candidato, (s’era fatto anche il nome d’un volontario di guerra che anche di recente aveva dimostrato il suo attaccamento al partito), già per questo non avrebbe potuto essere soddisfatto, posto che da tutti si volle metter fuori di discussione la ripresentazione dei due deputati uscenti. Per loro non spendiamo parole, perché sono già conosciuti e l’opera fin qui compiuta ci esonera da ogni raccomandazione. Anche i candidati delle altre province sono già favorevolmente noti ai nostri lettori. L’ing. Bronci, valoroso mutilato, è l’unica medaglia d’oro che compaia nelle liste del Veneto, è fedelissimo al partito, al quale riconfermò anche recentemente la sua fedeltà quando, sparsasi la falsa voce della sua entrata nel listone, la smentì con una lettera ai giornali, nella quale scriveva: Non sono abituato a tradire. È membro attivo dell’Associazione sindacale dei ferrovieri. Dell’on. Merlin si conserva memoria gratissima per la sua opera al ministero delle Terre Liberate, Corazzin è un organizzatore di cooperative di lavoro e d’emigranti, dei quali si occupò in particolare anche alla Camera, Galla e Guarienti si distinsero specialmente per la loro opera nelle pubbliche amministrazioni, Uberti si fece notare alla Camera per il suo contributo allo studio delle leggi finanziarie, Piva fu sempre in prima linea nei problemi della coltura, Italo Rosa lo si ricorda fin dai giorni dell’«Ateneo» e della democrazia cristiana. Dei nuovi Ponti è l’organizzatore dello scoutismo cattolico, che quest’anno piantò le sue tende sulle nostre Dolomiti, l’avv. Slongo, ex capitano di artiglieria, rappresenta Belluno, Zava fu già altra volta candidato del nostro partito e non riuscì per pochi voti, il D.r Capra è uno stimato avvocato che viene dal movimento cattolico vicentino. Rimandando ad altro giornale nuovi particolari, crediamo di poter concludere fin d’ora che la lista veneta si presenta bene e che essa ci è caparra della solidarietà regionale che oramai ci stringe ai fratelli e consenzienti delle altre province anche nelle fortune politico-elettorali. 