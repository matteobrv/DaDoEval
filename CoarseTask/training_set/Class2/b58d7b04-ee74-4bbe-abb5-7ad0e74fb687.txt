Oggi viene presentata al commissariato generale la lista del partito popolare italiano, per la circoscrizione di Trento. È questo il momento di dare quindi alcune notizie intorno alla designazione dei nostri candidati. La procedura per le designazioni Per la procedura si seguirono le disposizioni statutarie e le norme fissate già lo scorso anno dall’assemblea generale di tutte le sezioni trentine. In base a tali norme le singole sezioni della regione vennero invitate a mandare per iscritto le loro proposte alla direzione regionale. Questa sottopose le proposte alla discussione e alle deliberazioni della commissione elettorale che, a norma del regolamento, si compone dei membri della direzione regionale, di un delegato delle sezioni per ogni distretto giudiziario, di quattro fiduciari designati dall’Unione del lavoro e di due delegati del gruppo pubblici funzionari e addetti ai servizi pubblici, aderenti al partito popolare. La lista compilata da tale commissione venne poi, come descrive lo statuto, comunicata alla Direzione centrale che l’approvò telegraficamente. La commissione, che già s’era radunata altra volta in autunno, tenne la sua seduta decisiva il giorno 12 aprile. La trattativa aperta alle 10 della mattina si chiuse alle 17 del pomeriggio. Erano presenti i membri di Direzione: senatore avv. Enrico Conci, on. Mons. Guido de Gentili, on. D.r Alcide Degasperi, on. prof. Giovanni Ciccolini, on. Severino Cristel, Isidoro Rossi, C. Turri, prof. Enrico Tamanini, Oreste Cadonna, D.r Valentino Toffol, D.r Luigi Carbonari, Cristoforo Broito, e i delegati Virginio Parolari (Tione), Giacomo Radoani (Condino), Antonio Giovanazzi (Riva), Professore Emanuele Dalponte (Stenico), Giacomo Bortolotti (Vezzano), Cornelio Mattedi (distretto rurale di Trento), Luigi Barronchelli (Pergine), Francesco Simoncelli (distr. di Rovereto), Mansueto Adami (Villa Lagarina), Giuseppe Comandela (Mori), Innocenzo Fracchetti (Ala), Guido Dellantonio (Cavalese), prof. Grossi (Vigo Fassa), Vittorino Toffol (Primiero), C. Gadotti (Civezzano), Costante Lucchi (Mezolombardo), Beniamino Cesconi (Lavis), Luigi Springhetti (Cles), prof. A. Molignoni (Malè), Adolfo Libardoni (Levico), Antonio Spagolla (Borgo Valsugana), Luigi Tiso (Strigno), Guido Kettmaier (Trento), Giancarlo Tagliaferro (Rovereto), Virgilio Osele (Altopiano di Lavarone), Bottura (Ravina), ing. sup. Tib. Tonini (Trento). Scusato telegraficamente il delegato del distretto di Fondo. Presiede il senatore Conci. Venne prima data lettura della circolare della Direzione centrale che stabilisce alcune norme per la fissazione delle candidature e poi vennero comunicate le designazioni fatte per iscritto dalle singole sezioni. Premessa la decisione che uno dei posti della lista dovrebbe riservarsi fino all’ultimo momento ad un rappresentante dell’ampezzano e delle valli ladine, si aprì la discussione sulle designazioni delle sezioni, le quali si riferivano a 19 nomi. Prima di comunicare le conclusioni del lungo ed animato dibattito, ricaviamo dal verbale dell’adunanza i seguenti rilievi: Omaggio a Mons. Gentili Il segretario constata che quasi tutte le sezioni (e alcune poche tralasciarono di farlo, solo perché preavvertirono gli ostacoli che vi si oppongono) designarono in prima linea il nome del deputato uscente on. Mons. Guido de Gentili, prova della profonda fiducia che al benemerito campione del partito popolare conserva l’intiero paese. Non c’è bisogno di rilevare, aggiunge il relatore on. Degasperi, quanto generale e quanto sentito sia il desiderio degli amici di rivedere Mons. Gentili alla testa della deputazione che dovrà rappresentare a Roma, in momenti così gravi, gl’interessi del Trentino. Se ci fosse ancora un filo di speranza che la cosa sia possibile noi siamo qui a riaffermare che alla sua brillante, energica e fattiva attività parlamentare non vorremmo rinunciare a qualsiasi costo e a deplorare vivissimamente che una retrograda ed ingiusta disposizione di legge frapponga alla nostra aspirazione ostacoli così gravi. Sarà compito della futura deputazione delle Nuove Provincie di chiedere l’abolizione di quegli articoli di legge che colpiscono d’incompatibilità o ineleggibilità classi oltremodo benemerite di cittadini. A questo punto l’assemblea fa una grande ovazione a Mons. Gentili e parecchi dei presenti prendono la parola per insistere sulla sua candidatura. Ma Mons. Gentili, alzatosi commosso, tronca il dibattito con una dichiarazione, in cui dice: Gli amici sanno che se negli anni passati accettai ripetutamente le candidature offertemi, lo feci soltanto, perché essi credevano necessaria la mia collaborazione al partito ancor giovine e bisognoso di tute le forze di cui potesse in qualche modo approfittare. Essi sanno ancora che già prima del termine della guerra manifestai ai colleghi del parlamento il proposito di ritirarmi dalla parte fino allora rappresentata nella vita politica. Tuttavia non nascondo che le loro insistenze mi sono care, e ne rendo loro la più viva riconoscenza, perché vedo in esse l’approvazione di quel tanto, che insieme cogli altri colleghi potei prestare a vantaggio della nostra regione e di quell’indirizzo, che fu guida e meta costante di un’opera bene spesso faticosa e contrastata. Gli ecclesiastici esclusi dal diritto di elezione Del resto – egli continua – devo notare che anche altri ostacoli si oppongono al desiderio degli amici. È noto che la candidatura degli ecclesiastici in Italia dipende dal consenso della Santa Sede, e quando questa, interrogata, non credesse opportuno concederlo, la sua decisione non troverebbe in me che un sentimento di disciplina e d’omaggio. Ma non è noto invece che tale questione, nel caso mio e di molti altri sacerdoti, è risolta previamente e in radice dalla legge elettorale vigente, la quale dispone che ecclesiastici aventi obbligo di residenza, o ch’esercitino la cura d’anime o appartengano ai capitoli delle cattedrali, sono ineleggibili; e tale disposizione, nonché tolta o mitigata, fu rincrudita nella recente riforma che riportò i voti della Camera dei deputati, ma non fu pertrattata dal Senato, e non poté quindi acquistare forza di legge. Contro il privilegio odioso che non si riscontra nemmeno nella Repubblica francese, e che priva di uno dei principali diritti chi paga allo Stato le imposte come tutti i cittadini, e all’occorrenza deve pagargli anche il tributo del sangue, egli esprime una recisa protesta, augurando che in tempi più sereni e equanimi vengano cancellate queste reliquie di passioni partigiane spinte a deplorevoli eccessi. L’on. Conci ha anch’egli calde parole per ricordare l’opera tenace e benemerita di Mons. Gentili, augurandosi che, benché fuori del Parlamento, egli possa dedicare parte della sua molteplice attività alle sorti del partito, agli interessi pubblici del paese. A questo voto tutta l’assemblea si associa con acclamazioni. La candidatura dell’on. Degasperi e Grandi Si passa poi alla trattazione della candidatura degli altri due ex deputati, designati come candidati dalle sezioni, cioè gli on. Degasperi e Grandi . La ripresentazione di entrambi viene deliberata ad unanimità. Alla candidatura dell’on. Degasperi la commissione dà anche il significato di riconoscimento dell’opera indefessa, da lui svolta in questi due anni come segretario politico, e di tale riconoscimento si fanno interpreti il sen. Conci e il prof. Molignoni. Circa l’on. Grandi, il sen. Conci dovette purtroppo riferire che in una lettera a lui diretta egli aveva previamente dichiarato di non accettare una eventuale candidatura che gli venisse offerta. La commissione decise ad unanimità di fare nuove insistenze. A questo punto possiamo intercalare che, delegati dalla riunione, si recarono a Cles ancora in giornata gli on. Gentili e Ciccolini e che sabato scorso una trentina di delegati delle sezioni anaunesolandre, raccolti a Cles unirono le loro premure ai delegati della direzione Degasperi, Ciccolini e Molignoni. Finalmente lunedì scorso l’on. Grandi inviava la sua ambita accettazione colle seguenti parole: «Considerazioni gravi di ordine superiore unite alle forti pressioni degli amici, alle vive insistenze degli elettori e a simpatiche dimostrazioni di avversari mi costringono ad abbandonare il proposito di ritirarmi dalla vita politica e ad accettare l’offertami candidatura». Così è conservato alla nostra lista il nome di uno dei più abili e più apprezzati membri della cessata deputazione trentina. Gli altri candidati Degli altri candidati diremo brevemente che la commissione si affermò a votazione per scheda sul nome del dottor Luigi Carbonari , noto propagandista delle leghe dei contadini e delle cooperative di lavoro. I rappresentanti dei contadini presenti, dichiararono che, data l’inopportunità in questa votazione in cui sono in giuoco sovratutto gl’interessi globali della regione di suddividere le candidature in rappresentanze di categorie o di vecchi collegi locali, essi vedevano tra le candidature con particolare soddisfazione quella del dottor Carbonari, attivissimo organizzatore della loro classe e interprete fedele dei loro interessi. Il nome del prof. Enrico Tamanini venne caldeggiato specialmente dai rappresentanti di Rovereto e della Val Lagarina. Non occorre rilevare che la commissione, conoscendo già da tempo l’attività illuminata e instancabile dell’egregio professore, aderì di buon cuore a tali voti. Pietro Romani , proposto dalle sezioni di Borgo Valsugana, sua patria, e di Trento, è un giovane commerciante ed industriale che si raccomandava specie per le sue cognizione tecniche e per la sua eminente preparazione a rappresentare in particolare gl’interessi del nostro sviluppo commerciale e industriale. Studiò le commerciali a Trento, la scuola superiore di esportazione a Vienna e l’università di Ginevra, durante il quale periodo fu presidente della nostra associazione cattolica universitaria. Benché presiedesse in un periodo burrascoso alla amministrazione del proprio Comune e fosse consigliere della Banca Industriale, non avendo partecipato finora alla vita politica, egli non ebbe occasione di presentarsi ancora alla massa elettorale, ma la commissione tenne conto sovratutto delle sue particolari doti che lo rendono atto ad esercitare una preziosa funzione entro la deputazione trentina. Il dottor Valentino Toffol , già deputato alla Dieta, non ha bisogno di presentazioni. In varie cariche di fiducia, egli s’occupò con successo d’interessi pubblici e delle nostre associazioni economiche; nella direzione del partito fu sempre utilissimo collaboratore. Uomo di grandi cognizioni burocratiche e amministrative, non solo egli rappresenta nella lista gl’interessi degli addetti ai servizi pubblici, ma la commissione si affermò sovratutto su di lui, perché egli parve la persona più atta a propugnare tecnicamente quella parte del nostro programma che riguarda la riforma burocratica ed amministrativa, in nesso col decentramento statale e colle nostre autonomie. Accettando, tanto il Toffol come il Tamanini, hanno dato prova di grande spirito di sacrificio. Anche l’ing. architetto Guido Ferrazza non è «homo novus» per i lettori del nostro giornale. La commissione mettendolo in lista non ha semplicemente soddisfatto ad un legittimo desiderio delle Giudicarie, sua patria, ma ha contato sul suo concorso personale specie per quello che riguarda i problemi di ricostruzione, dei quali si occupa attivamente ed in genere lo sviluppo tecnico del nostro paese. La lista popolare A questo punto è doveroso aggiungere che la riunione del 12 c. m. aveva stabilito che al posto di uno dei candidati designati avesse a subentrare un ampezzano o ladino, qualora in questo frattempo dai consenzienti di colà venisse fatta adeguata e conveniente designazione. Avendovi essi rinunziato, la lista che oggi verrà presentata suona: Degasperi, Grandi, Carbonari, Tamanini, Romani, Toffol, Ferrazza. La commissione ha inoltre deciso di raccomandare ai propri consenzienti la lista pura e semplice e di usare delle preferenze solo nella misura e in quanto verrà indicato a suo tempo da un apposito comitato che riuscì composto dei signori: sen. Conci, Mons. Gentili, prof. Ciccolini, Cadonna, Broilo, Turri . La riunione si chiuse con un vigoroso appello rivolto ai fiduciari dal sen. Conci e dal segretario politico, perché il partito si presenti compatto alla battaglia elettorale e la combatta con tutto il vigore. Sono in giuoco gl’interessi morali e materiali e supremi della nostra regione e giammai elezione ebbe tale importanza come questa che deve portare per la prima volta i nostri rappresentanti al Parlamento nazionale. Questa sera, come abbiamo già annunziato, seguirà in un’adunanza di elettori trentini, la presentazione dei candidati. 