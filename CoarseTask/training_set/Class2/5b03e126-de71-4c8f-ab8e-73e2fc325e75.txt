Ricomparsa d’un Indomito paladino e ripresa della propaganda lacrimogena. – Il salvataggio elettorale dei danneggiati. – Intransigenza socialista e appoggio transitorio. – Collaborazione, non compromissione. – Il coraggio dei riformisti. Odor di polvere! Si fiuta nell’aria la battaglia. Se non si sapesse per notizia certa che questa volta le elezioni si avvicinano davvero, si potrebbe indovinarlo dai segni precursori che compaiono sul nostro orizzonte politico. Eccovi in prima linea sfolgorare di nuovo la stella cometa di Patrizio Bosetti. Bosetti nell’ante guerra era il redentore dei contadini, il contadino puro, il contadino in senso assoluto, il concentrato insomma della contadineria, al di fuori della quale nessun partito, nessun movimento esisteva che potesse interessarlo. Dopo la guerra, dopo un passeggero connubio socialista il signor Patrizio si mise a predicare la repubblica, la costituente, la rivoluzione, finché assorbito dal nuovo movimento ch’egli aveva iniziato trascurò «i poveri contadini» per dedicarsi al bene dei lavoratori. Ma dal nido delle cooperative lo cacciarono con una polemica crudele ed una guerra atroce i socialisti che nel nido deposero l’uovo del cuculo (leggi D.r Salvetti); ond’è che oggidì, alla vigilia delle elezioni P. Bosetti può ricomparire alla ribalta a fare di nuovo il «contadino puro», il «solo contadino». Ma questa volta ricompare in forze. Egli ha assoldato per la propaganda non solo il lacrimogeno Adami , ma anche uno speciale segretario, Rodolfo Valdagni. I tre battono ora la campagna coi soliti argomenti; Adami a Vezzano ha detto: «Ora tutti i partiti ci fanno l’amore perché sanno che stiamo organizzandoci ed hanno paura di noi; le promesse ci piovono da tutte le parti; le lusinghe ci circondano dovunque; noi resistiamo fieri della nostra indipendenza ed allora vengon le minaccie, vengono le calunnie, le denigrazioni». Oh davvero? Sarebbe interessante sapere quai partiti mettono a sì dura prova la fiera indipendenza di codesti indomiti paladini. Comunque essi hanno resistito e, più eroicamente ancora dell’Adami, ha resistito l’impareggiabile Patrizio, il quale nello stesso comizio (citiamo sempre dal Contadino) avrebbe esclamato: «Ho avuto il coraggio di proclamare in faccia a tutti che i contadini hanno ragione. Ecco la mia colpa. E per questo ecco la lotta personale che mi si fa. Di questa colpa me ne vanto, della lotta me ne infischio, poiché la mia coscienza è netta, la convinzione è profonda, il mio intento è onesto». E pensare che nella lotta politica che gli mossero, i contadini non c’entravano per nulla e ch’egli perdette il posto e l’automobile solo perché i socialisti internazionali volevano occupare la sua prebenda. Così, facendo i martiri e i perseguitati, lacrimando sulle miserie del povero contadino, tornano a peregrinare di villaggio in villaggio fingendo d’esservi invocati come salvatori dai contadini stessi; mentre i contadini autentici, mai come oggi desiderano che torni l’antica unione ch’esisteva nella campagna, prima che il Bosetti vi seminasse la zizzania, mai come oggi hanno salutato il sorgere delle leghe dei contadini e della loro federazione come consorzio economico, e mai come oggi sono persuasi che la tutela dei loro diritti politici è meglio affidata ad un grande partito che comprenda tutte le classi. I «contadini puri» di Bosetti ove andranno a finire in Parlamento? Colla pattuglia massonico-repubblicana, della quale il Bosetti ha tentato importare nel Trentino oratori ed idee e sembra riuscito ad importare davvero fondi di propaganda. Ma gli anticlericali hanno di questi giorni un’altra consolazione. L’Internazionale proclama che il partito popolare è «contro i preti o contro i danneggiati» alludendo al nostro atteggiamento contrario alla nuova organizzazione politica dei danneggiati di guerra che si vuol avviare, della quale si è fatto promotore D. Silvino Pontalti cappellano di Lavarone. I nostri lettori hanno avuta notizia della cosa dal resoconto d’una conferenza tenuta colà domenica scorsa dal nostro direttore. In contraddittorio con un intervenuto (il signor U. Giongo e non il Pontalti come inventa l’Internazionale) egli rilevò questo: «se voi istituite un’associazione economica, il partito popolare vi darà appoggio; se voi piantate un’organizzazione politica», con scopi elettorali, è segno che non avete fede nel partito popolare ed allora nel momento di votare, la lotta fra «i candidati e fra le liste diventerà inevitabile. Chi ne avrà danno saranno proprio i danneggiati». La loro situazione non è sanabile che coll’appoggio di forti partiti; dividerli, staccarli vuol dire abbandonarli. Oltre a ciò, poiché gli era stato riferito che la propaganda veniva fatta colla minaccia che se entro breve termine l’Italia non avesse rifusi tutti i danni, verrebbe proclamata la repubblica delle Venezie e si cercherebbe l’accordo coi grandi organismi rivoluzionari dei ferrovieri, postelegrafonici, il nostro direttore descrisse l’attuale situazione finanziaria e le possibilità che si avranno col prestito d’imminente emissione e dimostrò l’assurdità di sperare in moti rivoluzionari, mentre i danneggiati hanno interesse specialissimo che l’Italia possa ristabilire nell’ordine e nel lavoro le sue finanze. Questo fu il discorso onesto e chiaro del nostro segretario politico . Né allora né poi abbiamo avuta occasione di occuparci più oltre della propaganda di D. Silvino Pontalti finché udimmo che gli accadde quello che Turati direbbe un infortunio sul lavoro, cioè un conflitto coi carabinieri. Non sappiamo di che genere sia; speriamo non sia grave. Caratteristico però è il contegno subdolo ed opportunistico del partito socialista. Questo partito ch’è il partito della purezza e dell’intransigenza e condanna tutti coloro che non accettano le 21 tesi di Mosca e i dogmi dell’Internazionale dichiara di far subito largo al partito danneggiati. Ecco come scrive l’Internazionale: «In quanto alla posizione che prenderà il nostro partito di fronte al partito dei danneggiati, dichiariamo già fin da ora che esso non può essere menomanente ostacolato, trattandosi di un partito che è limitato ad una zona determinata e possiede un programma particolare e di carattere transitorio. Purché non sia palesemente contro al programma nostro, in quanto che è programma universale». I «compagni» della Valsugana e di tutta la zona nera sono quindi avvertiti. Essi possono benissimo tesserarsi nel nuovo partito… transitorio. Oh, non è così forse? L’Internazionale intende forse che il nuovo partito si sviluppi solo a costo del partito popolare, e che i socialisti soffino nel fuoco, ma stiano fuori, per averne poi l’eredità come è loro avvenuto colle cooperative di Bosetti? O dirittura e fierezza proletaria. Ma che! L’Internazionale lo confessa chiaramente: il nuovo partito è una tegola sulla testa del P.P.I. Quindi battiamo le mani. Una seconda tegola, aggiunge lo stesso giornale è il processo mantovano, non tanto per il suo contenuto che veramente non riguarda il Trentino, ma perché, dice il giornale socialista, il contegno assunto in tale occasione dalla Libertà ci toglie la speranza di poter fare qualche pateracchio coi liberali democratici. L’Internazionale è male informata. Noi a pateracchi non ci abbiamo pensato mai né, data la nota direttiva del P.P.I., ci potevamo pensare. Noi abbiamo sostenuto e sosteniamo ancor oggi che nel momento grave che attraversa il nostro paese e data la somma d’interessi, che bisogna tutelare, è desiderabile e doverosa la collaborazione di tutti coloro che vogliono ristaurare le nostre amministrazioni autonome, regolare le nostre finanze, liquidare i nostri rapporti coll’Austria, difendere le buone istituzioni vigenti. Questa collaborazione non è né dev’essere confusione di programmi, limitazione di dibattito, o compromissione elettorale. La nostra organizzazione distinta e il sistema elettorale proporzionale facilitano che ognuno marci per la sua via senza mutue dipendenze o equivoci accordi. Certo che è il tono che fa la musica, e noi crederemmo nocevolissima a qualsiasi possibile collaborazione una campagna denigratoria contro istituti del paese. Per questo in un recente trafiletto abbiamo voluto illuminare l’Internazionale assicurandola che non siamo degl’ingenui, i quali non capiscano che il riferire d’un processo contro il direttore d’una banca di Mantova con certi titoli come «Banca cattolica truffaldina», all’«ombra di una banca cattolica», e il «crack della cattolica» come, riferendosi alla Libertà, fanno i due giornali socialisti, abbia una significazione del tutto casuale. Ma tutto giova vero, egregio Popolo, alla causa del massonico riformismo? Quando si è incapaci di combattere la battaglia sul proprio terreno, su quello cioè del socialismo e del proletariato, quando a Trento e a Rovereto ove s’agitano le masse operaie si deve lasciare l’assoluto dominio ai socialisti internazionali e ai comunisti, allora ci vuol poco coraggio a buttarvi addosso anche voi al partito che, unico, fa sul serio la guerra al bolscevismo, ci vuol poco coraggio a racimolare anche voi i vostri adepti nella campagna, appoggiando «il partito dei danneggiati», (poveri danneggiati con tale appoggio!). Né davvero c’era bisogno che sorgeste voi «nuova democrazia» (Lysis et co.) per ravvivare quelle vecchie beghe antipretine, e per eruttare tutti i vostri vecchi catarri anticlericali, o per inscenare di quelle cagnare che vorreste inscenare, per esempio, per l’Hotel Trento. Non illudetevi, o cortesi ed onesti avversari. Di quella faccenda lì non ne farete gran capitale. Il P.P.I. non c’entra per nessun verso. Si comperi o non si comperi per il nostro partito è del tutto indifferente. Si tratta di una questione tecnica e finanziaria, nella quale il P.P.I. non ci ha che vedere. Già, ma voi dite, il vostro on. Conci è tiranno ed arbitro, vuole fare da despota unico e sommo! E fingete d’ignorare che l’on. Conci fu il primo (ma non il solo del nostro partito) che chiese la costituzione di una Giunta provinciale, in cui fossero rappresentati anche altri partiti, che in argomento fece anche ultimamente proposte formali e nuove istanze e che il governo non le accolse finora per riguardo all’opposizione dei tedeschi. Ma oggi ogni argomento è buono. Si odora la polvere della battaglia; e ci si accanisce addosso a quel partito popolare che affonda con un programma ben netto e con una direttiva precisa. Che hanno paura costoro che vanno latrando sui margini della via? Ci prendano pure di fronte, impugnino il nostro programma, ci contrastino i nostri principi, neghino o contestino le garanzie che vogliamo dare al paese. Su questo terreno noi c’ingaggeremo a pieno. Ma di fronte alle diversioni personali, alle deviazioni demagogiche, alle rifritture anticlericali noi non avremo altra difesa che il richiamo dei nostri amici alla gravità della battaglia, all’entità dei beni che stanno in giuoco e alla necessità che il Trentino sorga compatto, fiero, cosciente non solo a difesa dei propri interessi regionali, ma anche per prendere, in mezzo al cozzo delle concezioni che si contrastano il dominio della nazione, nettamente e coraggiosamente la propria via. 