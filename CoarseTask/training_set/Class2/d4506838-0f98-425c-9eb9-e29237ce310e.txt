Il comunicato ufficiale del colloquio avvenuto domenica tra il nostro ministro degli Esteri e il presidente del Consiglio francese Poincaré , comunicato da noi pubblicato nel giornale di lunedì, non potrebbe essere più esplicito nel suo significato fin de non recevoir. Meglio così del resto, che uno di quegli artificiosi comunicati in cui le due parti si dichiarano a vicenda che sono perfettamente d’accordo e che tutto va benissimo. I fatti poi dimostrano quanta sostanza esista in tutte le sdolcinature e che cosa riescano a portare a casa di concreto i più esaltati e incensati degli statisti negoziatori. A quanto ci è stato dato sapere, l’on. Schanzer ha messo innanzi tutto il sig. Poincaré al corrente delle sue conversazioni di Londra, poi i due uomini di Stato hanno esaminate tutte le questioni all’ordine del giorno. Informazioni attinte da fonti che abbiamo ragione di ritenere esatte, ci permettono di affermare che sulla questione della Palestina l’azione eseguita dall’on. Schanzer tende ad avvicinare il punto di vista inglese a quello francese ed italiano . La commissione dei Luoghi Santi, anziché essere nominata dall’Inghilterra, lo sarà dal Comitato della Società delle Nazioni che designerà i candidati che ne faranno parte. Per la presidenza di questo comitato, l’on. Schanzer sosterrà energicamente che essa resti affidata per turno ad un membro della commissione anziché essere deferita ad uno di essi. I due uomini di Stato si sono soffermati ad esaminare rapidamente il problema orientale. La conversazione ha permesso di constatare ancora una volta che le vedute di Roma e quelle di Parigi sono concordi. Tanto l’onor. Schanzer che l’on. Poincaré non hanno obbiezioni da fare né sulla data, né sul luogo della riunione dei ministri degli Esteri di Francia, Italia ed Inghilterra. Ciò smentisce la voce diffusa secondo la quale il ministro degli Esteri avrebbe desiderato che questo convegno venisse ritardato. Per quanto riguarda la famosa questione di Tangeri , ecco il punto controverso. Poincaré ha insistito con vigore sulla tesi francese e cioè che l’Italia non può partecipare ai negoziati per Tangeri in seguito agli accordi del 902-912 in base ai quali ha dichiarato di disinteressarsi di qualsiasi questione concernente il protettorato francese sul Marocco, in cambio della sua piena libertà di azione in Tripolitania e Cirenaica, libertà di azione che il governo francese ha rispettato rigorosamente, astenendosi dall’intervenire in qualsiasi modo anche quando l’azione di occupazione di Libia aveva prodotto alcuni incidenti per le autorità francesi. Il ministro Schanzer da parte sua, insiste sul punto di vista italiano e cioè che, anche prescindendo dal fatto che la guerra ha mutato le condizioni esistenti all’epoca in cui quell’accordo venne concluso, la cosa si presenta sotto un diverso aspetto per quello che concerne Tangeri, per la quale è stato accettato un regime internazionale, e perciò l’Italia, potenza eminentemente mediterranea, non potrebbe essere assente quando si tratti non di protettorato francese sul Marocco, sul quale l’Italia non ha la minima intenzione di intervenire, ma dello stato internazionale di un porto mediterraneo. Così, come a Londra, anche a Parigi sembrerebbe prevalere il concetto che se l’Italia non può pretendere di intervenire nella prima fase dei negoziati che si intavoleranno tra la Francia, Spagna ed Inghilterra, cioè tra le potenze principalmente interessate, l’Italia non potrebbe essere esclusa quando si tratta di modificare lo stato internazionale, a cui il regime di Tangeri è sottoposto. Allo stato delle cose, non rimaneva al nostro ministro degli Esteri che di richiamare l’attenzione di Poincaré sulla condizione degli italiani in Tunisia, che rischiano di perdere la nazionalità italiana per assumere quella francese, ciò che costituisce una anomalia essendo Tunisi un paese di protettorato. Relativamente al problema dei debiti interalleati, circa il quale l’Italia e la Francia si trovan nelle identiche condizioni, Poincaré ha promesso di tenere l’on. Schanzer al corrente della missione di cui è stato incaricato negli Stati Uniti, il signor Parmentier. L’on. Schanzer avrebbe infine attirata l’attenzione del signor Poincaré, sulle difficoltà della situazione austriaca che può avere gravi ripercussioni politiche perché potrebbe favorire l’unione dell’Austria alla Germania e porre le potenze di fronte ad un fatto compiuto, e finanziarie perché potrebbe provocare dimostrazioni bolsceviche, eventualità nella quale l’Italia non potrebbe rimanere indifferente. Poincaré ha assicurato Schanzer di studiare la questione con la massima attenzione. E questo è tutto. Ora, dato il presupposto programmatico dell’on. Schanzer che l’azione dell’Italia non deve rispondere soltanto al nostro dovere verso l’Europa, ma anche, e sovratutto, verso il nostro paese, è per lo meno lecito dubitare della sua soddisfazione, dopo i colloqui tanto di Londra che di Parigi. Ancora una volta abbiamo constatato, senza per questo essere pessimisti, come anche la propaganda di certi riconoscimenti tecnici (che denotano, se non altro, dell’indubbio patriottismo del nostro ministro degli Esteri) finisca con l’essere nulla o quasi, se ad essa non corrisponda almeno un principio di realizzazione, una volta tanto, dopo le delusioni sofferte, realizzazione nostra, di parte nostra, cioè italiana. E abbiamo visto altresì quanto sia difficile codesta realizzazione, quando, a malgrado delle promesse e delle lusinghe di recente memoria, si sia costretti per precedenti errori e debolezze passate, a ritornare su questioni che altra volta ci furono cagione d’amarezza e di vergogna e che oggi può mettere in dubbio il proposito della «più intima collaborazione» manifestato a Genova e a Londra e a Parigi e capace di sciogliere i problemi di politica internazionale con qualche riguardo ai nostri diritti e alle nostre necessità. Certi particolari interessi devono, nell’esercizio della politica estera di un Paese, specialmente del nostro Paese, essere affrontati con la giusta coscienza di evitare che, trascinati a lungo da una opportunistica tattica straniera, sieno per sempre vulnerati. E qui non giova certo ricordare quanti e quali, dall’armistizio ad oggi, sieno stati gli interessi italiani irrimediabilmente compromessi. 