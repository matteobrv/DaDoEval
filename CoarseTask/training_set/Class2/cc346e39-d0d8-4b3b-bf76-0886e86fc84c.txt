Nel Nuovo Trentino, di venerdì riproducemmo, ritagliandolo dal Secolo che l’aveva ricevuto dal suo corrispondente viennese, il testo di un rapporto inviato ai primi di ottobre del 1914 dal barone Macchio, allora ambasciatore austriaco a Roma, al ministro degli Esteri conte Berchtold , circa un colloquio dallo stesso ambasciatore avuto con l’on. Degasperi. I lettori sanno che quel rapporto, sulle colonne del Secolo, era stato oggetto di commenti e di illazioni molto aspri per non dir altro contro l’attuale capo del Partito popolare italiano; sanno pure che su quei commenti e su quelle illazioni – come sul rapporto Macchio – esprimemmo serenamente subito il nostro parere, certi che anche l’on. Degasperi da parte sua, non avrebbe tardato a mettere le cose a posto. E ieri stesso, infatti, diversi giornali – il Secolo compreso – pubblicavano una lettera indirizzata dall’on. Degasperi al direttore del Giornale d’Italia. Della lettera fu data notizia al Nuovo Trentino durante la notte. Più tardi, ci perveniva telegraficamente il testo, che non potemmo pubblicare che in una seconda edizione rimessa agli spacci di Trento. Per portarla a migliore conoscenza di tutto il Trentino, e anche per rimediare a qualche eventuale piccola inesattezza di forma in cui possiamo essere incorsi ieri decifrando il testo del dispaccio, riproduciamo in questa edizione la lettera del nostro direttore, nel testo originale del Giornale d’Italia. Eccola: «Egregio signor Direttore, Leggo nel Secolo una corrispondenza da Vienna di Attilio Tamaro che vuol essere certo il segnale di nuovi attacchi contro il mio passato politico. Vi si riferisce, citandolo dal recente libro delle Memorie del Conrad, un telegramma del barone Macchio diretto al conte Berchtold su di un colloquio avuto con me, verso la fine di settembre o i primissimi di ottobre del 1914 e si conclude che Macchio e Degasperi dimostrano, di fronte all’eventualità della guerra, eguali angoscie austriache. Mi permetta anzitutto di rilevare che anche, prendendo il rapporto di Macchio come letterale riproduzione del colloquio, l’ambasciatore austriaco riferirebbe che io ero preoccupato dei preparativi che stava facendo Conrad per un attacco contro l’Italia, allora in piena neutralità e incline a non abbandonarla, e che egli, Macchio, mi avrebbe tranquillato, il che sta a significare che l’atteggiamento mentale e sentimentale dei due interlocutori era ben diverso, assai antitetico. Tutto il resto sono impressioni soggettive e ricostruzioni unilaterali di un colloquio, che dirò più sotto come di fatto avvenne, ma che il Macchio usò come strumento politico per la tesi della neutralità contro la tesi e l’azione interventista di Conrad. Da tutto il libro stesso dell’ex capo di Stato maggiore appare ch’egli nella previsione che l’Italia presto o tardi uscirebbe dalla neutralità, si preparava a prevenirla e insisteva ancora nell’autunno del 1914 perché l’Austria ci attaccasse. Di fronte a questa tendenza c’era invece quella pacifista di Macchio, che credeva nella neutralità e aveva interesse a far apparire che né in Italia né nel Trentino vi era alcuno che volesse metterla in pericolo, e ciò allo scopo di dissuadere Conrad dai suoi piani aggressivi. Ecco con quale intendimento è modellato il rapporto spedito da Macchio a Berchtold e da questi trasmesso a Conrad . Ma Conrad non ci presta fede. Ecco quanto il corrispondente del Secolo ha dimenticato di riferire dal citato volume delle Memorie. Nelle quali il Conrad, dopo aver riportato il rapporto di Macchio scrive, commentando: Che anche nei circoli militari si sapeva che la popolazione rurale del Trentino nutriva sentimenti di lealtà, ma che di fronte ai contadini stavano gli agitatori irredentisti che aizzavano la popolazione, sotto il patronato del governo italiano, e che avevano scritto sulla loro bandiera il motto dell’alto tradimento. Di fronte a queste manovre – conclude il Conrad, con diretto riferimento al colloquio Degasperi – le assicurazioni diplomatiche non riuscivano ad addormentare la vigilanza dei circoli militari. Il Conrad riproduce dunque il rapporto di Macchio come una nuova prova dell’ingenuità e incapacità della diplomazia austriaca, che si lasciava aggirare dagli italiani. Il colloquio stesso non rappresenta poi affatto una rivelazione. Alcuni mesi fa Ernesto Vercesi pubblicava nella Rassegna Nazionale – e molti giornali, tra cui il Giornale d’Italia riproducevano – una versione di esso sostanzialmente esatta che poggia su comunicazioni che gli feci la sera stessa. Dall’ambasciatore mi recai per le stesse ragioni che mi condussero parecchie volte a Roma a trattare col ministro delle Finanze, in appoggio delle pratiche del comitato di approvvigionamento di Trento, e ciò fu detto altra volta ed è facilmente dimostrabile. Nel colloquio stesso, quando il Macchio passò sul terreno politico, ricordo benissimo di essere stato riservatissimo e monosillabico. Non c’è da meravigliarsi che il Macchio abbia interpretato le mie reticenze come meglio gli conveniva, né io avrei servito gli interessi dell’Italia se mi fossi lasciato indurre ad oppugnare le affermazioni di Macchio circa il Trentino, in quel settembre 1914, vivente Di San Giuliano, in piena ed apparentemente assicurata neutralità. Ma a parte le deduzioni tendenziose del Tamaro, quello che importa non sono le impressioni di Macchio sul mio conto, ma decisiva è la realtà dei fatti e la realtà è ch’io non ho mai compiuta propaganda per la neutralità presso i giornali cattolici – l’on. Mattei Gentili può essermene testimonio –; che io, durante il periodo della neutralità, sono intervenuto in un momento decisivo presso l’on. Sonnino, al quale ho anche detto che non avevo rotto le relazioni di convenienza ufficiali colle autorità austriache e quindi raccomandavo il segreto più assoluto; circostanza questa che mi procurò l’epiteto di traditore da parte della stampa austriaca. La realtà è inoltre che durante la guerra feci alla Camera viennese opera di risoluta italianità, prima e dopo Caporetto, come dimostra il testo dei miei discorsi: atteggiamento che provocò una campagna del giornale dell’i.r polizia di Trento per indurmi a dare le mie dimissioni e durante questa campagna mi si rinfacciarono proprio anche certi viaggetti intrapresi per mettermi al corrente della situazione del Regno (vedi Risveglio austriaco, 5 maggio 1917) . Che se i miei accanitissimi avversari politici vogliono cancellata tutta questa realtà, facendo ricorso a “documenti austriaci”, ricorderò – e fu già stampato nella polemica dello scorso anno – che nell’istruttoria del governo austriaco contro il vescovo di Trento esiste un documento che designa come rovinoso e fatale per il pensiero austriaco la mia opera di giornalista nel Trentino, e se occorre, pubblicherò una lettera del capo della polizia e vicegovernatore di Trento Wildauer, il quale, avendo retto tale ufficio, quale persona di fiducia del luogotenente del Tirolo, durante tutto il periodo di neutralità, aveva modo di conoscere le cose del Trentino più e meglio del barone Macchio, ed ha ricordato in una corrispondenza ad un suo amico trentino in data 22 aprile 1925 la mia attività politica assai molesta alle autorità austriache, scrivendo fra altro queste testuali parole: “Degasperi mi venne, sempre e in ogni occasione, prima e durante la guerra, segnalato come irredentista, di fronte al quale mi si raccomandava di usare la massima vigilanza”. Documento per documento: ogni persona equanime può giudicare se abbia maggior valore il resoconto inevitabilmente unilaterale di un colloquio con un uomo che mi vedeva allora per un dieci minuti per la prima e l’ultima volta o le dichiarazioni che ho riferito sommariamente del primo funzionario politico austriaco del Trentino che aveva l’incarico di controllare davvicino e per parecchi anni la mia sospetta opera d’italianità. Ma sopra tutto quest’opera e la realtà del mio passato politico, inoppugnabilmente ricostruibile attraverso le testimonianze di amici ed onesti avversari che lo conobbero, mi esonerano dal difendermi più oltre. Grazie dell’ospitalità cortese e mi creda: dev.mo Alcide Degasperi». 