Analizzare in questo momento la gravità della situazione ed avvisarne i rimedi non può essere opera nostra. E meno ancora ci sentiamo chiamati ad argomentare e discutere colle affermazioni del presidente americano, le quali sono in così stridente contrasto colle aspirazioni della nostra nazione . Il nostro dovere come quello di tutti i buoni cittadini ci pare debba essere questo: unirci tutti in un solo pensiero, in un concorde atto di volontà e di fierezza nell’affermare la nostra solidarietà coi delegati del popolo italiano a Parigi. Noi sentiamo che l’Italia uscirà vittoriosa da questa crisi, solo se rimarrà interamente compatta e moralmente unita. A quest’unità noi vogliamo e dobbiamo contribuire con tutte le forze. Noi sovratutto abitanti di questa terra, redenta solo perché l’Italia tutta in un momento grave si strinse attorno al suo governo in un immenso sforzo di energie e di sacrifizi, sappiamo apprezzare più che altri forse che cosa significhi nei momenti difficili la concordia delle volontà e degl’intenti. Perciò mentre siamo certi che il nostro piccolo paese, seguendo i suoi spontanei sentimenti, farà tutto il suo dovere, esprimiamo il nostro vivissimo augurio che in nessuna parte d’Italia dissensi o contrasti vengano ad indebolire la posizione della patria nel mondo. 