Ecco secondo l’Internazionale di venerdì in un articolo di Pietrobelli , che inaugura la campagna elettorale, come si dividono i partiti in lotta nel Trentino: «Se il volere abolire lo sfruttamento dell’uomo a mezzo del capitale; se il voler purificare il mondo dalla nequizia della speculazione sfrenata; se il voler spazzare dalla terra i mercanti di religione, gli ipocriti della politica, gli sciacalli del lavoro; se il voler infrangere le catene che aggiungono i più al carro dei pochi: se il volere togliere le disparità sociali, condannati alla miseria chi produce, ed elargenti gli agi a chi… distrugge; dare il potere al proletariato è opera di bolscevichi, ebbene NOI LO SIAMO. Ma se per contro i patriotti siete voi, gente che non produce e gavazza consumando; che incensa alla guerra distruggitrice, tremenda e maledetta, che benediceste le armi di tutti gli eserciti e gli ordini imperativi di tutti i coronati; che osannaste sempre a tutte le gesta della grande sciagura sanguinosa; che lieti della morte e della strage cantavate l’inno dell’odio al suono dei dividendi, che chiamate sempre piombo per la plebe, per la plebe dimostrante, che ogni energia fattiva rivolgete al gaudio e al lusso, allora noi abbiamo mille volte ragione di affermare tutta la bellezza del nostro ideale e, dire nei nostri comizi, stampare nei nostri giornali e gridare in faccia al mondo intero che voi siete i responsabili, voi gli autori materiali di tutte le pene, di tutte le torture che affliggono il proletariato, grandissima maggioranza dei cittadini componenti la patria che voi dite di amare mentre invece la rovinate e la gettate nella più squallida delle miserie». Nessuna menzogna storica più evidente di questa classificazione. Non metterebbe conto di rilevarlo, se essa non fosse il ritornello immancabile ed il luogo comune dei nostri conferenzieri bolscevichi. In un paese, ove la guerra non fu né poté venire discussa o quanto meno voluta, in un paese in cui l’enorme maggioranza dovette subirla in vario e prolungato martirio, in un paese in cui anche quei pochi che varcarono l’antica frontiera per combatterla, seguirono un’ispirazione indiscutibilmente idealistica, com’è possibile dipingere tutta la massa non socialista quale un coro di osannanti alle gesta della grande sciagura sanguigna, lieti della morte e della strage, cantori dell’inno dell’odio al suono dei dividendi…! Voi amate inoltre dipingere i vostri avversari in blocco conte «sciacalli del lavoro», «mercanti di religioni», «ipocriti della politica», come la borghesia insomma, che bisogna espropriare per dare il potere al proletariato. Borghesia! Proletariato! Tolti i pochi arricchiti dalle venture della guerra, dei quali stessi si possono relegare fra i capitalisti sfruttatori solo coloro che producono nuova ricchezza, monopolizzando, ovvero che non investono il capitale nella produzione, la «borghesia», quando sotto questa parola voi intendete comprendere tutta la massa non socialista, ecco di che si compone: 70390 aziende agricole, di cui 21499 sotto 0.5 ettari, 44923 sotto 2 ettari, 6542 superiore ai 5 ettari; una stragrande maggioranza dunque di proprietà piccola e minima, mentre le poche aziende di maggiore estensione, quando non hanno carattere forestale e non sono di enti pubblici, sono sempre suddivise in poderi a mezzadria. E voi volete espropriare questa «borghesia», per infeudarne il «proletariato»? Accanto ai contadini, i commercianti. Certo vi sono fra loro degli strozzini, dei ladri, e comunque, degli sfruttatori, ma si può affermare che bisogna espropriare e comunizzare il commercio, per togliere degli abusi, limitati già dalla legislazione, dalle cooperative e dal controllo (volutamente debole purtroppo) del pubblico e che per la via dell’organizzazione sociale si possono combattere maggiormente, senza spegnere per ciò la iniziativa individuale e procedere ad una nazionalizzazione di cui durante la guerra abbiamo avuti esempi terrificanti? Non si può negare d’altro canto che a lato del commercio sfruttatore vi è un commercio che esercita una funzione di utilità sociale e non di sfruttamento di classe e che questa funzione può venire sostituita, ma non soppressa. Inoltre nel caso dei nostro paese, si può dimenticare che accanto ai negozianti che fecero danari vi furono moltissimi che perdettero la sostanza o dovettero consumare tutte le riserve? Come dei commercianti, si dica dei piccoli industriali. In buona parte domina ancora da noi la piccola officina. Il proletario è il «maestro», venuto su dal mestiere che dirige e lavora egli stesso. Quest’artigianato non merita i fulmini degli espropriatori. La loro rettorica s’infrange contro l’onestà e la produttività di questo sistema. Certo che noi pensiamo ad una necessaria evoluzione anche su questo campo; pensiamo alla forma associativa, alla cooperazione, all’azionariato operaio, ma queste sono trasformazioni, non soppressioni. S’aggiungono poi gli addetti al commercio, gl’impiegati privati, gli impiegati pubblici, che in gran massa sono fuori del socialismo. È su codeste magre e spolpate ossa di siffatta «borghesia» che si lanceranno le bramose canne del… «proletariato»? «I mercanti di religione»… Poveri preti! Nessun bidello di nessuna Camera del lavoro d’Italia accetterebbe la media dello stipendio che riceve oggi un prete cattolico! Sono poveri e devono sottoporsi a delle limitazioni e privazioni che pesano inesorabilmente su uomini di un grado superiore di coltura. O la borghesia che vi affrettate a espropriare sono i nostri rentiers? Come se all’espropriazione non avessero pensato in buona parte le vicende della guerra? La perdita del 40% su tutti i risparmi, il rinvilimento della moneta avuta in cambio, la sospensione del pagamento di tutti i coupons hanno rovinato buona parte di coloro che vivono di rendita. Vogliamo dire con ciò che non vi siano sfruttamenti da impedire, sopraffazioni da combattere, abusi da togliere? No, davvero! Apparteniamo ad una direttiva sociale che non crede alla statica dell’attuale sistema individualista, ma lo vuole sostituito colla dinamica del federalismo sociale. Affermiamo tuttavia che la retorica socialista bolscevica che si è voluta introdurre anche nella nostra magra regione, non ha né può avere alcuna risonanza nella realtà della nostra vita sociale: affermiamo che qui appare evidente la necessità di un programma popolare, che tende a instaurare cioè le forze esaurite dei popolo intiero, non ad instaurare la dittatura di una classe sola. Affermiamo che la divisione fatta dai socialisti, in proletariato rosso da una parte e borghesia dall’altra, è per il nostro paese il mascheramento di una suddivisione politica con una classificazione sociale inesistente. I socialisti non sono il proletariato, gli altri non sono la borghesia; nella lotta elettorale l’elettore non ha da scegliere fra sfruttati e sfruttatori: (sarebbe troppo comoda!) ma fra il Partito socialista comunista bolscevico colle sue 21 tesi di Mosca e coi suoi esperimenti italo-russo-ungheresi e gli altri partiti, coi loro uomini e col loro programma. 