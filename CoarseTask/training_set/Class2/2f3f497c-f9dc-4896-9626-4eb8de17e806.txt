Il manifesto dell’on. Turati La grande stampa liberale, che è, come sempre l’organo reclamistico più obbediente e più efficace di qualsiasi movimento del socialismo italiano, ribocca, di questi giorni, di impressioni, di note e di commenti intorno al «manifesto» che l’on. Turati, d’intesa con altri deputati del partito, ha pubblicato a nome della fazione di concentrazione socialista. L’on. Turati, come si sa è sempre il beniamino della borghesia liberale che sospira il momento di vederlo ministro e nell’attesa gli perdona i propositi rivoluzionari e i molti penzolamenti a destra e a sinistra . Chi ricorda le infinite cortesie che il leader milanese ebbe a raccogliere dalle vestali del patriottismo italiano quando alla Camera, senza evidenti sottintesi, si degnò di gridare «viva l’Italia», non ha bisogno di altri argomenti per convincersi di quanto scriviamo. Il manifesto in parola però non ha, per adesso, che un valore interno per il partito socialista stesso e rappresenta un indirizzo di possibile azione che dovrà essere discusso al prossimo congresso di Milano, nella prima metà di ottobre, insieme colla mozione dei socialisti unitari redatta dall’on. Baratono e al «manifesto del comitato di unità socialista» che porta le firme degli onorevoli Alessandri, Buratti e Zilocchi . Quale delle tre tendenze che dividono il partito sarà per avere la vittoria al congresso nazionale? L’on. Turati, esponente principale della «concentrazione socialista» che ebbe la sua origine nel non lontano congresso di Reggio Emilia, afferma che la concentrazione allora auspicata non è più il desiderio di una frazione, ma «essa è divenuta il partito», contestata solo da futili sopravvivenze verbalistiche sconfessate in fatto da quei medesimi che a parole si richiamavano ad esse. Se ciò è vero, la prevalenza dell’indirizzo turatiano al congresso dovrebbe potersi prevedere come sicura. Di qui l’importanza del «manifesto» anche fuori del partito, in previsione della partecipazione positiva dei socialisti al governo che Turati, sotto determinate condizioni propugna e invoca. Per questo motivo crediamo opportuno darne qualche cenno. L’utopia rivoluzionaria Lo scritto di Turati e compagni contiene anzitutto una risoluta condanna della tattica utopistica e illusionistica seguita dal socialismo italiano dopo la guerra, mentre, infatuato dalla visione bolscevica russa, s’attendeva da un giorno all’altro il miracolo della rivoluzione. «La utopia di un rovesciamento universale a breve scadenza di tutti i regimi borghesi per edificare sulle loro macerie una nuova economia socialista, la utopia, anche più ingenua, che crede possibile trasportare da uno all’altro clima storico improvvisati istituti socialisti a dispetto del genio e della storia di ogni stirpe e di ogni Nazione, il proposito di servirsi dell’istituto parlamentare e dei municipi conquistati a migliaia come di altrettanti strumenti di pura azione negativa: la concezione miracolistica (neppure tentata di attuare da parte nostra ma sperimentata invece sulle nostre spalle) dell’utilità della violenza come metodo normale di lotta di conquista e l’altra per cui tutte le borghesie e tutte le frazioni borghesi si equivalgono ed ogni Governo borghese è sempre ed ugualmente peggiore, tutto ciò è caduto definitivamente nell’oblio». I contatti con la borghesia Passando oltre, l’on. Turati rileva come la forza attuale delle organizzazioni socialiste e le imperiose esigenze del momento storico che si attraversa impongono necessariamente i contatti con la borghesia e con i governi borghesi, sfatando così la vecchia ipocrisia del socialismo che vuol passare per inavvicinabile a qualsiasi putredine borghese. Scrive Turati: «Collaborazionismo» «Sopravvivono alcuni equivoci più di parole che di fatto e sarà compito del nuovo Congresso di chiarire, sgominare e disperdere. Primo equivoco: il collaborazionismo per il quale, con un processo alle intenzioni che pienamente ripudiamo, si imputano a noi particolari tenerezze e contro il quale, sotto la specie di un rivoluzionarismo che rivela una colossale confusione di idee, si risuscita il cliché di quella evangelica intransigenza tutta negativa e formale che bene si convenne ai gloriosi esordi di un partito timido ancora di possibili confusioni ed assorbimenti a proprio danno, ma contro la cui inanità protestano oggi le cresciute forze tecniche e numeriche delle organizzazioni e del partito e le imperiose esigenze e l’azione quotidiana di quelle e di questo nel momento storico che attraversiamo, perché, non è quando da oltre duemila municipi, da migliaia e migliaia di Cooperative, da forti falangi proletarie minacciate nella vita organizzativa si invoca da noi un’assidua ed energica azione sul Governo e sui partiti borghesi che dia loro modo di difendersi, di vivere, di operare e di prosperare, non è quando si annunzia con voto quasi unanime quella elasticità di manovra parlamentare che consenta di insinuarsi nelle anfrattuosità della compagine capitalistica per crearne frutti sostanziosi di energie proletarie, non è quando si accettano accordi di pacificazione coi violenti forsennati ed i più recisi avversari, non è allora e in tali condivisioni, che si possa senza ipocrisia manifesta proclamare l’ascetismo della castità di fronte ad ogni contatto ed invitare il proletariato, che vuole vivere e progredire, all’astinenza infeconda che ne assistette i primi vagiti. Necessario quindi porre le ideologie del partito in accordo colle realtà inevitabili, quotidianamente accolte e praticate. Nessun altro o maggiore collaborazionismo noi abbiamo invocato». In queste parole l’on. Turati accenna ai contatti «in forma nobile» che il socialismo ha con i governi della borghesia. Per illustrare fino a qual punto questi contatti possano arrivare e dove vada a finire la cosiddetta intransigenza socialista, riportiamo qui sotto le parole dell’on. Baldesi , un altro firmatario del «manifesto», che in forma più brutale esprimono delle cose, che l’on. Flor, con la sua «chiara, sincera e coerente politica» si guarderebbe bene dal confessare in un pubblico comizio. Che razza d’intransigenti! Il Baldesi dopo aver posto la domanda se la collaborazione al governo non sia per i socialisti una necessità, continua: «Per la risposta rivolgersi a quei sindaci che vanno in pellegrinaggio a Roma a chiedere fondi, a domandare che il bilancio sia approvato, a far presenti i bisogni del loro Comune. Domandarlo alle cooperative che fanno consumar le gambe ai deputati per salire e scendere le scale dei Ministeri per il finanziamento, per l’assegnazione del lavoro, per la loro difesa, per la protezione dei loro operai. Domandarlo agli organizzatori, i quali devono sottostare alle più strane – dico strane solo perché fatte da socialisti, da intransigenti, nonché da comunisti – richieste perché ai tali stabilimenti non venga a mancare il lavoro, o perché magari si impedisca la introduzione in Italia della tal altra merce perché una certa categoria non abbia ad essere posta sul lastrico. Ora tutte queste cose – parecchie delle quali oserei dire addirittura antisocialiste – non avverrebbero se il Partito socialista potesse agire con la responsabilità, sì, del potere, ma anche con la libertà di iniziare una politica di realizzazioni che porrebbero la produzione su nuove basi: che potrebbe impedire ai sindaci di correre a piatire protezione, alle cooperative di domandare finanziamenti che non vengano, ed ai Sindacati di non trovarsi nelle condizioni di chi deve bere per non affogare». Edificante, non è vero? Socialisti che invocano il protezionismo doganale alla pari dei… nazionalisti? Le condizioni della collaborazione Ma torniamo a Turati. Egli è, dunque, disposto alla collaborazione, ma solo per il vantaggio del partito, anche se avesse per conseguenza – tanto meglio! – la rovina della borghesia! «Nessuna partecipazione al potere non consentita espressamente in modo e per motivi e fini ben determinati dalla maggioranza del partito e dalle organizzazioni di classe: nessuna partecipazione al potere che ci ponga in dipendenza diretta od indiretta verso i partiti borghesi. Aggiungiamo che se la conquista del potere è la meta necessaria di ogni partito e del proletariato specialmente, come espressione e strumento della sua rivoluzione di classe, mai forse, come in questo momento di crisi economica profonda, il precipitarne l’evento ci appare pieno di pericoli e gravido di spaventose delusioni. Ma poiché i fatti e i fati ben possono improvvisamente travolgere le più pertinaci resistenze, noi invochiamo su questo tema la più ampia ed esauriente discussione del congresso, affinché gli organi direttivi non debbano poi decidere ad arbitrio ed una ferrea precostituita disciplina in questa materia si imponga a tutti ed a ciascuno». In altre parole: Partecipazione al potere, ma quando le circostanze siano favorevoli e quali dominatori. Dovrà costituirsi un governo, nel quale i socialisti abbiano l’assoluta prevalenza. Verso il blocco liberale-socialista? Questi propositi di predominio vengono acconci a gettare un po’ d’acqua fredda sugli ardori della stampa borghese da qualche tempo invocante un governo di sinistra fatto di liberali radicali e di socialisti. È noto come la rappresentanza dei popolari nel ministero sia sopportata con grande stento da certi gruppi liberali che rimproverano al partito popolare di essersi conquistata una posizione privilegiata. L’odio anticlericale ha trovato recentemente nuova esca, in questi rancori e in questi falsi apprezzamenti. Anzi è in corso un tentativo di riunire in un gruppo solo tutti i partiti di sinistra, dalla democrazia socialista ai socialisti riformisti con lo scopo di controbattere il partito popolare e limitarne l’influenza. Tentativo settario e meschino. Il nuovo blocco, per liberarsi dei popolari, dovrebbe poi cercare la collaborazione dei socialisti. Strana aspirazione se si pensa che le recenti elezioni politiche furono volute dai liberali con espliciti intendimenti antisocialisti e con l’illusione di ridurre il partito all’impotenza? Ebbene, le parole di Turati dicono ora a quale prezzo i socialisti potrebbero partecipare alla formazione di un ministero. Essi non si accontenterebbero, come hanno fatto i popolari, di tre portafogli di ministro e di qualche posto di più di sottosegretario. Vorrebbero avere nel governo la prevalenza assoluta, in modo da poter fare una politica socialista, accontentando gli appetiti molteplici delle organizzazioni di partito e facendo gli interessi esclusivi propri: in altri termini sarebbe una collaborazione per lo… sfruttamento della borghesia. Staremo a vedere se l’avversione contro i popolari permetterà ai tipici esponenti dei partiti borghesi di ingoiare rospi di tal genere. Tutto è possibile; e c’è da attendersi anche qualche cosa di peggio. Ma di qui al congresso ne sentiremo delle altre. 