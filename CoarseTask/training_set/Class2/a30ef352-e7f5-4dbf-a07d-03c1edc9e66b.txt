DE GASPERI. Mi limiterò a poche dichiarazioni, senza seguire il collega Flor nella parte economica e sociale e nei punti di lagnanza che ha toccato per le nuove province. Il suo discorso e le dichiarazioni venute di straforo attraverso i fatti personali dimostrano come sarebbe utile una buona volta che affrontassimo il problema della amministrazione delle nuove province, e in tale occasione si sentissero le varie opinioni dei vari settori della Camera perché, senza dubbio, si è dimostrato in parecchie occasioni che forse noi deputati delle nuove province abbiamo mancato a un compito specifico: quello di interessare irappresentanti delle altre regioni su quelli che sono problemi non locali ma che hanno radicalmente riflessi nazionali. Mi limiterò alla parte, direi, sistematica e organica toccata dall’onorevole Flor, cioè a quella che riguarda il metodo di amministrazione delle nuove province, anche perché credo che ce ne sia il bisogno essendo un sistema poco noto: il che spiega le lagnanze che vengono fatte; se domandiamo a un deputato degli altri settori e un po’ anche a rappresentanti delle nuove province, difficilmente veniamo in chiaro sul modo come vengono amministrate. Lo Stato italiano amministra le nuove province con un sistema speciale, differente da quello delle vecchie province; fin qui si sa, più in là no; quando si deve dire attraverso quali organi, qui cominciano il divario e gli apprezzamenti diversi sui dati di fatto. Noi abbiamo due commissari generali, uno a Trento e uno a Trieste. Se prendiamo in mano il decreto di investitura dei poteri leggiamo che i commissari generali civili esercitano i poteri di governo nell’amministrazione del territorio posto oltre l’antico confine. Essi sono alla diretta dipendenza del presidente del Consiglio dei ministri; possono corrispondere direttamente, quando lo credono opportuno, con i singoli ministri e con tutte le autorità del regno. Questo risulta dal decreto 22 luglio 1920. In realtà abbiamo visto che a proposito di una discussione in Senato si è alzato a difendere la politica del Governo il commissario generale che contemporaneamente è senatore, l’onorevole Credaro; e ogni volta che noi abbiamo portato qui alla Camera delle questioni generali riguardanti l’amministrazione e la direttiva politica ci siamo trovati dinanzi a questa difficoltà, di dover pretendere dagli egregi uomini che siedono al banco del Governo una risposta in questioni di cui direttamente non avevano mai avuto occasione di occuparsi. Viceversa ogni volta che ci rivolgiamo a quelle persone che per decreto o per situazione di fatto sono chiamate ad occuparsi di queste questioni ci viene risposto che esse non sono in grado di assumere responsabilità politiche perché la responsabilità politica viene assunta dai commissari generali attraverso il presidente del Consiglio. Oggi vediamo, per esempio, una anomalia e cioè che, con molto nostro piacere, assume l’incarico di rispondere alle interpellanze sulle nuove province il sottosegretario di Stato agli interni mentre, in base al decreto 14 agosto 1920, dovrebbe essere il sottosegretario della Presidenza del Consiglio perché in realtà le nuove province sono sottoposte direttamente al controllo e alla responsabilità del presidente del Consiglio e, specialmente, del sottosegretario di Stato della Presidenza del Consiglio. Esiste innegabilmente una grande confusione nel sistema amministrativo e nel meccanismo che deve portarci al di là di questo punto che è di assimilazione fra il vecchio ed il nuovo nelle terre redente; esiste una grande confusione, esiste una mancanza di contatto, d’ingranaggio, cosicché le cose non vanno non solo per gli ostacoli da superare, ma anche perché il meccanismo è tale che non può funzionare, e perché non è nelle mani di alcun uomo in modo particolare. Se si facesse il confronto fra questi due decreti, uscito l’uno il 22 luglio 1920, che stabilisce il potere dei commissari generali, e l’altro il 14 agosto 1920, uscito cioè a pochi giorni di distanza, il quale stabilisce il potere del capo dell’Ufficio centrale nelle nuove province e quello del presidente del Consiglio; se si facesse questo confronto, si troverebbe che in base a questi decreti è assolutamente impossibile sapere chi, per una data azione, per il disbrigo poi di un tale affare amministrativo nelle nuove province, deve assumere le responsabilità, se il commissario generale o, attraverso l’ufficio centrale delle nuove province, il presidente del Consiglio. Se tutto si riducesse all’uomo che deve venire alla Camera e da quei banchi deve rispondere alle interpellanze e alle mozioni dei deputati, la cosa potrebbe essere risolta facilmente, ma il male è che questa differenza, questo contrasto di competenze si manifesta e si rivela pubblicamente dinanzi agli occhi dei più profani, perché ormai nelle province delle terre redente apertamente si dice da parte degli uomini che sono alla testa dell’amministrazione: «ma noi non possiamo far niente, noi non possiamo assumere delle responsabilità che sono dell’Ufficio centrale delle nuove province e quindi del Governo». Viceversa avviene quello che accennavo poco fa a proposito di quanto si è detto in Senato; chi risponde anche per l’ufficio centrale, chi è chiamato come responsabile insieme con il presidente del Consiglio, non è il capo dell’Ufficio centrale, ma il commissario generale della rispettiva regione, e questo con una procedura che, per quanto io non abbia molta esperienza in materia, mi sembra completamente nuova: è infatti strano che il commissario generale assuma delle responsabilità e risponda dinanzi alla Camera. Il peggio si è che questo contrasto di competenze, questa confusione di responsabilità ha un triste riflesso anche sopra tutti i congegni amministrativi, cioè sopra tutti i congegni che si sono creati per attuare finalmente il passaggio della legislazione nuova alle nuove province. Le commissioni consultive che si sono create e che dovrebbero dare il loro parere ai commissari e all’Ufficio centrale sono tre e la sfera dell’una è in contraddizione con quella dell’altra. Cosicché noi non arriveremo mai ad una chiara responsabilità in simili questioni, e non arriveremo nemmeno alla possibilità di far servire queste commissioni a qualche utile risultato se non stabiliremo in modo preciso chi abbia la precedenza e quali siano le commissioni che debbano essere dirette ad interpretare la volontà di coloro che vengono chiamati a dare parere. Quindi si spiega benissimo come recentemente il collega onorevole Grandi abbia sentito l’impotenza delle commissioni consultive regionali e si sia domandato che cosa stiamo a far noi deputati e senatori. È evidente, ed è stato evidente soprattutto durante la crisi, che bisogna cambiare assolutamente sistema se si vuole, in primo luogo, che la sistemazione sia rapida e sia attuata, ed in secondo luogo che la grave questione dei rapporti fra italiani e non italiani, la sistemazione cioè delle nuove province, non rimanga insoluta e, rimanendo insoluta, ci porti al grave pericolo di una conflagrazione. Perciò noi abbiamo insistito perché l’amministrazione delle nuove province avesse una rappresentanza politica speciale in una forma o nell’altra. Il Ministero recentemente si è deciso a concedere, direi, una specie di diritto alla collaborazione diretta ai capi dell’Ufficio centrale. Non ho visto pubblicato in proposito il decreto relativo ma spero che questa pubblicazione avvenga presto. È una concessione minima, che certo non ci dà quella regolamentazione che secondo la mia convinzione è assolutamente necessaria. Però io voglio desiderare che di fatto almeno, se non nella forma, si crei un tale sistema per cui la assimilazione di una legislazione con l’altra possa venire fatta in presenza di coloro che dirigono l’amministrazione e possono controllarne realmente gli effetti. Io, per le questioni di carattere generale e politico-amministrative cui ha accennato l’onorevole Flor, non posso in linea generale che associarmi a quelle che furono le sue direttive, salvo naturalmente il colore e il punto di vista particolare che può venire dall’uomo di opposizione. FLOR. Quale colore? DE GASPERI. Rosso. Senza dubbio noi siamo tutti d’accordo, credo almeno tutti i deputati delle nuove province, nel chiedere la rapida convocazione delle rappresentanze regionali, o provinciali che si vogliano chiamare, quelle che secondo il sistema ancora localmente vigente si chiamano diete provinciali. Dopo l’elezione dei comuni deve finalmente avvenire l’elezione delle diete provinciali e a questo riguardo io osservo che noi dobbiamo prima risolvere evidentemente la questione della loro competenza, stabilire cioè se a loro spetti oltre la competenza dei consigli provinciali delle vecchie province, anche la prerogativa di carattere legislativo che esse avevano avuto finora. A questo proposito osservo che il punto di vista, se non del Parlamento certo del Governo, è in gran parte pregiudicato in nostro favore. Non solo noi abbiamo, in tesi generale, una legge del Parlamento fatta al momento dell’annessione delle nuove province in cui si dice che la legislazione del regno deve essere estesa, «concordandola con le autonomie esistenti», alle nuove province (articolo 4), ma nell’atto stesso in cui il Governo ha emanato lo statuto nelle nuove province si accennava al potere legislativo delle diete provinciali e delle rappresentanze regionali e si facevano le debite riserve per la emanazione dello statuto, dicendola piuttosto atto storico che atto di conseguenze immediate accennandosi soprattutto agli articoli 3 e 10 dello statuto che, rendendo partecipe del potere legislativo le Camere, escluderebbero la ripartizione delle funzioni legislative che per ordine di materia e di territorio la costituzione locale faceva tra Consiglio dell’impero o Parlamento centrale e diete provinciali. E la relazione al re dell’onorevole Giolitti diceva: la base delle autonomie è quella che la legge dell’annessione vuole trasmettere integralmente alla futura sistemazione definitiva dell’ordinamento delle nuove province. Ora, per non parlate sempre inutilmente, ed a vuoto, delle autonomie provinciali e arrivare ad un progetto concreto che potrà venire sottoposto in una forma o nell’altra agli organi deliberativi, per arrivare a questo è necessario che il Governo abbia a sua disposizione un meccanismo che, sentito il parere delle persone più addentro in materia, possa preparare il progetto e possa anche sostenerlo di fronte al Consiglio dei ministri per l’eventuale presentazione alla Camera. Per questo abbiamo insistito sulla emanazione del decreto a cui prima ho accennato. Ci sono, riguardo all’assimilazione, alcuni altri problemi che vanno assolutamente risolti parallelamente e sono quelli della assimilazione degli impiegati. Si tratta di problemi a cui il collega Flor ha già accennato e che io mi limito a toccare di sfuggita. Noi abbiamo ancora degli impiegati venuti dal cessato regime; li abbiamo nei quadri con la sistemazione austriaca e non li abbiamo ancora trasportati nei ruoli dei quadri italiani con differenza notevole di stipendi e, soprattutto, con differenza di promozione, eccetera. Nel momento in cui si stava operando questo passaggio è intervenuta questa estate la legge sulla burocrazia, la quale ha avuto l’effetto di arrestare questo movimento di promozioni nelle nuove province. Ora noi domandiamo che l’assimilazione venga accelerata e che, per intanto, si dia non solo l’anticipo votato recentemente dal Consiglio dei ministri ma si tenga conto anche di quelle indennità speciali, che vennero concesse agli impiegati delle nuove province perché condizioni speciali le giustificavano, soprattutto riguardanti i prezzi, tanto più che oggi non c’è nessuno che possa affermare che tali prezzi siano diminuiti o che le condizioni della vita siano migliorate. L’accenno che ha fatto il collega Flor al decreto-legge sugli invalidi è senza dubbio di grande valore. Noi comprendiamo che ragioni sentimentali possano dare suggerimenti diversi al riguardo ma, se pensiamo alle madri dei caduti e alle vedove, non c’è nessuna ragione sentimentale che possa essere invocata. In ogni caso domandiamo, e preghiamo il rappresentante del Governo di invitare a questo proposito il sottosegretario alle pensioni, che si promuova una revisione del recente decreto-legge per l’applicazione della legge sugli invalidi nelle nuove province. Toccati questi argomenti e riservandoci di discutere i singoli problemi quando i vari bilanci verranno portati alla Camera, mi limito a dire, nei rapporti con i tedeschi, cui ha accennato il collega Flor, che anche noi apparteniamo a un indirizzo il quale intende che i tedeschi, come gli slavi, debbano venir trattati come tutti gli altri cittadini; ma pensiamo che evidentemente con questa frase generale non è ancora precisata una politica in confronto ai loro postulati nazionali. Nella Venezia Tridentina abbiamo, di fronte ai postulati tedeschi, diverse obiezioni, direi pregiudiziali, da risolvere: anzitutto quella del confine linguistico; perché non è detto che i tedeschi esistano in masse perfettamente compatte, per cui bastano leggi e misure speciali secondo le circoscrizioni territoriali. Vi è una certa zona mista sulla quale naturalmente non possiamo proclamare delle rinunzie e per cui bisognerà evidentemente pensare a provvedimenti particolari. Inoltre noi, pur essendo decentratori, pur essendo autonomisti, pur dovendo riconoscere ai tedeschi ciò che domandiamo per noi, dobbiamo tener conto delle necessità, direi amministrative, di ogni singola regione. Questi accenni bastano per comprendere come il problema sia tutt’altro che semplice; però è anche vero che, per far cessare l’acerbo malcontento che esiste nelle regioni tedesche – è inutile nasconderlo – e per arrivare il più rapidamente a una soluzione soddisfacente, è assolutamente necessario che questo sistema amministrativo, e direi rappresentativo, del passaggio dall’una legislazione all’altra, venga rinforzato non soltanto con maggiori cure da parte degli organi governativi, ma soprattutto mettendo alla testa di quelle regioni una persona la quale abbia una direttiva propria e possa assumere la responsabilità. A questo riguardo sono completamente d’accordo con il collega Flor e credo di interpretare il pensiero anche degli altri colleghi delle terre redente. Se da questa discussione che è stata frammentaria, e non poteva essere sistematica, la Camera avrà l’impressione che vi sono gravi problemi i quali, benché limitati territorialmente alle regioni attorno a Trento e attorno a Trieste, non sono problemi che si possano trattare con criteri solamente locali, ma poiché si tratta dei confini della patria hanno un nesso intimo con la sistemazione generale dello Stato e interessano tutta la nazione, credo che la discussione avrà portato già qualche vantaggio, indipendentemente dalle risposte dell’onorevole sottosegretario di Stato, che auguro siano completamente favorevoli, anche per quei punti specificati dal collega Flor e che io non ho qui indicati. (Approvazioni al centro). 