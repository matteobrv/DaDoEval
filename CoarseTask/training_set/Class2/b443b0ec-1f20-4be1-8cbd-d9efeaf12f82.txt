Quello che si attendeva è avvenuto. I partiti estremi sono usciti vittoriosi dalle urne in Germania . I comunisti hanno vinto sui socialisti maggioritari come i tedeschi-nazionali hanno il sopravvento sui democratici e sugli altri partiti borghesi. In una sola cosa le previsioni non hanno risposto alla realtà delle cose. Si riteneva generalmente, in seguito alle elezioni per la Dieta in Baviera, che il partito ultranazionalista detto «Völkisch», al quale appartengono Ludendorff e Hitler, gli eroi famosi del «putsch» di Monaco, avrebbe avuto una vittoria travolgente anche a scapito dei tedesco-nazionali. Ora questo non è avvenuto. I tedesco-nazionali sono alla testa dei partiti borghesi nel futuro Reichstag. Indubbiamente i discorsi impolitici di Ludendorff co’ suoi fulmini al semitismo, al marxismo e all’ultramontanesimo hanno fatto vedere un movimento la cui vittoria, com’ebbe ad esprimersi il cancelliere Marx nel discorso di Düsseldorf, equivarrebbe ad un vero disastro per la Germania e per l’Europa. Vediamo intanto quali sono le differenze tra i tedesco-nazionali e il partito di Ludendorff. I primi sono dei conservatori nazionalisti, che continuano a rappresentare lo spirito prussiano, nettamente monarchico, protestante, agrario. Reclutano la loro clientela principalmente nelle popolazioni rurali della Germania del nord. Questo partito seppe mantenere la più parte dei privilegi di casta; reclama la restaurazione degli Hohenzollern e il ristabilimento del servizio militare. Il suo capo parlamentare era il dottor Helfferich di cui è recente la tragica fine nello scontro di Bellinzona. Il partito è diretto attualmente dal grande ammiraglio von Tirpitz , dai conti Westarp e Reventlow e dal dott. Schlange . Contava 67 seggi prima dello scioglimento del Reichstag. Ha guadagnato una trentina di seggi. I «Völkisch» ludendorffiani sono i difensori della pura razza dei biondi germanici. Essi sono monarchici per quanto non reclamino espressamente il ritorno degli Hohenzollern. Per essere veramente puri nel loro germanesimo ritornano al vecchio culto di Wotan. Così combattono tutto ciò che è estraneo al germanesimo com’essi lo concepiscono, il semitismo, l’ultramontanesimo – leggi cattolicismo –, la democrazia, il socialismo, l’internazionalismo, la repubblìca, la fede nei trattati e la teoria di Einstein sulla relatività. A dir il vero, per essere veramente coerenti con se stessi, poiché si ispirano a Wotan, dovrebbero considerare come estraneo al germanesimo anche il protestantesimo per quella parte di cristianesimo che ancora contiene: avviene invece generalmente che protestantesimo e germanesimo sono considerati in Germania come un’equazione perfetta, forse perché il protestantesimo politico non ha più alcun contenuto soprannaturale e non è che uno strumento politico del pangermanesimo. Checché sia di ciò, il fatto politico del giorno è costituito dal successo dei tedesco-nazionali che, essendo coi socialisti maggioritari il gruppo più forte al Reichstag, dovranno assumere la responsabilità del potere. Ci troviamo quindi subito di fronte a un problema d’immediata attuazione. È noto che il leader di ieri Helfferich era nettamente contrario all’accettazione del piano dei periti, che fu invece accolto dal governo di Marx-Stresemann. Il grande ammiraglio von Tirpitz, i conti Westarp e Reventlow sono dello stesso parere di Helfferich. Quale ripercussione internazionale immediata avrà dunque l’esito delle elezioni politiche di domenica in Germania? Certo Poincaré è nato sotto una buona stella. Le elezioni tedesche sono il cacio sui maccheroni per la politica poincariana. Il presidente della Camera francese Raul Peret ha affermato categoricamente in un suo discorso elettorale che non è il caso di abbandonare il pegno della Ruhr. «Sono risultati – ha continuato egli – dinanzi a cui gli avversari dell’occupazione della Ruhr dovrebbero inchinarsi. Nessuno più di me sente la necessità di una opposizione; e durante quattro anni ho sempre fatto rispettare alla Camera il diritto della minoranza. Ma, come diceva ieri stesso a Nantes l’onor. Briand, il quale non dà sempre il proprio voto a Poincaré, bisogna riconoscere che l’operazione della Ruhr era inevitabile. Perché non continuare ad attenersi alla politica dei pegni? È forse nel momento in cui siamo per raggiungere la meta che abbandoneremo i metodi che ci hanno avvicinato ad essa?». Come si vede, sulle rive della Senna si hanno predisposizioni ad approfittare del risultato delle elezioni politiche in Germania. Resta a domandarsi se potrà mantenersi al potere il governo attuale o se invece il governo Marx- Stresemann non sarà obbligato di cedere il posto a un’altra coalizione più conservatrice, massime se i socialisti maggioritari, come tutto porta a credere, rilutteranno di assumersi la responsabilità del potere, lasciandola invece ai nazionali tedeschi. Mentre scriviamo, non avendo sott’occhi tutti gli elementi che permettono uno sguardo d’insieme sui risultati definitivi delle elezioni, non possiamo specificare e dobbiamo necessariamente mantenerci sulle linee generali. Sembrerebbe, secondo le ultime informazioni, che il governo Marx- Stresemann possa ancora disporre di una maggioranza sufficiente per varare le proposte dei periti. In tal caso, la situazione politica dal punto di vista internazionale rimane immutata. Ci sarebbe solo il pericolo che il governo non riesca ad avere la maggioranza sulla questione delle ferrovie tedesche in rapporto alle proposte dei periti, poiché la costituzione di Weimar richiede in proposito i due terzi dei voti della Camera. Se poi si tiene conto dello spirito che anima i «völkisch» che spingono verso la dittatura, non possiamo esimerci da un senso di pessimismo. In tutti i casi la Francia e il Belgio che hanno una fiducia relativa nella forza attuale della Società delle Nazioni, non abbandoneranno il pegno sicuro della Ruhr per un pegno meno solido. Noi ci riserviamo di considerare a mente più riposata quello che hanno ottenuto il Centro di Germania e i popolari cattolici di Baviera. Essi possono essere ancora un elemento equilibratore al Reichstag avendo mantenuto quasi intatte le loro posizioni. Certo che abbiamo a che fare con qualche cosa di fragile. Basta un nonnulla per mandare a monte ogni cosa. Noi vogliamo peraltro sottolineare con vivo compiacimento il fatto che i supernazionalisti Völkisch, dei quali si riteneva da tutti una travolgente vittoria, sono usciti diminuiti dalle urne politiche di domenica. Se Ludendorff continua nelle sue «gaffes», come ha perduta la guerra coll’Intesa, finirà per rompere le coste anche al vecchio dio Wotan, che gli hitleriani hanno cercato di rimettere in circolazione. Nell’insieme procediamo «per ignes». 