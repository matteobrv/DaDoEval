Roma, 10. Riassumere la discussione di queste due ultime giornate non sarebbe facile. Più facile sarebbe la critica ma, confessiamolo, essa sarebbe crudele. L’enorme serie delle leggi e leggine ingerite e digerite in questa sessione, la continuità delle sedute senza nemmeno il riposo festivo, il caldo ostinato che tramutava la Camera in un bagno orientale, tutte queste non erano davvero premesse per una discussione approfondita del trattato. E poi oramai tutti comprendevano che si aveva dinanzi non un documento che chiudeva un periodo storico, ma il frutto di laboriosi compromessi che già stanno cadendo a brandelli, ad uno ad uno. Tuttavia sarà lecito meravigliarsi che nessuno si sia occupato delle clausole economiche, cioè delle famose riparazioni che l’Austria ci deve e che il relatore stesso, toccandone alla sfuggita, le abbia in precedenza svalutate troppo. Su questo argomento bisognerà riprendere la parola e sarebbe opportuno assai che in Senato, ove siedono tre senatori redenti , si riparasse alla grave lacuna. Detto questo, mi limiterò dunque a brevi cenni su qualche punto caratteristico della discussione. I socialisti avevano buon giuoco, ma per aver voluto giocare tutte le carte buone contemporaneamente, si contraddissero in modo troppo manifesto. Il loro rappresentante nella commissione, l’on. Turati, votò con tutti gli altri per l’approvazione del trattato, limitandosi a proporre degli emendamenti circa gli art. 3 e 4, cioè circa l’assetto interno della regione (due diete politicoamministrative, una a Trento, l’altra a Bolzano e nomina di una commissione parlamentare per delimitare i confini delle due provincie e il contenuto delle autonomie) . Il plebiscito, egli disse, volgendosi ai compagni durante la discussione alla Camera, è già istituto superato dall’introduzione del suffragio universale e non è sovrattutto un istituto socialista, giacché contrasta al principio della lotta di classe. Ma i suoi compagni non furono di questo parere. Ciccotti-Scozzese parlò in favore della sospensiva, sostenendo che, giacché i bolscevichi stavano per imporre la revisione dei trattati, era opera pericolosa ed inutile quella d’ingaggiare la Camera nell’approvazione di un contratto che stava per venir disdetto. Riboldi motivò la sospensiva colla richiesta del plebiscito. Con larga documentazione, citando tutti i plebisciti delle provincie italiane, gli fu facile dimostrare che il plebiscito è la costante tradizionale del risorgimento nazionale. Che cosa doveva rispondere la maggioranza borghese della Camera? Il combattente D’Alessio , il riformista Susi tentarono una confutazione della tesi plebiscitaria, dicendo che il diritto al plebiscito va riservato a popoli intieri, non a frazioni; i popolari avevano rilevato in commissione che l’autodecisione può accogliersi come unico criterio per la costituzione degli Stati solo se essa viene applicata come criterio, generale e reciproco, del diritto internazionale, di maniera che per la sicurezza ch’essa porta rende possibile l’eliminazione di altri criteri, come quello strategico e geografico, e per mezzo dell’on. Mattei-Gentili vi accennarono anche alla Camera (I). Ma iersera, quando in argomento stava per aprirsi la discussione. Giolitti tagliò corto dicendo che il governo non poteva accettare l’o.d.g. Riboldi, perché era contro l’approvazione del trattato e perché metteva la questione di fiducia. La Camera troncò quindi un dibattito evidentemente imbarazzante e passò ai voti. Subordinatamente fu la questione dell’Alto Adige che appassionò la Camera. I socialisti, con a capo Turati, sostennero la costituzione di una provincia separata per i tedeschi, ma anche qui si rivelò la contraddizione della loro tesi. Da un lato coll’on. Treves prospettarono il pericolo dell’irredentismo tedesco e Treves disse chiaro: «voi affiderete la difesa del Brennero a dei traditori»; dall’altro tentarono provare che la provincia tedesca era la panacea contro ogni irredentismo. Qui fu tirata spesso in ballo la testimonianza di Battisti che nel suo libro sul Trentino dimostra con copia d’argomenti la impossibilità della convivenza fra trentini e tirolesi. Gasparotto del Rinnovamento volle svalutare tale testimonianza, ricordando che Battisti scriveva sotto l’impressione delle lotte provocate dal regime austriaco negli ultimi anni; che trentini e tirolesi invece, lasciati soli, si troverebbero facilmente d’accordo e come prova asserì che nel 1809 i trentini e i tedeschi combatterono in perfetta intesa, al comando di Andrea Hofer , contro la Baviera (!?). Tuttavia Gasparotto aggiunse di non voler pregiudicare già fin d’ora la questione delle due provincie, ma di voler limitarsi ad ammonire il governo a trattare l’argomento con grande prudenza, diffidando degli adescamenti dei tedeschi. Federzoni si dichiarò assoluto partigiano della provincia unica, però ricostituendo (?) le rappresentanze circolari, idea che fece capolino anche in qualche altro discorso. I popolari avevano già dichiarato in commissione e ripeterono qui che non mettevano alcuna pregiudiziale sull’assetto interno della regione, ma che credevano prematuro che la Camera se ne occupasse ora, in assenza dei deputati di quelle terre. Vedessero i tedeschi di mettersi d’accordo coi trentini e i popolari sarebbero pronti a sancire tale compromesso. L’on. Carnazza , per la commissione, respinse gli emendamenti Turati, perché la sistemazione interna non doveva far parte di una legge che aveva carattere internazionale; argomento a dir vero non molto solido, quando si pensi che la commissione aveva fatto suo l’emendamento popolare dell’art. 4, che garantisce le autonomie provinciali e comunali; ma sta bene riferirlo, perch’esso dà maggior rilievo a questa nostra conquista. Infine l’on. Giolitti sgombrò il terreno con uno dei suoi soliti tagli di chirurgia semplicista: «È inutile che discutiate su tutto questo. Il governo dichiara di non comprometter nulla, farà le elezioni politiche e poi decideremo coi nuovi rappresentanti. Intanto non introdurrò che la legge elettorale e qualche altra urgentissima disposizione per aumentare la libertà di quei cittadini (accennando evidentemente alle leggi sulla stampa e di riunione). In quanto ai tedeschi, giacché la geografia li ha posti entro i termini dell’Italia, li tratteremo in modo che diventino nostri buoni amici». Unanime, di un’unanimità veramente confortante, fu la Camera nel sostenere le nostre autonomie e la parte buona della legislazione vigente. D’Alessio reclamò il decentramento più completo e il riconoscimento alle nuove terre d’amministrarsi da sé stesse. Non lasciatevi spaventare, egli disse, dalle preoccupazioni di chi vede la salvezza d’Italia solo nell’uniformità delle leggi e dell’amministrazione! Susi deplorò il continuo alternarsi di decreti e disposizioni contraddittorie, Gasparotto raccomandò che tutte le autonomie «come l’intese l’Austria stessa», siano rispettate. Degli oratori popolari e socialisti (II) non occorre rilevare il già noto punto di vista. Così la Camera passò ai voti. L’accettazione a grande maggioranza dell’art. 4 e dei due o.d.g. autorizza il governo ad attuare un grande programma: Giolitti ha dichiarato intanto di voler limitarsi alla prima parte. Anche questo limite ha per il momento il valore di garantirci da ogni sorpresa. (I) Ecco il passo in parola del discorso Mattei Gentili: «Un’ultima parola su questo argomento (cioè sull’annessione dell’Alto Adige, n.d.r.). Un ordine del giorno dei colleghi socialisti propone che l’annessione delle terre redente sia subordinata ad un plebiscito. Ora, noi siamo partigiani dichiarati del principio di autodecisione dei popoli; ma questo principio può e poteva essere applicato solo come base dell’intiero assetto europeo, non come criterio unilaterale da seguirsi in favore di una nazione e a sfavore di un’altra: l’applicazione, cioè, deve essere reciproca, per dare vera garanzia di pace e stabilire un ordine di cose che renda inutile ogni precauzione di carattere strategico-territoriale». (II) All’ultimo momento Turati introdusse incidentalmente anche un accenno al caso dei Laghetti, accusando Credaro di non aver saputo salvaguardare la libertà scolastica. Matteotti chiese che ogni persona che abitasse nelle nuove terre da almeno un anno acquistasse il diritto di cittadinanza e il diritto elettorale, ma Giolitti rispose che il diritto elettorale va attribuito agli abitanti stabili di quelle terre, non agli ultimi venuti. Cosattini ha attaccato violentemente il regime militare della Venezia Giulia, rilevando che i bandi militari pubblicati a Pola e in Dalmazia, sono peggiori che quelli austriaci e affermando che gli slavi sono oppressi. La Camera però non poté accogliere una sua proposta formale, perché non può legiferare, come osservò Giolitti, su territori che non può ancora annettere. 