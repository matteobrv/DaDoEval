Quando arrivava la fine dell’anno, eravamo soliti di volgere uno sguardo retrospettivo sul lavoro compiuto e di elencare con qualche compiacenza gli articoli più notevoli, le descrizioni, le narrazioni più importanti, le formule più comprensive, colle quali durante l’anno il giornale aveva rivestito il suo pensiero o colorito e fissati nella cronaca i fatti più salienti. Questo costume che, rispetto ad oggi, può sembrare patriarcale, fu stroncato dalla guerra, fatto universale in ampiezza, immenso in profondità, e così sostanziale nel suo contenuto politico e nelle sue conseguenze sociali che tutti gli altri scompaiono nell’ombra come purissimi accidenti. Ond’è che elencare, rievocare e riassumere gli avvenimenti di un anno sembrerebbe oggidì impresa puerile e di gusto arcaico come ripetere il catalogo delle navi d’Omero. Questa conclusione vale anche per una cerchia alquanto maggiore, cioè per le idee e per gli avvenimenti di natura locale; e questo, più che della guerra, è una conseguenza della mutata situazione politica. Prima dell’annessione, quando scrivevamo «paese» intendevamo «Trentino» e questo «paese» suddividevamo addirittura in «regioni». Ora, il nostro paese è l’Italia e «regione» è per i più la Venezia, e a stento noi riusciamo a far chiamare così la Venezia Tridentina. Levate in tal maniera le barriere che chiudevano il nostro piccolo mondo antico, si sconnette e vacilla anche il duomo ideale, costruito dalle nostre concezioni storiche ed ambientali; le pareti si allargano e si spostano, la cupola gira e s’inclina. Innanzi a questo fenomeno naturale ed inevitabile di ampliamento e di trasformazione, vi sono due categorie d’uomini o più esattamente due categorie di abitanti del nostro microcosmo prebellico che si abbandonano a falsi timori o a fallaci speranze. Gli uni, e sono i misoneisti, gl’irreduttibili laudatores temporis acti, i conservatori che tirano innanzi, guardando all’indietro, temono che questo duomo ideale, piantato sui pilastri della nostra storia, traballi e rovini rumorosamente, come il tempio dei filistei, trascinando nella catastrofe, coi detriti del vecchio, colle misure dell’angusto, anche gli elementi del buono. Gli altri, e sono gl’iconoclasti, gli spiriti che si gonfiano di frasi e negano l’essenza delle cose, i magnificatori d’un progresso formale e vacuo, gli odiatori di tutto quello che è idea acquisita e esperienza consolidata, sperano che questo duomo si squarci per lasciar libero lo sguardo verso un cielo infinito in cui l’occhio si sperda come in un mare ignoto ed oscuro senza luce di fede, ma con qualche lampo di una luce rossastra che sia emanazione della mente umana ribelle e arbitra delle proprie sorti. Entrambe queste categorie hanno torto, e noi siamo insorti a combatterle. In quest’enunciazione sta tutta la sintesi della nostra attività, l’elenco delle nostre opere, lo sguardo retrospettivo su quello che fu o almeno si propose di essere il nostro giornale nell’anno 1921. Noi credemmo e crediamo che la catastrofe, pusillanimemente vaticinata dai misoneisti, non avvenga, o meglio noi siamo convinti ch’essa non possa avvenire, se vi si opponga la tenace volontà dei buoni che, abbandonando al corso del tempo i concetti formali e dimensionali del microcosmo trentino, delle nostre idee e delle nostre tradizioni, difendono il contenuto sostanziale e indipendente dalle ragioni dello spazio e del tempo. Perciò abbiamo predicata, inculcata e lodata la vita attiva e combattiva, l’opera resoluta e fidente nell’avvenire. Le circostanze invero hanno voluto che di tale opera più che gl’inspiratori e i coordinatori, fossimo i cronisti. Per fare del giornale il banditore e il propulsore di queste idee ci sono mancati il tempo e la lena, cosa deplorevole, senza dubbio, ma spiegabile e, crediamo, anche scusabile, quando si pensi al ritmo travolgente che incalza nel dopoguerra tutta la trasformazione e l’assestamento materiale e morale della nostra regione e quando si avverta che troppo spesso al predicare e al confortare parve doversi preferire l’agire e il porre diritte le mani sopra i propulsori della nostra vita sociale e politica. Tuttavia, benché frammentaria e, per dir così, a corrente alternata, benché talvolta implicita più che esplicita, non è mancata nel «Nuovo Trentino» durante l’anno che muore, questa direttiva progressista, ottimista, energetica verso un avvenire sicuro, garantito dall’opera fiduciosa di uomini che, liberati i vecchi sassi riquadri dalle macerie del tempo, lo ricostruiscono colle proprie mani. Certamente si sarebbe dovuto far meglio e fare di più, e noi ce ne scusiamo; ma l’importante, il decisivo è che la via, il metodo, l’idea direttiva siano stati giusti. Comunque, potessimo anche venir rimproverati di manchevole zelo in confronto di questa categoria di uomini amici, a minor ragione ci si potrebbe muover rimprovero per l’altra categoria, che è avversaria dei nostri principi e delle nostre idee sostanziali. La parola «autonomia», comparsa con tanta insistenza su questo giornale, non è che la veste di un pensiero più profondo e più essenziale di ogni criterio politico e amministrativo. La lotta autonomistica, se può valere nelle sue finalità immediate, per una riforma amministrativa o per una ricostruzione politica, equivale però nelle sue origini profonde ad una battaglia per la libertà della famiglia, della scuola, della coscienza e il suo trionfo finale dev’essere la liberazione dell’anima trentina dalle nebbie di un razionalismo di stato che la minaccia di asfissiare. E ricongiungendo questa lotta, che poteva sembrare legittimista, alla grande battaglia nazionale per il rinnovamento organico e sociale dell’intiera famiglia italiana, noi sposiamo il genio del luogo al genio della stirpe e conduciamo per vie naturali e senza scosse quest’anima libera del microcosmo trentino al macrocosmo italiano, sicché l’ideale della patria derivi logicamente dall’ideale del luogo natio. Gl’iconoclasti nutrono una fallace speranza, quando credono che abbattendo il duomo, sotto cui dianzi figuravamo il complesso delle nostre concezioni e tradizioni locali, non rimanga al di sopra che l’emisfero di concezioni razionaliste e d’idee deterministe che sembra siano state il patrimonio più comune degl’intellettuali della nazione nel secolo passato. Oggidì, nel momento in cui noi entriamo a far parte della Nazione, le idee vanno mutando; la curva del nostro vecchio duomo va a ricongiungersi nella gloriosa elisse della cupola di Michelangelo, com’è vero che la nostra entrata nella famiglia italiana coincide con una meravigliosa rinascita di spiritualità. E al di sopra ancora, nell’alto dei cieli, si riaccendono le stelle della fede. Le idee sostanziali della nostra tradizione locale non muoiono. Cambiano le forme, mutano i tempi; combattendo per il contenuto ideale e sostanziale del nostro Trentino noi combattiamo per le idee fondamentali ed eterne che devono regnare nell’universo. Mentre scriviamo quest’ultime righe, come ci accadde spesso durante codesto travagliato ventuno il quale al raccoglimento del pensiero non ha riservato che le ore notturne, ci sorprende l’alba dell’ultimo giorno dell’anno. Nessuna immagine ci aiuta a misurare il tempo come la visione del cielo. Le stelle che brillano stamane, sul finire del 1921, portano ancora i nomi che diedero loro i Babilonesi, gli Assiri, gli Arabi, e, dicono gli astronomi, che la loro luce per arrivare fino a noi impieghi migliaia di anni. Non occorre la formola d’Einstein per avere, innanzi a questo spettacolo, la sensazione dell’incommensurabile e per sentire tutta l’inanità, nello spazio e nel tempo, di noi creature d’un giorno che passiamo come pulviscolo nell’universo. Ma nello stesso tempo – dice bene il Flammarion – nulla ci avvicina al cielo spirituale quanto il cielo fisico. In questa volta celeste noi sentiamo «l’Amor che muove il sole e le altre stelle», supremo creatore e dominatore degli spiriti e noi, spirito che trionfa del tempo e della materia, sentiamo che la breve e limitata opera nostra di quaggiù è un attimo di cooperazione coll’eterno reggitore del mondo. È con questa fede che ciascuno di noi ha resistito e resiste al quotidiano travaglio: è questa la fede feconda e irriducibile che per l’anno nuovo auguriamo a noi, ai nostri valorosi collaboratori, agli amici che ci precedono, ci accompagnano o ci seguono. Il nostro posto d’azione è modesto ed oscuro; il piccolo mondo, teatro della nostra vita pubblica, è angusto e lontano dalle grandi correnti; ma nessun posto è così oscuro che, quando vi si combatte per il bene, non lo investa la luce dell’eterna Verità, e nessun paese è così remoto, che quando vi si cooperi con Dio, non lo attraversi l’infinita corrente spirituale che domina l’universo. 