A Trento e a Bolzano la massoneria ha affisso un manifesto di prosa viscida e d’idee rancide . A Trento lo stupore fu grande, a Bolzano l’indignazione alimentò nuovi attacchi della stampa. Poiché la Reverenda Loggia Cesare Battisti aveva affermato nel suo manifesto che «la lotta gagliarda che ha portato il nostro tricolore fino alla Vetta d’Italia» è opera della massoneria, il Tiroler esclama in tono trionfale: «È vero dunque, come sempre sostenemmo, che l’irredentismo era provocato e nutrito dalle loggie massoniche e che l’Austria ed il Tirolo vennero battute in breccia perché potenze cattoliche!» Il gran maestro Torrigiani e l’Oriente di Trento possono davvero menar vanto di questa propaganda a rovescio ch’essi fanno in confronto dell’italianità. Quel manipolo di fratelli affaristi, capitati a Trento o a Bolzano per pelare i redenti in nome dei Grande Architetto dell’Universo, quel pugno d’impiegati che deve a qualche cavaliere Kadosch , annidato nei ministeri, l’indennità di missione e quei pochi – oh! auguriamoci che siano pochi davvero –! ufficiali… libici, tutti codesti signori che nell’ombra della R.:. L.:. Cesare Battisti hanno stilato il manifesto millantatore, ci risparmino per carità un’ulteriore documentazione della loro esistenza. Eh! noi, trentini, per conto nostro, abbiamo ben altre prove della loro nefasta presenza. Ne abbiamo già sentito il puzzo in certe cancellerie, ne abbiamo vista la mano in certe agitazioni, ne abbiamo scoperto l’influsso nel coagularsi di certe camorre di nuovo stampo. Noi trentini ne sappiamo abbastanza; non ci occorrono manifesti, simboli, trepuntini. Il puzzo della mala bestia già ammorba l’ambiente; e abbiamo tutto il proposito di arieggiare. Ma a Bolzano, figuratevi che forza novella di attrazione può diventare codesta segreta conventicola che si chiama R.:. L.:. Cesare Battisti, la quale fa appello sulle cantonate di Bolzano, «per la concordia degli animi e per la dignità della Patria». Quale impressione deve esercitare sui cervelli tedeschi la proclamazione di codesti postumi milites gloriosi i quali annunciano che al Brennero faranno sventolare il tricolore… nei secoli! E immaginate voi il contadino di Passiria , che s’arresta a bocca aperta davanti ad un affisso con tanto di A.:. G.:. D.:. S.:. A.:. D.:. L.:. U.:. e, sentito a mezza voce da un cittadino che si tratta della Freimaurerei, gli sale alla mente, come una rivelazione, tutta la concezione storica del Risorgimento italiano, in parte vera, ma unilateralmente esagerata, che da bambino in su gli avevano messo in testa! E che governo è questo, esclamerà il buon Passirio, che in base alle leggi, denunzia noi se non chiediamo il permesso per una riunione o se facciamo affiggere un manifesto alla macchia, ma tollera e sembra proteggere codesta camorra tenebrosa, interdetta dalle leggi vigenti, ma che può vivere, svilupparsi e pavoneggiarsi anche in pubblico nelle occasioni solenni? La stampa tedesca è fortunata e, conveniamo, dal suo punto di vista, ha ragione di approfittarne. L’Or.:. di Trento le serve come nuovo spauracchio per aumentare l’avversione contro la città capitale della regione, e per esasperare tale avversione fino al ribrezzo. Noi, trentini, dobbiamo arrossire. Ma non faremo altro? Ci sopporteremo in silenzio la vergogna? Condivideremo le conseguenze tristi, senza separare nettamente le responsabilità? Chi sono codesti massoni della Val d’Adige? Fuori i nomi, fuori alla luce, o venerabili dell’Or.:. di Trento. Se non volete che la libertà, l’uguaglianza, la fratellanza, perché avete bisogno di nascondervi? Ma se invece costituite la verde compagnia dei camorristi, oh risparmiate almeno a Trento, Trento, città del concilio, Trento che la nazione ha posto sotto la protezione di Dante Alighieri, risparmiate l’onta e la sozzura dei vostri ipocriti manifesti! 