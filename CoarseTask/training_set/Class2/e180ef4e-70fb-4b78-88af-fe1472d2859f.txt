Roma, 18. Sono state pubblicate nei giorni scorsi notizie del tutto inesatte sul movimento dei gruppi di democrazia, e qualche giornale ha perfino pubblicato dei nomi di deputati quali oratori in varie città d’Italia, senza che nulla di deciso fosse stato stabilito nella riunione che ha avuto luogo in questi giorni dai rappresentanti dei quattro gruppi di democrazia e del gruppo riformista. Le riunioni che si sono susseguite nei giorni scorsi hanno avuto lo scopo di dare seguito a quella unione dei cinque gruppi – democratici e riformista – unione iniziata già alla Camera con la nota dichiarazione, concertata preventivamente dai cinque gruppi stessi, dell’on. Cocco Ortu. Sulla base annunciata dal discorso del decano della Camera si procederà alla organizzazione vera e propria della democrazia. Ieri mattina ha avuto luogo una nuova riunione alla quale hanno partecipato gli on. Cocco Ortu e Masciantonio della democrazia senza aggettivi, Guarino Amella e D’Alessio per i demo-sociali, Cuomo e Presciutti per la democrazia italiana, Torre per la democrazia liberale. Mancavano i riformisti. È stato deciso di inviare una circolare ai componenti dei gruppi invitandoli a dare esplicita adesione alla federazione democratica. Raggiunto l’accordo avrebbe luogo a Montecitorio una riunione plenaria cui interverrebbero anche i riformisti ed un gran convegno avrebbe luogo verso la metà di settembre a Napoli. L’oratore che sarà designato a parlare a Napoli esprimerebbe il pensiero comune a tutte le democrazie e sull’ordine economico sociale e politico. Probabilmente dopo il discorso verrebbe lanciato un manifesto al paese firmato da tutti i deputati dei cinque gruppi. La federazione dunque dovrebbe essere proclamata in una riunione da tenersi a Napoli nella prima metà di settembre: in quella occasione l’on. Cocco Ortu esporrebbe il programma delle democrazie e le finalità della federazione. Un po’ in ritardo la democrazia cerca di riprendere posto come partito organizzato nel paese. Nel 1862 si ricorda, negli anni immediatamente successivi alla caduta della destra, quando la sinistra dovette assumersi il compito di guidare ed orientare l’Italia, un grande convegno democratico ebbe luogo a Napoli simile a quello di cui oggi si discorre. Erano gli anni della pentarchia: ed in un grande gabinetto al quale parteciparono fra gli altri Cairoli , Zanardelli, Crispi , Nicotera , Baccarini, Cocco Ortu e molti altri furono riaffermate le idealità del partito e fu rialzata dinnanzi al paese la bandiera della democrazia. Da decenni poi i gruppi democratici hanno circoscritto la loro azione nel campo parlamentare. Oggi svalutati nel paese cercano di svolgere un’opera di propaganda nelle diverse varie regioni e la federazione parlamentare dovrebbe essere accompagnata da una intesa federale delle varie associazioni della democrazia. «Non è possibile – diceva a Montecitorio ai giornalisti un autorevole deputato democratico – che la democrazia continui a restare frantumata in mezzo a tre grandi partiti disciplinati come il socialista, il popolare ed il fascista. La sensazione della necessità di unirsi ci ha raccolti intorno all’on. Cocco Ortu che a nome di tutti i gruppi della democrazia ha pronunciato le sue applauditissime dichiarazioni dopo l’ultima crisi sulle comunicazioni del governo. Questo movimento è ora un grande sforzo comune con cui ci si adopera per ottenere una disciplina comune dei gruppi, disciplina che fu già tentata senza però un buon risultato. Ma il federare non significa distruggere le singole autonomie. Raccogliamoci in un programma comune come le necessità del momento esigono, un programma minimo di accordo e di battaglia. Questo accrescerà le forze ed il valore dei singoli. Vogliamo almeno sperarlo. Bisogna d’altronde che la democrazia si adoperi ad essere e ad affermarsi più una funzione delle cose, che delle persone». Sin qui l’autorevole deputato democratico e noi ci auguriamo che alle parole rispondano i fatti. Solo quando la democrazia cesserà di esercitare la sua funzione subordinata alle esigenze parlamentari personalistiche potrà aversi una chiarificazione della nostra politica; e ciò anche per un maggior prestigio del Parlamento e per gli interessi della nazione. 