La scorsa settimana si sono dati convegno a Vienna i delegati di alcuni partiti socialisti per discutere attorno alle basi programmatiche, sulle quali si potesse ricostruire una lega internazionale di tutti i partiti socialisti del mondo, com’era universale l’internazionale del ’48 fondata da Marx e Engels e la seconda quella fondata nel 1889 da Guesde e Vittorio Adler dopo che la prima si era disciolta. La conferenza, alla quale parteciparono gl’indipendenti germanici, gli austriaci, gli svizzeri tedeschi, gl’indipendenti inglesi, i maggioritari francesi (Longuet , Renaudel ), i serbi, i maggioritari czecoslovacchi e i menscevichi russi (Martow ), fu tutta una polemica contro la terza internazionale di Mosca, alla quale venne negato il diritto di chiamarsi tale, perché non comprendeva che un terzo del proletariato socialista del mondo. Ma, positivamente, questo convegno creò delle basi molto labili ed incerte. Un accordo sostanziale non venne raggiunto nemmeno sulla questione della dittatura del proletariato e dei mezzi per conseguirla. Gli austro-tedeschi accettano i soviety, i russi, anche i menscevichi li dichiararono l’unica organizzazione rivoluzionaria possibile, ma gl’inglesi sostengono che nella loro patria il principio della rappresentanza democratica e parlamentare ha così profonde radici, che anche gli operai, pena il suicidio politico, devono rimanere su tale terreno. Anche gli altri caposaldi programmatici dovettero, per accontentare tutti, rivestire delle formule così vaghe, da rendere assai tortuosa la linea direttiva comune. Troppo recente è ancora il ricordo della guerra, in cui quasi tutti i partiti socialisti vennero meno all’internazionale, per abbracciare la causa della loro nazione. Non si può negare tuttavia che questi replicati tentativi di ricostruire una solidarietà internazionale rappresentino ancora quello che, come tendenza, v’ha di più semplice nel movimento socialista. Il tentativo, almeno formalmente, l’una o l’altra volta riuscirà. Il socialismo, che nega la famiglia o, quanto meno, nella ricostruzione sociale la trascura, è spinto dalla sua tendenza iniziale a rinnegare anche la patria e la nazione o, quanto meno, a passarvi sopra, quasicché essa fosse un fenomeno artificiale e non un fatto naturale. Trascurate le patrie, non rimane che l’umanità, onde che il socialismo tende a passare rapidamente dall’organizzazione dell’individuo all’organizzazione del consorzio internazionale, saltando gli organi intermedi. Oltre a ciò il materialismo storico che ha infuso nella dottrina socialista un’esagerata ed unilaterale concezione dei fattori economici, induce facilmente i socialisti a ricavare dall’internazionalismo di certi rapporti economici una conseguente solidarietà internazionale di movimenti politici. Se far politica socialista vuol dire condurre la lotta di classe e se il capitalismo è un sistema proprio di tutti i paesi, l’internazionalizzazione della politica socialista diventa una logica e ferrea necessità: ecco perché i socialisti sono all’avanguardia nell’internazionalismo. Le premesse teoretiche sono però false e perciò anche l’internazionalismo socialista è destinato a sfasciarsi ogni volta che nei conflitti mondiali entrano in azione tutti i fattori reali della vita, l’uomo cioè col suo corpo, ma anche col suo spirito, l’uomo nelle sue classi sociali, ma anche nel suo carattere speciale, come membro di una nazione, l’uomo insomma nei suoi rapporti economici, ma anche coi suoi valori morali, che l’internazionalismo socialista nei suoi calcoli ricostruttivi quasi totalmente neglige. Detto questo, torniamo ad affermare che il risvegliarsi di un’aspirazione internazionalista, nonostante le gravi delusioni patite anche dopo il novembre 1918, va salutato con piacere. In questi due anni si è parlato molto anche dell’internazionale bianca. Di concreto finora non abbiamo che la lega internazionale dei sindacati bianchi rinnovata nel 1920 all’Aia e l’iniziativa del Partito popolare italiano per un’internazionale politica. Quest’ultima è ancor in incubazione. Se ne dovrebbe parlare nel consiglio nazionale della settimana ventura. Auguriamoci che l’argomento venga approntato colla debita preparazione. È aprire uno spiraglio verso un cielo più ampio, pur oggi che le condizioni del nostro paese assorbono tutta la nostra attenzione. Ma auguriamoci anche che su questo terreno venga evitato ogni mimetismo socialista. Noi non possiamo essere internazionalisti né nel senso di Lenin né in quello più elastico di Federico Adler. Nella ricostruzione internazionale noi ci fondiamo sulle nazioni, come nella ricostruzione nazionale ci fondiamo sulla famiglia e sugli organi locali. Per noi esiste una solidarietà nazionale morale e materiale. Il nostro internazionalismo non interseca le nazioni, per spezzarle, ma le unisce per federarle. L’internazionale popolare non dovrà essere quindi che una comunanza di propositi e di iniziative per attuare nei rapporti politico-economici tra popolo e popolo quelle massime di giustizia e di fratellanza cristiana che possono tener lontane le guerre e sul terreno economico e sociale rafforzare la solidarietà umana. 