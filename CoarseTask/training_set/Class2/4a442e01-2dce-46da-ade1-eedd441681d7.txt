I risultati definitivi sono arrivati a notte inoltrata. Ci manca quindi il tempo di commentare. Il linguaggio delle cifre è del resto eloquente . Il blocco è liquidato, incluso Bosetti che aveva proclamato di avere 15 mila inscritti nelle sue leghe. L’insincerità politica del «minestrone» ha trovato nel buon senso degli elettori la sua condanna. Il partito liberale che nel 1911 aveva raggiunto circa 6000 voti ha fatto certo il massimo sforzo toccando i 6700 voti. I popolari avevano nelle elezioni parlamentari del 1911 circa 30 mila voti. Sono quindi in aumento di 5275 voti. I socialisti che ne avevano 7000 hanno quasi triplicato il numero dei loro aderenti . Essi hanno evidentemente assorbito parte dei bosettiani, ma anche oltre a quest’assorbimento, la loro ascesa in certi distretti è rilevante. La causa del loro successo è da attribuirsi senza dubbio al fenomeno della guerra. Essa ci ha portato la zona devastata, colle sue miserie e col periodo della ricostruzione. I contadini della Valsugana vennero trasformati in operai edili, in mezzo ai quali gli operai venuti dalle altre provincie hanno svolto opera tenace di propaganda. A stento e con grande sforzo noi potemmo tenervi testa colle cooperative di lavoro. Operai edili discesero nella zona di ricostruzione anche dall’Anaunia e da Fiemme. Costoro il 15 maggio erano in patria a votare. S’aggiunga l’opera di demoralizzazione che in seguito alla guerra si è compiuta entro la gioventù. Ma non si trascuri la bassa speculazione che si è fatta prima alla spicciolata, poi in pubbliche adunanze, calunniando i popolari d’essere i responsabili della guerra e delle sofferenze da essa portate. Questa propaganda, fatta su larghissima scala a mezzo di stampati e di attacchi orali, specie da S. Flor, i nostri propagandisti non arrivarono a controbattere a tempo. Essa ha fatto breccia specie nei piccoli paesi rurali, mentre a Trento, Rovereto, ecc., non ha potuto avvincere gli elettori politicamente più istruiti. Confessiamo che i risultati di numerose piccole sezioni rurali ci hanno colti di sorpresa, come avranno stupiti i nostri amici del luogo. Vi ha contribuito infine la poca partecipazione della massa rurale. Le assenze in qualche sezione sono così numerose, che sarà giuoco-forza richiamare i nostri amici ad una seria meditazione sulle conseguenze della loro incuria. Aggiungasi che tutto a danno del nostro stato di possesso è stata anche la presentazione della lista tedesca . Essa è l’espressione più deplorevole e più drastica del malcontento contro il governo; ma questo malcontento ha certo influito su tutto il risultato elettorale, in favore dei socialisti. Noi abbiamo fede che le ragioni del successo socialista saranno passeggere, come è passata la guerra. Certo che bisognerà lavorare. Le elezioni sono un monito che parla chiaro. Noi dubitiamo ch’esse riscuoteranno dal sonno gl’indolenti e che nei nostri paesi ricomincerà una tenace e vigorosa azione di propaganda e di organizzazione, rivolta specialmente alla gioventù. La battaglia ricomincia e noi chiamiamo tutti i buoni a raccolta. Rallegriamoci intanto che, nonostante la situazione particolarmente e, speriamo, transitoriamente difficile dell’ora che attraversiamo, il partito popolare sia riuscito a conquistare 5 mandati, ciò che poteva essere il massimo delle nostre previsioni. Mandiamo un caldo ringraziamento a tutti coloro che a tale vittoria hanno collaborato, specie gli amici di Trento e Rovereto, che hanno tenuto così bene le loro posizioni o le hanno migliorate. 