A proposito di crisi amministrativa, altra volta abbiamo richiamata l’attenzione dei lettori sul caso della provincia e del comune di Milano . Ora che il caso, almeno per quanto riguarda le linee generali, è definito, sarà opportuno trarne le legittime conclusioni. Nella provincia di Milano, come in parecchie altre, era scoppiata durante l’agosto l’offensiva fascista contro le amministrazioni popolari, la quale mirava a interrompere quella collaborazione dei partiti del blocco nazionale che nelle passate elezioni s’era attuata, sia col costituire amministrazioni di blocco, sia col dividere la sfera d’influenza di ciascun partito, tanto che anche per la provincia s’erano avute elezioni tranquille. Ora, i direttori di questa offensiva fascista erano arrivati al punto da mettere i popolari innanzi a questo dilemma: o i popolari ci concedono una rappresentanza anche nelle loro cooperative e leghe e inoltre dichiarano di essere contro la «tendenza sturziana e migliolina» del partito popolare (tale la curiosa dizione), ovvero noi renderemo impossibile qualsiasi collaborazione con loro in tutte le amministrazioni pubbliche della provincia. Come abbiamo riferito a suo tempo, i popolari, radunati a Monza , respinsero subito la prima richiesta, rilevando che le cooperative sono società economiche con propri statuti e di diritto privato, onde non è possibile confonderle colle amministrazioni pubbliche. I fascisti compresero anch’essi l’assurdità della proposta e non v’insistettero. Con tanto maggior accanimento si gettarono invece sulla seconda, ch’essi dissero indispensabile per la necessaria chiarificazione. Ma i popolari non pronunciarono né scrissero una parola che ledesse la loro dignità e la lealtà verso il partito popolare. Risposero d’essere collaborazionisti convinti in tutto l’ambito delle amministrazioni della provincia e, politicamente, d’apprezzare l’opera ricostruttrice del governo, ma di considerare le tendenze del partito popolare come questione interna sulla quale persone appartenenti ad altri partiti non avevano diritto di sindacare e molto meno d’esigere dichiarazioni. Dinanzi a questa fermezza, i capi fascisti che dirigevano la battaglia provocarono, com’è noto, la crisi della Deputazione provinciale, imponendo le dimissioni dei deputati prov. fascisti, liberali e democratici. Ma la crisi provinciale metteva in pericolo anche la compagine del comune di Milano, dalla cui Giunta i popolari minacciavano di ritirarsi, quando i fascisti li avessero spinti all’opposizione in provincia. Ciò non era gradito al sindaco e agli stessi consiglieri fascisti, tanto che lo stesso Popolo d’Italia esprimeva il dispiacere per la eventuale uscita dei popolari. In questo momento i consiglieri e deputati popolari, di fronte ad una tendenziosa narrazione della crisi, pubblicata dai fascisti, presentavano un memoriale allo stesso presidente del Consiglio, chiedendogli di voler intervenire con un suo imparziale giudizio. L’on. Mussolini incaricò il prefetto di farsi mediatore di nuove trattative e, dopo che le due parti si erano rimesse alla sua decisione, il prefetto stabiliva che 1) nessuna ulteriore dichiarazione dovesse venir chiesta o data dai popolari, 2) che la crisi non dovesse allargarsi dalla provincia al comune, ove i popolari rimangono quindi a collaborare coi fascisti, 3) che i popolari nella provincia avessero in ogni commissione i rappresentanti che spettano al loro numero di consiglieri, 4) che le elezioni alla Deputazione provinciale, per sostituire i tre popolari dimissionari si facessero non più per accordi di blocco, ma per libere intese fra i singoli consiglieri. Tali elezioni non sono ancora avvenute e non si sa quindi se verranno rieletti tutti o parte dei popolari a far parte della deputazione: ma ciò diventa, per le conclusioni generali che dal caso si possono ricavare, irrilevante. La caratteristica invece di questa crisi è che fu voluta da fiduciari locali dei fascisti per bandire i popolari dalle amministrazioni, a meno che non rinnegassero la disciplina formale e sostanziale che li lega al partito popolare; e più caratteristico ancora è che il prefetto (ed è un prefetto fascista), seguendo precise istruzioni di Mussolini, pronunciò un lodo che argina la crisi, tende a rinsaldare la collaborazione amministrativa dei popolari cogli altri partiti nazionali, rinunziando ad esigere umilianti o insincere dichiarazioni di carattere politico. E, badate bene, i popolari furono prudenti, saggi, ma fermi, rimettendosi coloro che tenevano i mandati alle decisioni del comitato provinciale del partito e facendosi accompagnare nelle trattative dai deputati popolari. Ebbene, come si concilia la direttiva di Milano con quella di certe altre provincie, nelle quali, cedendo ai «ras» locali, le autorità politiche congiurano coi gruppi più anticlericali del fascismo per demolire le amministrazioni popolari, tentando di dar loro dovunque l’ostracismo, sotto il pretesto che i popolari furono proclamati nemici della patria? E qui la risposta alla domanda è già una conclusione. La seconda riguarda più direttamente i nostri amici. La politica più utile e – ci si passi la parola – più redditizia è la politica dell’onestà, della dignità, della lealtà, in confronto dei propri pubblici impegni e del proprio partito. Siffatta condotta finisce coll’imporsi anche agli avversari. I girella, gli opportunisti, i vili finiranno col cadere in dispetto di coloro stessi che oggi ne sfruttano le debolezze. 