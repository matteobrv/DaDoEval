A completamento della cronaca del congresso popolare di Roma da noi già pubblicata , diamo oggi un esteso riassunto delle tre importanti relazioni del principe Ruffo sulla politica estera, dell’on. Fino sulla politica ecclesiastica e dell’on. Anile sulla politica scolastica. La politica estera La relazione Ruffo si riallaccia a quella di Torino della quale riafferma le conclusioni. Essa incomincia con la contrapposizione delle due teorie di politica estera che si contrastano oggi in Europa, l’una vorrebbe la massima collaborazione fra le nazioni, la libertà degli scambi, la valorizzazione di tutte le forme di arbitrati per risolvere i conflitti sulla base della Società delle Nazioni, l’altra opposta che vuole accentuare le divergenze tra gli Stati, tende ad innalzare le barriere doganali, a riprendere la gara degli armamenti, a ricostruire un determinato sistema di equilibrio che condurrebbe inevitabilmente ad una nuova guerra disastrosa per tutti. Il P.P.I. parte naturalmente dalla prima teoria che sebbene condivisa da altri, ha per lui il valore di quella dottrina che si inspira ai concetti fondamentali del cristianesimo ed è meravigliosamente esposta nelle Encicliche e negli appelli alla pace di Benedetto XV che tracciò l’idea della Società delle Nazioni fin dal 1915 cioè ben prima di Wilson. E riconosce tale politica la più utile e la migliore per l’Italia. Espone quindi la teoria fascista in politica estera citando articoli e discorsi di Corradini, Coppola , Forges-Davanzati, Mussolini e lamenta che troppe volte l’azione del governo italiano si sia inspirata a queste teorie. Questo è necessario La relazione che entra in molti dettagli termina con queste parole: «Finché l’assetto giuridico della Società Internazionale non sarà stato raggiunto è assiomatico che ogni nazione disponga di quella forza che è necessaria per la difesa dei propri diritti, ma questa forza non deve essere perturbatrice, il fine supremo della politica deve essere: raggiungere l’ordine giuridico internazionale, il quale con le proprie sanzioni si sostituisca all’azione del singolo Stato. Questo noi consideriamo progresso della civiltà cristiana, a questo fine dobbiamo con tutte le nostre forze lavorare, poiché siamo oggi molto più vicini di quel che non possa sembrare alla realizzazione di questi principii. Se prevalessero le forze contrarie, se si tornasse alla gara degli armamenti, alla politica dell’equilibrio europeo o mondiale, una prossima guerra più catastrofica dell’ultima non tarderebbe a scatenarsi. Per evitarla nell’interesse di tutte le nazioni è necessario che non minoranze di interessi particolaristici detengano il potere ma che questo senta la libera volontà di tutti i cittadini armonicamente interessati nella vita nazionale. Per evitare le guerre, per ottenere una resurrezione economica, civile e morale dell’Europa, è necessario che in tutti gli Stati europei tornino in pieno vigore le forme rappresentative dei governi liberi e democratici». La relazione è sottolineata e coronata di applausi. Finita la relazione Ruffo il presidente Merlin volge un saluto all’on. Meda, di cui ricorda le benemerenze quale pionere della democrazia cristiana e quale ministro. L’assemblea applaude in piedi all’indirizzo di Meda. Un gravissimo errore Ha la parola sulla relazione Ruffo, Margotti . Richiama anzitutto il Congresso sulla grande importanza in questo momento dei problemi di politica estera italiana e internazionale. Mette in risalto la nuova concezione prevalente della politica fascista: quella imperialista, e mentre afferma che deve ripugnare la figura di una nuova Italia rinunciataria in tutto il mondo, nega che il fascismo possa dare potenza e impero all’Italia nello stesso tempo che distrugge la personalità del cittadino italiano. Dichiara perciò tale concezione antistorica e dimostra come l’acquisizione di potenza da parte di altri Stati procede di pari passo nella storia con lo sviluppo delle libertà politiche ed istituzionali. Dice intanto che la politica del governo fascista nella sua opera di liquidazione delle questioni in sospeso al suo avvento ha smentito tutti gli schemi nazionalisti. Comunque a lui va lasciata tutta la responsabilità della politica estera italiana di cui vanta l’onore, non senza però renderci pensosi per l’avvenire. Si preoccupa soprattutto delle ripercussioni all’estero delle nuove tendenze imperialistiche quando già all’estero si danno segni di una valutazione dei nuovi sistemi politici italiani per ciò che possono rappresentare per le forze reazionarie o rivoluzionarie degli altri paesi. Viene quindi ad esaminare la situazione attuale europea e quella che va maturando ad occidente e nel centro europeo dopo la rivelazione di Benes di un piano dissimulato di una federazione economica comprendente anche l’Austria, e intravede una forma di agnosticismo europeo dell’Italia. Riafferma quindi la necessità di una politica di pace da parte dell’Italia e la fiducia nella Società delle Nazioni e propone che il Congresso emetta un voto per la partecipazione di un rappresentante della S. Sede al Consesso ginevrino perché questo assuma una più alta significazione ideale e una maggiore capacità pacificatrice. Ha fede dopo il tormentoso travaglio del dopo guerra in una salutare reazione spirituale. (Molti applausi e congratulazioni). DEGASPERI rileva che la relazione Ruffo rispecchia le linee direttive della politica estera che risponde alla tradizione e ai principii popolari. Crede che il Congresso debba approvarla senza soffermarsi su questioni particolari. Dichiara che l’idea dell’intesa fra le forze cristiano-sociali per la pace nel mondo è sempre coltivata dal partito soprattutto per l’opera e l’iniziativa di Don Luigi Sturzo. Plaude all’attività del principe Ruffo e invita il Congresso ad approvare la sua relazione. Invita pure il Congresso ad accogliere il voto formulato dal dott. Margotti perché al Sommo Pontefice Romano sia concessa una rappresentanza nella Società delle Nazioni. (Applausi vivissimi). Il Congresso sorge in piedi plaudendo. (Si grida: Viva il Papa). Vengono approvate la relazione Ruffo e il voto del dott. Margotti. La politica ecclesiastica L’on. Fino rileva che in Italia si ebbero troppe leggi ecclesiastiche, non si ebbe una vera politica ecclesiastica come sistema dello sviluppo della Società di fronte al problema religioso. (Applausi). Per affrontarlo bisogna o credere o negare: il liberalismo fu solo indifferente, un poco ateo e svolse piccoli episodi con la politica del tornaconto. Il Partito popolare italiano prima presentò il problema nella sua interezza, traendo dalla dottrina religiosa la sostanza del programma con cui vuole riformare e governare la società. Il fascismo era all’inizio nettamente anticlericale come i socialisti e i massoni. Il nazionalismo gli impose una concezione religiosa che servisse a rafforzare l’idea del dovere verso la Patria: e abbiamo oggi in movimento il desiderio di fare una vera politica ecclesiastica, non fosse altro che concorrenza al P.P.I. che dovette sacrificarne l’attuazione integrale all’assoluta resistenza liberale. Però la politica ecclesiastica fascista non avendo basi nella coscienza, non può averne che nell’interesse e questo snatura ogni suo atto, perché il partito pretende di tesserare la Chiesa, e questa invece ha il diritto di giudicare secondo le sue leggi e i principii etici dei partiti. A quelli che vantano senza riserve il sistema protezionistico risponde che la Chiesa ha bisogno soprattutto di libertà. Per i popolari l’indipendenza della Chiesa dallo Stato ha fondamento nella necessità di avere ogni giorno il controllo morale della legge religiosa, la qual cosa deve fare paura a chi si muove in antitesi con essa. I veri termini del problema Il relatore accenna quindi alla legislazione fascista in riguardo all’istruzione religiosa e alle Opere Pie, mostrando come non ci sia stata rivoluzione ma continuazione della mentalità liberale. La relazione accenna ad una quantità di decreti e rivela la tendenza a ricattare le coscienze cattoliche. Più a lungo si diffonde poi sulle leggi riguardanti l’assegno ecclesiastico, e sui progetti che sono allo stadio di studio; richiama i punti precisi e concreti che il P. P. I. aveva formulato fin dal Congresso di Venezia e augura – per spirito di emulazione contro il Partito popolare – il governo fascista voglia riconoscere al Clero diritti maggiori di quelli richiesti dai popolari sia per la cosa in sé e sia perché sarebbe ancora un bene che verrebbe al Clero, sia pure indirettamente, per la presenza del P. P. I. Intanto mette davanti tre concetti fondamentali. Il Governo deve sapere 1) che il Clero non dà ma restituisce; 2) che la Chiesa ha una sua gerarchia anche amministrativa che deve avere il diritto di amministrare i suoi beni; 3) che se lo Stato vuol conservarsi organi di tutela come gli economati, li deve pagare con il suo bilancio e non col patrimonio ecclesiastico. Termina dicendo che i popolari non hanno paura di essere seppelliti perché credono nella resurrezione e ricorda che i seppellitori antichi romani formarono il primo sindacato cristiano. La relazione Fino è spesso interrotta da entusiastici applausi. Il Congresso tributa alla fine all’oratore una calorosa manifestazione di plauso. L’on. Fino riceve numerose congratulazioni. DEGASPERI dichiara: Il Congresso delibera come partito politico di italiani, i quali vogliono che lo Stato riconosca alla Chiesa la libertà. Come cattolici i popolari sanno che la Chiesa in qualunque eventuale trattativa è d’accordo, sa salvaguardare sempre l’indipendenza assoluta del suo magistero di dottrina e la supremazia del suo tribunale morale. (Applausi). L’ordine del giorno A conclusione della discussione sulla politica ecclesiastica il presidente mette in votazione il seguente ordine del giorno dell’on. Fino: «Il Partito popolare italiano nel suo 5° Congresso, udita la relazione sulle leggi ecclesiastiche: 1) rivendica l’onore di aver richiamati la Nazione e i governi all’esame di una politica ecclesiastica degna della civiltà italiana – che è essenzialmente religiosa, nella religione cattolica, apostolica, romana; 2) ritiene la libertà e l’indipendenza della Chiesa in tutte le sue esplicazioni come base indispensabile d’ogni legislazione ecclesiastica; 3) richiama per la concreta attuazione di tale politica i precedenti voti del Congresso di Venezia, e il piano di riforma dell’amministrazione dell’Asse ecclesiastico in essi enunciato; 4) rileva la contraddizione quotidiana fra le promesse di carattere legislativo a favore della religione e l’intimidazione praticata senza riguardo presso quelli che debbono curare – per ministero – il libero sviluppo della vita religiosa italiana; 5) rileva ancora la contraddizione flagrante fra la dottrina morale religiosa e le affermazioni in parole ed atti del partito dominante e di alcuni suoi uomini; 6) ricorda che non si può avere legislazione ecclesiastica frammentaria, ma solo quando si venga a un riconoscimento completo della Chiesa nella sua dottrina, nella sua funzione, nella sua struttura, sorpassando dinanzi a lei sinceramente ogni pensiero di dominio, per praticarne le leggi, offrendo alla sua libertà e indipendenza, sicure garanzie davanti alla coscienza di tutta la Nazione». L’ordine del giorno Fino viene approvato per acclamazione. La riforma scolastica L’onor. Anile rievoca l’ordine del giorno col quale si chiuse nel 1920 il primo congresso del partito, e nel quale erano indicate alcune conquiste della nuova riforma ed altre che dovrebbero attuarsi se si vuole che le prime abbiano efficacia. Mette in rilievo cosa voglia dire l’insegnamento religioso largito ora in parte, e dimostra come una scuola che non possa dare una fede e che non abbia una verità resta estranea al problema della educazione. La laicità istruisce, ma non educa; opera sull’intelligenza, non sull’animo; crea impiegati, non uomini. Si ritorna alla scuola religiosa per una necessità che supera le necessità dei vari e contrastanti partiti, per una necessità umana che è in questo momento avvertita da tutte le nazioni civili. Gli Stati Uniti d’America, di fronte al moltiplicarsi delle sette occulte che uccidono, riconoscono di avere nelle scuole parrocchiali i soli centri della loro resistenza nazionale; l’Olanda, la Norvegia, la stessa Germania protestante aiutano lo sviluppo della scuola cattolica. Contro la quale non si alza che la scuola della Russia comunista, che poggia esclusivamente sulla concezione marxista del materialismo storico ed è priva in tal modo di un reale contenuto educativo. Proclama come suo «Sillabo» la lotta di classe. Nel momento storico che viviamo tra un regime comunista ed un regime reazionario, entrambi dittatoriali, non resta nel mondo che il cattolicismo a difendere la libertà degli uomini. D’altra parte le condizioni in cui vive la nostra scuola ed i limiti ormai raggiunti dalla pubblica istruzione (un miliardo e duecento milioni) ci costringono a guardare sotto un altro aspetto il problema dell’educazione nazionale. Lo Stato deve rompere i vincoli monopolistici ed operare nella libertà: sorreggere le attività singole e degli Enti e raccogliersi in una funzione di controllo e di ausilio. Più lo Stato riduce la sua azione burocratica e più vive la scuola. Presentemente tutto il mezzogiorno d’Italia è privo di locali scolastici e i pochi asili infantili si chiudono ad uno ad uno. Per soddisfare queste esigenze occorrono al minimo due miliardi. Nella scuola media abbiamo parecchi tipi di scuola che restano distinti gli uni dagli altri ed i giovani debbono scegliere quando ancora non sono in grado di scegliere. Le scuole universitarie si sono moltiplicate. La disorganizzazione prodotta dalla riforma Gentile nel suo primo attuarsi si aggrava ogni giorno per nuove disposizioni e regolamenti: siamo in piena anarchia. Lo stesso esame di stato vacilla. La serie degli errori e quel che costano codesti errori porta oggi tutti i partiti a considerare con occhi sgombri e con anima più serena il programma scolastico del partito popolare. Il solo, conclude l’on. Anile, che possa elevare le nostre nuove generazioni alla dignità di uomini e sul deserto fatto dall’odio fa rifiorire in un profondo senso di fratellanza umana la vita civile. Applausi clamorosi salutano la commossa relazione. 