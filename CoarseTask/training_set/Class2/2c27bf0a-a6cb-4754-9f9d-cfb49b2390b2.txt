La crisi Facta, per quel che riguarda il gruppo popolare fu il travaglio poderoso ed esasperante di chi cercava nella costituzione di governo di porre fine alla guerriglia civile che insanguinava l’Italia. Immediatamente prima che scoppiassero gli ultimi incidenti un uomo del governo Facta ci mostrava una tabella statistica sulla quale apparivano tre scale di cifre, l’una del numero mensile dei morti in tali conflitti dal gennaio in qua, l’altra del numero dei morti socialcomunisti e la terza quella dei morti fascisti. La tabella, secondo quell’uomo di stato, permetteva una conclusione che, politicamente parlando, poteva dirsi tranquillante: se il numero dei morti non diminuiva in via assoluta, diminuiva però la sproporzione fra il numero dei morti sovversivi e quello dei morti fascisti, giacché negli ultimi mesi le vittime di questa parte crescevano. In siffatta valutazione di due macabre scale, fino al ragguaglio delle vittime, stava un metodo di governo e il concetto della funzione equilibratrice e neutrale dello Stato liberale. Ebbene, durante la crisi abbiamo rinnovato i più disperati tentativi per costituire un governo che avesse una linea e una volontà; ma, agli effetti politici non ci pare istruttivo di esaminare oggi le ragioni del loro insuccesso. Ad un ultimo episodio però, meno discusso ed anche meno noto perché soffocato dal clamore dello sciopero generale che seguì, è utile dare rilievo. Nella seconda fase delle trattative Orlando era sorta l’idea, che ci si propose come non esageratamente osteggiata dai partiti più direttamente interessati, che fu detta dell’altare democratico coi due candelieri, per la quale ad un ministero di centro-sinistra liberale partecipassero come garanti della pacificazione due rappresentanti sindacali, l’uno del fascismo l’altro della confederazione del lavoro. Noi nelle rapide conversazioni degli ultimi giorni raccogliemmo subito questa idea non perché la ritenessimo sufficiente, ma perché era un germe che conveniva sviluppare. Dichiarammo infatti subito a Orlando che eravamo disposti ad appoggiare il suo tentativo, ma che bisognava svolgerlo su più larga base. Era in verità un tenue filo di speranza, al quale noi vagolanti sulle molteplici rovine della crisi parlamentare, ci eravamo attaccati, ma era un filo che aveva una logica. Noi pensavamo che nonostante le più furiose tempeste susseguitesi poi sul teatro politico e organizzativo del nostro paese, questo filo non fosse ancora stato strappato ma potesse ancora, sia pure con trama diversa di qualità e di misura, ritessere un ponte di passaggio tra il vecchio e il nuovo regime. «Penso – aveva detto Mussolini alla Camera un anno prima – che si va presto o tardi ad una nuova grande coalizione e sarà quella delle tre forze efficienti in questo momento nella vita del paese… Ecco perché non accetto la tesi antiproporzionalista, in quanto essa viene sostenuta col danno che ne ricavano i partiti deboli. Se i partiti sono deboli o si rafforzano o muoiono; ma le grandi forze espresse dal paese in quest’ora sono tre: un socialismo che dovrà correggersi e già comincia: notevole il voto confederale contro i comunisti soprattutto notevole il nuovo punto di vista della confederazione generale del lavoro per ciò che riguarda lo sciopero dei servizi pubblici; la forza dei popolari che esiste, che è potente, anche perché si appoggia non so con quanto profitto per la religione, alla forza immensa del cattolicismo; e finalmente non si può negare l’esistenza di un terzo movimento complesso, formidabile, eminentemente idealistico che raccoglie la parte migliore della gioventù italiana. Credo che a queste tre forze coalizzate sopra un programma che deve costituire il minimo comune denominatore spetterà domani il compito di condurre la patria a più prospere fortune». Tali dichiarazioni ricordavamo in quell’ora crepuscolare del parlamento, non perché esse potessero venire riportate tali e quali e in pieno al momento politico di allora ma perché erano testimoni di una visione realistica e superiore alle distrette del puro calcolo parlamentare, in mezzo alle quali ci divincolavamo. Il documento del resto non è rimasto solo, ma aveva avuto seguito in altre dichiarazioni sulla confederazione del lavoro, rivelandovisi la stessa tendenza che aveva voluto il patto di pacificazione, nel quale, si noti bene, si diceva che «soprattutto le organizzazioni economiche, siano bianche siano rosse, devono essere rispettate per conservare la loro funzione storica di lievito e di propulsione della civiltà nuova». In verità l’interminabile serie di risse domenicali e l’immancabile eco parlamentare di dispute violente e spesso ingiuriose ci aveva messi tutti in uno stato di inquietudine, nel quale i contatti diretti indispensabili per conoscere i volti degli uomini quando non sono coperti dalla polvere della mischia, erano difficili e il rumore assordante del conflitto cancellava il ricordo delle parole ragionevoli . Noi, raccogliendo allora l’idea di Orlando, ma volendo allargarla e svilupparla esprimevamo, pur nei giorni torbidi della crisi durante la quale eravamo fatti segno ad attacchi furiosi, un atto di fede nei propositi di Mussolini il quale aveva già detto alla Camera: «Il fascismo non è più un fenomeno passeggero ma è un fenomeno che durerà, si trasformerà. Io lotto per trasformarlo». Si comprende come lo stato d’animo dei socialisti non potesse essere il nostro, primo perché la loro concezione materialistica li portava a giudicare il fascismo solo come un fenomeno economico e di classe, che si sarebbe esaurito con la fase di reazione economica che lo aveva favorito; secondo, perché più direttamente e personalmente presi di mira nel quotidiani conflitti. Ma fu errore irreparabile che in un tempo di tregua relativa e di fronte ad un governo di buona volontà, quando Bonomi condannava gli scioperi dei pubblici servizi pur assecondato in questo dalla confederazione del lavoro, i socialisti alla Camera proclamassero di ricorrere al sabotaggio; né si può perdonare a Turati d’aver irriso al «madalenismo» e Modigliani all’incoerenza di Mussolini quando le sue dichiarazioni meritavano una valutazione, se non più serena, almeno più circospetta. Né, in quei pochi mesi che seguirono, a Bonomi mancarono gli scioperi politici e i richiami, anche dai settori della Camera, allo sciopero generale, come supremo atto rivoluzionario di difesa proletaria. Ciò malgrado, non si poteva forse interpretare la dichiarazione socialista di destra del 28 luglio come un netto distacco da questa concezione e la scelta definitiva del metodo evolutivo e parlamentare? Cercammo di persuadercene nelle ultime giornate della crisi tentando di indurli a valutare senza sospetti le proposte di Orlando e lo sviluppo che potevano avere. Ma una prima volta l’illusione puerile che l’eloquenza di Turati avrebbe indotto il Re a intervenire per la sinistra troncò ogni conversazione; di poi lo sciopero generale scoppiò come un fulmine rovesciando ogni speranza e sostituendo alla combinazione di una tregua alla Camera, la guerra ripresa e condotta fino in fondo nel paese. Non a torto quindi Mussolini il 17 novembre 1922, non più dai banchi di destra, ma dal banco dei ministri, dirà rivolto all’estrema sinistra: «Se gli eventi hanno avuto questo ritmo precipitoso grande parte della responsabilità spetta a voi. Perché quindici o sedici mesi fa io lanciai in questa aula un’idea che poteva parere allora paradossale, ma alla quale, se voi foste stati intelligenti dovevate afferrarvi come il naufrago si afferra alla tavola di salvezza. Non lo avete fatto: gli avvenimenti vi hanno dato torto». In quanto a noi sentimmo bene allora che dalla crisi rimasta insoluta, usciva sconfitto non il gruppo popolare, come pappagalleggiava allora la stampa ma l’istituto parlamentare, come la medesima stampa doveva ammettere troppo tardi tre mesi di poi. Nel bollettino funebre che passammo ai giornali era anche troppo visibile lo stato di rassegnazione passiva a cui eravamo ridotti quando dicevamo dopo aver accennato allo sciopero e alla mobilitazione fascista e alle conseguenti preoccupazioni per l’ordine pubblico, che in tale situazione «la commissione direttiva non poteva assumersi la responsabilità di rendere impossibile la costituzione di un governo, quando altra soluzione rapida e sicura della crisi non era ormai più sperabile. E perciò ritenne dover consentire ai propri amici di rimanere nel ministero lasciando la sua formazione alla responsabilità del presidente del consiglio». In realtà la logica e la dignità avrebbero richiesto che fossimo rimasti in disparte ma nel momento nel quale il Re ridava l’incarico a Facta, soprattutto per ragioni d’ordine pubblico, e Facta poneva come condizione la partecipazione dei popolari, bisognava piegarsi a inghiottire amaro, ciò che del resto accade spesso ad un partito al quale un alto senso di responsabilità ed una profonda concezione di civica morale impongono delle situazioni che gli avversari riferiscono a gretto utilitarismo e gli amici lontani non possono comprendere. Avevamo tuttavia ben netta la sensazione che nel gioco delle forze parlamentari ogni via di soluzione politica fosse intanto preclusa e che convenisse, fin che fatti nuovi non si presentassero, rassegnarsi al ministero di affari. Rileggete oggi il messaggio del gruppo al consiglio nazionale e l’appello del consiglio nazionale al partito, l’uno del 13 agosto l’altro del 20 ottobre. Sono due documenti testimonianti l’onesta visione di uomini i quali sentono tutto il tormento di chi vedendo con chiarezza la giusta via di mezzo da percorrere perché sia salva la nazione ma non si uccida la libertà, si faccia largo all’ondata nuova, ma siano difesi gli argini della legge, comprende la insufficienza dei propri mezzi a dominare gli avvenimenti che incalzano. Dopo il colpo di stato fascista un dubbio si affacciò subito alla mente. Avrebbe Mussolini instaurata la dittatura militare, tenendo chiusa o sciogliendo la Camera, ovvero avrebbe formato un governo parlamentare? Ricordo che contro l’ipotesi della dittatura si accampavano due ragioni: l’intuito politico dell’uomo il quale sapeva che il popolo italiano non avrebbe sopportato a lungo una forma di governo assolutistica (non bendate la vittoria, ammoniva d’Annunzio); e Mussolini stesso aveva detto alla Camera pochi mesi avanti su di una eventuale crisi Bonomi: «Ci potrebbe essere una soluzione extraparlamentare, il gabinetto di funzionari e di tecnici, l’aggiornamento della Camera, la dittatura militare. Io non mi sono mai lasciato convincere da queste sirene; non ho mai creduto a queste suggestioni anche se venivano da generali a spasso che credono di avere la ricetta specifica con cui si salva il mondo; ed anche perché la carta della dittatura è una carta grossa che si gioca una volta sola, che impone dei rischi terribili e, giocata una volta, non si gioca più». Una seconda ragione si ricercava nei riguardi dei paesi esteri, nei confronti dei quali il nuovo governo doveva sentire l’urgenza di agire per regolare il problema delle riparazioni, per aprire nuovi sbocchi alla emigrazione, per riattivare il capitale straniero in Italia. Ora all’estero, in America specialmente, si amano i governi forti e magari personalistici, i quali garantiscono l’ordine e la sicurezza dei commerci e delle industrie, ma si ha orrore delle avventure assolutistiche e dei regimi militari che non conoscono il suffragio universale e mettono in pericolo oltreché la libertà anche i capitali. Così Mussolini si rivolse al parlamento e compose un governo di coalizione nel quale alcuni gruppi dell’antica maggioranza erano rappresentati, altri no. Ho detto «governo di coalizione» ed ho usato il termine ufficiale col quale il presidente del consiglio presentò il suo ministero alla Camera. Si è voluto poi sminuire questo concetto, e non solo in provincia per dedurne un assoluto disimpegno da ogni riguardo verso i popolari e la libertà di trattarli, ove occorra, come partito di opposizione; ma anche in dichiarazioni di uomini elevati nella gerarchia fascista; ricordiamo, ad esempio, l’ultimo discorso del Bianchi, per il quale i ministri popolari sarebbero solo degli elementi non tesserati fascisti, chiamati al governo come singoli elementi da utilizzare e porre al servizio della nazione. Dichiaro subito che dal punto di vista dell’egoismo di partito, non avrei alcuna difficoltà ad accettare questa interpretazione, perché oggi, dopo quello che il ministero ha dovuto fare e sarà costretto a fare nessun partito può ambire, per trarne profitto elettorale, rapporti di corresponsabilità con l’attuale governo. Ma prima di tutto tale interpretazione sarebbe, almeno per quello che riguarda il nostro gruppo, storicamente falsa; in secondo luogo ci dovremmo chiedere se simile situazione equivoca che noi avevamo cercato di bandire sotto altri ministeri poteva proprio essere voluta dal fascismo, che si è vantato di portare nella vita politica italiana la chiarezza, fino alla inesorabilità. Storicamente accadde questo: che il 30 ottobre il segretario del gruppo parlamentare on. Cavazzoni, venne invitato a partecipare con altri colleghi al governo; che all’accettazione precorse un rapido esame da parte dell’on. Cavazzoni assieme agli organi direttivi del gruppo parlamentare allora presenti a Roma e che con loro assenso e dopo che egli ebbe assunte informazioni circa i propositi del Presidente su alcuni problemi, Cavazzoni e gli altri colleghi accolsero l’invito . Avvenne quindi sostanzialmente quello che accadeva per la costituzione di altri ministeri di coalizione, sia pure in forme e misura diverse. Certo che quelli erano i casi normali: questo il caso della costituzione di un governo dopo una insurrezione armata, caso che ai fautori dell’ordine e della libertà si presentava nel seguente modo: quali sacrifici sono necessari e leciti onde il fatto rivoluzionario venga convogliato sul binario della Costituzione? Quale atteggiamento dovevano assumere uomini e partiti per contribuire – sono parole del nostro comunicato del 30 ottobre – con ogni sforzo al rapido ritorno della legalità? Ammetto che i pochi uomini che si poterono allora raccogliere per deliberare dovettero anzitutto rispondere a questi quesiti e che la risposta ad essi fu pregiudizialmente decisiva. Il ministero rivestiva quindi in un primo momento o meglio, visto così, il carattere di un comitato di salute pubblica che, avendo alla testa il capo dell’insurrezione e come membri rappresentanti di vari settori della Camera, stava a significare la fine del conflitto e simboleggiava la ritrovata concordia per un nuovo periodo costituzionale. Tanto grave parve allora a noi la condizione del paese, dopo la rivolta, e tanto urgente il sanare la larga ferita aperta nell’organismo statale, che avremmo creduto doveroso per l’effetto immediato che auspicavamo, correre anche il rischio di futuri dissensi e perciò di non lontane delusioni. Certo che mentre per le vie di Roma marciavano ancora le legioni di un esercito irregolare e illegale e si ripetevano parole di violenze o minaccie di rappresaglia e in ogni capo squadra pareva innestarsi la tentazione di ripetere in ogni provincia e in ogni paese l’impresa che già veniva decantata come leggendaria della marcia su Roma, la nostra partecipazione al governo non era senza rischi e poteva essere fraintesa. Non la si poteva credere una viltà, un atto di affrettato servilismo? I dubbi erano molti, ma anche nelle situazioni più amletiche conviene scuoterli di dosso, con la argomentazione che spinse lo stesso Amleto a risolversi: thinking too precisely on the event… a thougth, which quartered, hath but one part wisdom and ever three parts coward (il pensare troppo precisamente di quello che avverrà, è un pensiero che, diviso in quattro parti, ne ha una di saggezza e tre di viltà). Con ciò non voglio escludere tutte le precauzioni possibili, e in riguardo anche oggi ripensandoci, non mi pare si potesse fare di più. Il comunicato del 30 ottobre già citato diceva: consta pure che il nuovo governo intende mantenere il sistema elettorale proporzionale, salvi miglioramenti di forma suggeriti dall’esperienza, e si propone por fine a tutte le manifestazioni della vita nazionale non conciliabili con la legalità e la Costituzione. Questo risulta dalle precise e leali dichiarazioni che l’on. Mussolini ha avuto occasione di fare aggiungendo, per quanto riguarda la proporzionale, che il partito fascista «non ha presa alcuna decisione contro di essa». Ad un tempo sapevamo che Gentile portava nel nuovo governo l’esame di stato, che Mussolini, richiamandosi a sue dichiarazioni anteriori, riconfermava la sua deferenza per la Chiesa cattolica, che il nostro amico Tangorra apportava al gabinetto i suoi piani di riforma burocratica decentrata e il proposito di severe economie e che Cavazzoni al lavoro non poteva significare reazione o monopolio sul terreno della legislazione e dell’organizzazione operaia e che nei rapporti con l’estero si smentiva ogni politica di avventure. Appare subito che questo gabinetto, oltre che significare la pacificazione in atto, aveva la base di una collaborazione legislativa e riformatrice per l’avvenire. In questa base i punti di coincidenza col programma del partito popolare italiano erano moltissimi, tanto che tale coincidenza ritenemmo opportuno valorizzare in una lettera della presidenza del gruppo ai nostri ministri e sottosegretari; più diffusamente nel discorso alla Camera sulle dichiarazioni del governo, spiegammo le origini di tale confluenza, l’una derivata dalla rivalutazione che il fascismo faceva delle forze spirituali e l’altra dal nostro anteriore atteggiamento contrario all’accentramento e al monopolismo dello Stato, come s’era sviluppato durante il regime democratico liberale. Perciò ancora il voto dato al ministero Mussolini e quello per i pieni poteri straordinari, hanno avuto primo significato di direttiva politica, in quanto rappresentano il corrispettivo dell’impegno del governo di «non vulnerare le libertà statutarie, di far rispettare la legge a qualunque costo anche contro l’illegalismo fascista» ma hanno avuto anche carattere di collaborazione quando, affidando i pieni poteri in materia di riforma burocratica e finanziaria, dopo aver sentita l’esposizione di Tangorra e di altri ministri, era lecito ritenere che per l’opera di riforma si sarebbe in parte fatto ricorso a linee e materiali tolti dalle nostre elaborazioni programmatiche e dai nostri progetti legislativi. Crediamo quindi si possa concludere trattarsi di un vero governo di coalizione, ciò che non toglie la possibilità di chiamarlo anche governo fascista in quanto il fascismo vi tiene una posizione dominante. Ecco qua, del resto, dei documenti ufficiali fascisti. Il gran consiglio nazionale fascista il giorno 14 gennaio si occupava anche dei rapporti con gli altri partiti e pubblicava in argomento il seguente comunicato: «il gran consiglio nazionale del fascismo, discutendo in merito all’atteggiamento da tenersi di fronte ai vari partiti, invita i fasci e le federazioni provinciali a tener conto nell’orientare la loro condotta del fatto di quei partiti che lealmente collaborano col governo fascista». Due giorni dopo l’on. Mussolini annunziava al consiglio dei ministri che nel gran consiglio «sono stati stabiliti i rapporti del partito fascista con gli altri partiti» e tre giorni dopo ancora, in occasione di un colloquio Mussolini-Gaj- Mattei Gentili, il presidente del consiglio dettava un comunicato che di tali rapporti fissava l’interpretazione riguardante il P.P.I scrivendo così: «Poiché il P.P.I. ha dato parecchi dei suoi nomi al governo per una collaborazione che è stata sino ad oggi assolutamente leale, il P.P.I. rientra nel numero di quei partiti di cui è stato fatto cenno in uno degli ordini del giorno approvati nell’ultimo gran consiglio fascista; partiti cioè coi quali anche il fascismo nel paese deve realizzare una sincera collaborazione». Precisati così i termini del rapporto di collaborazione, come esisteva in germe nel primo atto di partecipazione al governo e come è stato formulato poi nel naturale sviluppo della situazione, poiché questo problema sembra aver interessato vivacemente le sezioni, vediamone più dappresso i termini e il contenuto. Distinguiamo anzitutto fra collaborazionismo e collaborazione: collaborazionismo è una tendenza, collaborazione uno stato di fatto. Siamo noi dei collaborazionisti coll’attuale governo? Rispondo nettamente di sì, e precisamente in questo senso che desideriamo che il governo – sono parole del suo presidente – riesca ad inserire intimamente la «rivoluzione delle camicie nere», come forza di sviluppo, di progresso e di equilibrio nella storia della nazione. Nessuno fraintenda questa affermazione che potrebbe sembrare paradossale. Penso che sia stato un grave delitto quello dei governi deboli e flaccidi permettere che si preparasse un’insurrezione armata e renderla quasi, con la loro debolezza, spiegabile anche per chi non la possa giustificare; e comunque condivido l’opinione degli inglesi che avendo fatto una volta una rivoluzione che pure recò dei progressi notevoli, ritengono che a tale atto di insurrezione contro la legge va aggiunto un sì profondo turbamento degli animi e intorpidimento delle coscienze, che esso si debba a qualunque costo evitare. Ma una volta compiuto, una seconda sciagura risulterebbe se le forze idealistiche e le energie di rinnovamento che accompagnarono tali movimenti specie se, come in parte è del caso nostro, avessero conseguito sotto altra veste e in altre occasioni alte benemerenze per la difesa della patria, non venissero messe al servizio del pubblico bene. Come italiano considero globalmente il problema come problema italiano, e mi chiedo se tante vittime dell’una e dell’altra parte durante una guerriglia civile di quasi tre anni debbano essere cadute invano, se tanti rischi affrontati e tanti sacrifici imposti e compiuti, tanta sopportazione e tanta audacia debbano svanire entro le nebbie infeconde dei cicli di azione e reazione della storia senza che la mano di Dio ne tragga per questa travagliata generazione un soffio pacificatore di vita nuova. Il collasso delle forze idealistiche – ed è beninteso che parliamo solo di questo – che venisse dopo uno sforzo attuato anche calpestando vittime innocenti, significherebbe un’ondata irresistibile nel senso opposto; il pendolo verrebbe lanciato all’altro estremo. Ecco perché siamo collaborazionisti rispetto al governo di Mussolini affinché esso arrivi a spostare il pendolo verso il centro equilibratore temperando e regolando il moto iniziale. In verità osservatori lontani, stupiti da certe esercitazioni verbali di tono dittatoriale e da certe pose gladiatorie, che i minori proconsoli imitano in ogni villaggio riuscendo ad apparire buffi , ma non sempre innocui, possono trovare ragione per dubitare che tale veramente sia il proposito e la meta del fascismo. Ma osservatori più vicini attenti credono di sapere che Mussolini, pur facendo al periodo rivoluzionario delle concessioni, non dimentica né può trascurare il monito di Giuseppe Mazzini, il quale scriveva che «prima legge di ogni rivoluzione è quella di non creare la necessità di una seconda rivoluzione». Si proclama anzi di voler dare una disciplina alla nazione. E noi non dovremmo approvare e incoraggiare tale sforzo? Bisogna essere vissuti lungo tempo all’estero e aver valutato il popolo italiano per l’estimazione che ne hanno gli altri popoli, per capire in quale diversa luce comparirebbe innanzi al mondo l’Italia, se le sue meravigliose energie s’inquadrassero in una disciplina interiore e collettiva. O possiamo noi come cattolici e come italiani, augurare e favorire il ritorno delle forze negative che il fascismo ha contribuito a bandire, cioè lo spirito di scetticismo e di disgregazione, il senso di sfiducia nelle proprie fortune e lo svalutamento di ogni forza morale? Ecco quindi, o amici, perché non ha fondamento l’accusa che il nostro collaborazionismo sia inquinato da una riserva mentale che si riferisca ad uno stato d’animo incerto ed equivoco, il quale attenda per rivelarsi un momento favorevole. No, nessun equivoco nello stato d’animo, nessuna riserva nel nostro pensiero che possa trovare domani un’espressione contraddittoria alle affermazioni di oggi. Il nostro collaborazionismo non ha riserve equivoche, ma incontra dei limiti chiari e precisi e nelle nostre dottrine e nelle condizioni di fatto in cui la collaborazione si svolge. Nessuno intanto, o egregi amici, dopo quello che Sturzo ha esposto stamane sulle dottrine nostre in confronto a quelle del fascismo penserà che il nostro collaborazionismo comporti fusione o confusione delle idee direttive. Ma io comprendo come alcuni nostri amici giustamente gelosi della purezza dell’ispirazione cristiana, si siano allarmati quando hanno visto certi cristiani scambiare l’ideologismo di Hegel, la morale politica di Fichte e il volontarismo bergsoniano, che accompagnarono il trionfo del fascismo, come un’aureola di dottrine per la rinascita dello spiritualismo cristiano. Avviene a costoro quello che accadde a certi cristiani dei primi secoli i quali rileggendo con mente di cristiani alcuni brani di Platone o Virgilio davano alle parole loro il significato che avevano acquistato appena dopo la loro morte, col cristianesimo. Ricordo che De Stefani disse una volta alla Camera: «Il fascismo è il rovesciamento del vecchio materialismo storico: nella realtà della storia si confondono gli elementi più vari, l’elemento materiale e l’elemento spirituale. Noi pensiamo che nella nostra azione e nel nostro sentimento il sistema economico sia una superstruttura dell’intelligenza e dello spirito». E Mussolini stesso un’altra volta aveva detto più chiaramente ancora: «Non solo per noi non esiste un dualismo tra materia e spirito ma noi abbiamo annullato questa antitesi nella sintesi dello spirito. Lo spirito solo esiste, nient’altro esiste». Ora io non intendo menomamente giudicare della personalità di questi uomini che sono anzitutto uomini di azione, alla stregua delle loro… distrazioni filosofiche, ma è significativo che, quando tentano in un consesso politico di dare una spiegazione filosofica al loro movimento, ricadono in una dottrina che è antitetica alla nostra: come è caratteristico che l’eticismo liberale di Gentile e della sua scuola fornisca oggi al movimento fascista i suoi professori e i suoi dottrinari. Nessuna confusione quindi di dottrina, nessuna possibilità di svuotamento e di sostituzione. Ma d’altro canto diciamo ai nostri amici che giustamente si preoccupano delle dottrine: tale divergenza non infirma il nostro collaborazionismo. Forse che i discorsi alla nazione tedesca di Giorgio Fichte o i libri del nostro Gioberti non diventarono le diane del risorgimento nazionale, al quale contribuirono tutte le fedi per quanto discusse e contrastate fossero le loro concezioni filosofiche; forse che – per riferirmi all’altro contrapposto del nostro pensiero dottrinale che è il materialismo storico – non poterono i cattolici d’altri paesi collaborare coi socialisti sul terreno di rivendicazioni sociali che per gli uni erano preordinate alla lotta di classe, per gli altri derivate dalla giustizia cristiana? Ma più addietro ho distinto fra collaborazionismo che è tendenza ed atteggiamento di spirito e collaborazione che è stato di fatto. Il problema della collaborazione non è quindi un problema della statica, ma è un problema della dinamica; un problema del divenire politico i cui termini si spostano non solo secondo la maggiore o minore convergenza di volontà nei collaboratori, ma anche per modificazioni che subiscono le condizioni di fatto, nelle quali la collaborazione è tentata o attuata. Ora su quale terreno, in quale misura, entro quali limiti si compie la collaborazione fra popolari e fascisti? Nell’attività amministrativa e legislativa essa è data dalla partecipazione dei nostri amici al governo. Nel consiglio dei ministri abbiamo un rappresentate su 13; nell’amministrazione 3 sottosegretari su 18. Chi ha seguito da vicino l’attività dei nostri amici al governo sa quanto il loro operare meriti lode e riconoscenza. Penso anzitutto a chi, come l’amico Cavazzoni, ha la grave responsabilità di partecipare all’opera di legislazione, ora quasi tutta delegata al consiglio dei ministri, e gli sappiamo essere grati del contributo popolare che egli ha inserito nell’opera del governo, specie per quanto riguarda il ministero a lui affidato, della vigile cura con la quale in confronto delle varie tendenze egli dà costante rilievo alla nostra linea e alle nostre finalità e dello zelo spiegato per la difesa degli amici, colpiti dalla persecuzione. Dare un giudizio complessivo e definitivo sull’opera legislativa e parlamentare del consiglio dei ministri e giudicare quindi dei risultati della nostra collaborazione per mezzo della partecipazione al governo sarebbe oggi intempestivo. Vi sono dei provvedimenti buoni come quelli scolastici e la riforma giudiziaria, abolizione degli enti autonomi e parassitari, alcune sagge economie di bilancio, alcuni provvedimenti tributari; vi sono delle misure discutibili e dei provvedimenti errati e tra questi pongo, ad esempio, il modo come vennero sistemate amministrativamente le nuove province e l’abolizione delle commissioni agrarie e di beneficenza, ma non si può ignorare che le riforme principali entro cui si inquadrano tutte le altre, dalle quali anzi dipende la relativa bontà e tollerabilità di provvedimenti già presi, sono quella amministrativa e quella tributaria. Ora la riforma dell’amministrazione e la sistemazione del bilancio sono in studio o in corso, il che vuol dire che l’esperimento di governo per quanto riguarda la fase ricostruttiva è in atto. Ci pare quindi giusto che il governo possa ottenere un giudizio sospensivo per quei provvedimenti che, non accettabili in sé, non rappresentano però per un governo di velocità il definitivo e l’inesorabile. Voi consentirete che accenni all’esempio che riguarda la mia regione; la soppressione di ogni autonomia locale e regionale decretata precipitosamente senza tener conto né degli studi fatti, né degli impegni solennemente presi dal Re e dalla Camera, né del parere dei rappresentanti di quelle terre, fu un atto decisamente contrastante col programma del partito popolare. Il contrasto sarebbe definitivo se giudicassimo il provvedimento come irreparabile, nel senso che esso rappresenti un elemento tendenziale della riforma amministrativa del governo. Abbiamo invece fondata ragione di credere che ciò non sia, che la riforma si muova su diverso binario, e quindi continuiamo la nostra collaborazione per aiutare tale orientamento. L’innegabile coraggio d’affrontare le responsabilità più dure, l’idealismo patriottico con cui il capo del governo ed alcuni suoi uomini si sono accinti alla difficile opera, la gravità della situazione, che rende prezioso ogni tentativo per salvarla, ci permette, nonostante le obiezioni ai singoli provvedimenti presi o annunziati, di accompagnare tale sacra fatica non solo coll’augurio sincero degli italiani, ma anche, nella corresponsabilità che è sentita dalla misura della nostra partecipazione, con la nostra collaborazione di popolari. E veniamo ora alla collaborazione alla Camera. L’unica soluzione logica, dopo il colpo di stato presente, era la convocazione dei comizi. Ma le elezioni si sarebbero fatte in una atmosfera pregna di violenza, e sotto compressione terribile; cosicché amici ed avversari convennero nell’opportunità di una via di mezzo che riservasse alla Camera un’attività assai ridotta e facesse lavorare per delega il consiglio dei ministri. È ben chiaro che il carattere straordinario ed eccezionale di tale periodo deve trovare il suo termine nella cessazione delle cause che lo hanno provocato. Questo abbiamo espresso senza sottintesi prima di delegare i poteri legislativi, quando nelle mie dichiarazioni alla Camera affermavo che i nostri amici entrati al governo, al di là di ogni valutazione della sua opera e funzionalità passata, intendevano che «quest’istituto parlamentare che i nostri padri ci hanno conquistato attraverso il martirio delle lotte per la libertà e che rappresenta il patto d’alleanza tra la maestà del Re e il suo popolo, debba rimanere per rinvigorirsi a presidio della libertà dei cittadini e per la grandezza d’Italia» e questo va riaffermato oggi di fronte ad un’efflorescenza morbosa di piani fantastici che vorrebbero ridurre il popolo italiano, fra tutti i popoli del mondo, ad uno stato permanente di minorità. Noi confidiamo invece che il governo si proponga, e crediamo debba proporsi, di riabilitare l’istituto parlamentare. L’amico Boggiano vi dirà come; io accenno solo alla riforma elettorale. Il fascismo né come dottrina, né come movimento è di per sé antiproporzionalista. Nel suo primo programma del ’19 – l’ho scritto io – interruppe Mussolini alla Camera – si chiede anzi esplicitamente la proporzionale, per la quale più tardi il Popolo d’Italia proporrà il collegio unico. L’ostilità contro la proporzionale venne invece inoculata in alcuni fascisti dirigenti dalla stampa liberale democratica che durante l’ultima crisi condusse una vivacissima campagna. Gli argomenti sono noti. Li riassumerò applicando una frase del senatore Tittoni e dicendo che il lupo uninominale accusava l’agnello proporzionalista d’aver intorbidato le acque del ruscello parlamentare. Durante questa campagna nacque l’idea di Michele Bianchi per la introduzione di un peggiorato sistema francese . In Francia tale riforma, perché mescola il sistema maggioritario con la rappresentanza proporzionale, venne definito il tentativo di «marier le Grand Turc à la république de Venise». Ebbene, in Francia il tentativo non è riuscito e si ha per certo il divorzio. In Italia deve proprio essere il fascismo a fare il paraninfo in un tale ibrido connubio? No! Speriamo ancora di no; perché il fascismo che è forte individualità (sono le individualità che fanno i governi stabili) dominando anche le coalizioni, il fascismo dovrebbe essere l’ultimo a sentire il bisogno di barricarsi dietro un privilegio di congegni algebrici e geometrici. Comunque, è dovere di sincerità ripetere ancora una volta che, su questo terreno, non lo potremmo seguire. Si dirà che è per egoismo di partito. Certo ogni partito che rappresenta un’idea ha diritto di difenderla per attuarla; ma dimostreremo coi fatti che per noi è il numero dei mandati il fattore decisivo. In Francia si muta sistema, perché il pendolo non si lanci dall’altra parte: è un esempio troppo grande perché convenga ripeterlo, anche a spese nostre. Comunque, pochi o molti, i popolari saranno quelli che sono o non saranno. Per gli uomini che vengono dall’azione cattolica o dalle organizzazioni operaie non vi può essere scelta alcuna fra il pericolo di perdere il mandato o quello di smarrire nella massa grigia di un blocco, reso permanente dello stesso sistema elettorale, il carattere che prima di licenziarli ha impresso sulla loro fronte la democrazia cristiana. Ed ora, amici miei, veniamo alla collaborazione come si presenta nel paese. Parlando della collaborazione ministeriale, Mussolini aveva dichiarato alla Camera di aver voluto anche la collaborazione dei popolari. Ebbene in quante province, in quanti comuni i minori capi del fascismo hanno manifestato tale intento e rivelato tale atteggiamento di spirito? Non si è ripetuto piuttosto che «del partito popolare non conveniva fidarsi, che bisognava svuotarlo del suo contenuto, scinderlo ed assorbirlo» perché era «un equivoco dannoso alla nostra vita nazionale»? Ma che citiamo parole, quando in troppi luoghi il rigurgito dei partiti anticlericali, penetrato nel fascismo, lo mantenne rispetto a noi e ai cattolici in genere in uno stato di ostilità che ha causato spesso in molti nobili amici lacrime e sangue e a molte istituzioni locali nostre la rovina? Non insisto su questo argomento sentimentale e non vi accenno che per doveroso omaggio e un saluto di solidarietà a quei nostri che avendo patito ingiustizia, sono venuti qui non a reclamare vendetta, ma ad invocare, finalmente, la pace per tutti gli uomini di buona volontà. Prendiamo atto che il fascismo tende a temperare il clima storico, nel quale la violenza si accese e che, qui e là la giustizia che s’era squagliata, torna a far capolino. Ma non basta ancora. È lo spirito che deve dire l’ultima parola. Anche oggi, o signori, le misure di pubblica sicurezza, le leggi, non bastano: è necessaria la purificazione degli spiriti, la propiziazione. Mussolini nel periodo delle spedizioni cruente disse una volta alla Camera: «Se non si finisce, si va a picco». Era il richiamo della patria e già valse l’immagine dolorosa della madre comune a moderare e ridurre l’impiego della violenza, a organizzarla per scopi ideali. Ma bisogna guardare più su di quello che potessero guardare, all’immagine di Cristo, il quale ci diede la legge nuova della fratellanza umana, la sola che possa afferrare tutto lo spirito di tutto un popolo e purificarlo. Non si creda o signori, ch’io introduca a forza un criterio pastorale nei criteri della politica: questo richiamo alla legge divina vuol dire che siamo giunti ai limiti estremi delle formule umane e che noi intendiamo di giovare alla collaborazione nel paese, impegnando soprattutto i nostri amici politici a predicare e a osservare e a chiedere l’osservanza de’ sublimi precetti della carità. Senonché, parlando di collaborazione nel paese, c’è un campo soprattutto nel quale conviene intendersi con tutta chiarezza. Siamo grati al presidente del consiglio il quale recentemente ha dichiarato al collega Achille Grandi che «per ciò che riguarda l’assorbimento coatto in una sola organizzazione di organizzazioni affini e antitetiche»… egli era contrario a qualsiasi forma di monopolio sia sindacale sia padronale, perché «questa tendenza monopolista contrasta fondamentalmente con tutte le dottrine da cui prende espressione il movimento fascista ed anche contro la politica di governo instaurata dopo la marcia su Roma». Bisognerebbe decretare l’affissione di questo comunicato in tutte le officine e in tutti gli uffici d’Italia, dappertutto ove si tenta invece di costruire, in un’atmosfera di compressione, una specie di sindacalismo di stato, il quale è ben altra cosa dell’organizzazione giuridica delle classi come è prospettata dal nostro vecchio programma. Nel campo sindacale desideriamo la collaborazione, ma la collaborazione non è possibile se non in regime di libertà. Abbiamo tutta la comprensione per un sindacalismo nazionale che liberi i sindacati dallo sfruttamento dei partiti politici e li affranchi dai dogmi dell’internazionalismo rivoluzionario e sarebbe una fortuna per l’Italia se, come accadde in Germania, nei sindacati nazionali e nei sindacati cristiani si offrisse agli operai la libera scelta di una difesa che li tuteli tanto contro lo sfruttamento economico quanto contro lo sfruttamento rivoluzionario. Non ci trova nemmeno ostili – per quanto gli esperimenti compiuti ci rendano scettici – la tendenza che ha profonde radici nella storica tradizione delle nostre corporazioni e che ora ripassa le Alpi nella veste dell’«Économie nouvelle» propugnata dai nazionalisti francesi: quella di raggruppare sotto l’egida di un solo pensiero animatore tutti gli elementi della produzione; tendenza del resto che trovò una nostra solenne espressione finalistica nell’appello del consiglio nazionale al tempo dell’occupazione delle fabbriche. Ma questa nuova economia che deve rappresentare il massimo sforzo della collaborazione sociale non germina, non si sviluppa, non si crea senza il soffio della libertà. Magica parola che torna spontaneamente alla fine di ogni capoverso del mio discorso e che per me, liberato appena dal dominio straniero, sente ancora del classico sapore, ma che oggi, estendendone e approvandone il contenuto, uso a significare lo stato delle istituzioni e degli spiriti che permetta e raggiunga il massimo di solidarietà per la ricostruzione della patria. […] [13 aprile, seduta antimeridiana] L’on. De Gasperi, replicando ai vari oratori, osserva innanzitutto che il primo problema di collaborazione è quello interno del partito per cui gli organi direttivi e cioè Consiglio nazionale, Direzione del partito e Gruppo parlamentare agirono anche in questo campo in pieno accordo, pur con responsabilità diverse. Conseguentemente riafferma la integrazione e la solidarietà delle due relazioni e dei due ordini del giorno presentati dal segretario politico e da lui. Agli amici di destra osserva che egli non può accettare il loro ordine del giorno non per quello che in esso è detto, ma per quello che in esso è sottinteso. Essi furono infatti vittime di una campagna di denigrazione del P.P.I. per cui venne messa in dubbio la lealtà di esso nella collaborazione, ma sfida chiunque a citare un caso solo in cui questa lealtà venne meno. Ora il chiedere oggi la «leale» collaborazione significa squalificare la «lealtà» precedente. E per tale ragione non può accettare l’ordine del giorno dei destri. Ringrazia poi gli amici di sinistra di essersi schierati contro il suo ordine del giorno: esso infatti implica approvazione dell’atteggiamento assunto dal Partito di fronte al Governo e quindi l’approvazione da parte della sinistra anticollaborazionista non avrebbe fatto che ingenerare un equivoco. Il loro distacco però non è un distacco dal partito, essi seguiteranno ad essere fedeli alla disciplina; il loro voto contrario avrà solo divisione di responsabilità, ma essi, fedeli alla disciplina, non sminuiranno né attueranno l’esperimento collaborazionista. Si è parlato molto da parte degli amici di sinistra delle sorti del partito popolare; ma fino a che è così grave la situazione della patria, le sorti di ogni partito sono legate ai massimi sforzi che esso saprà compiere per il bene generale del paese. E la situazione dell’Italia è ancor oggi assai grave, le condizioni finanziarie disastrose, la riforma amministrativa tante volte promessa non ancora iniziata, ed è realtà dire che la nazione è boccheggiante, come egli disse al Capo del Governo. Il P.P.I. a questa svolta della storia deve dunque dimostrare d’essere il partito delle speranze e del rinnovamento d’Italia. Del resto nell’ordine del giorno, che ha proposto, la collaborazione ha una tendenza, una figura, una personalità propria che cerca di far valere, mentre nella seconda parte egli ha introdotto un mandato al Consiglio nazionale. Il Congresso stabilisce la linea, i postulati le trincee. Non è possibile senza indebolire la possibilità di manovra parlare di piani, ecco perché il Consiglio nazionale che rappresenta l’anima del partito potrà meglio interpretare quello che il Congresso ha voluto o alle cui deliberazioni si ispirerà. Dichiara poi di non rispondere all’on. Tovini perché non presente. 