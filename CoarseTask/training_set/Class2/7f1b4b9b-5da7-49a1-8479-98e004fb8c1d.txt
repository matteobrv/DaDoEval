Nei tristi giorni della guerra, era per noi del più grande conforto pensare che dall’immane conflitto sarebbe sorto un mondo nuovo, assai migliore dell’antico. La lotta ci appariva come il parto doloroso della libertà dei popoli, della loro futura alleanza e di una pace sincera; e il fatto che il capo del popolo più potente, più ricco e sul quale si fondavano le più grandi speranze, bandiva e patrocinava questi principii, accendeva dappertutto entusiasmi e incorava ad una resistenza, che furono fattori eminenti della grandiosa vittoria. Oggi, sei mesi dopo che questa fu raggiunta, abbiamo finalmente dinanzi il testo dei preliminari di pace. Se le indiscrezioni che, volta per volta, sollevavano un lembo delle trattative segrete, erano andate man mano affievolendo l’attesa fiduciosa, la pubblicazione integrale ci ha recato una delusione ancor più grave. Dopo aver letto il lavoro faticosamente compilato a Versailles, noi prendemmo in mano un opuscolo uscito negli ultimi giorni della guerra, e contenente le principali manifestazioni di Wilson . La prima è il suo famoso messaggio al congresso degli Stati Uniti, in data degli 8 gennaio dell’anno scorso, e contiene i quattordici punti . Il primo vuole che i trattati di pace siano pubblici e frutto di pubblica discussione; il secondo richiede la libertà dei mari; il terzo l’abolizione delle barriere economiche fra le nazioni; il quarto la riduzione degli armamenti di tutti i popoli al minimo compatibile colla sicurezza interna; il quinto la regolazione libera, sincera, del tutto imparziale delle questioni coloniali, secondo il principio che gli interessi delle popolazioni indigene devono avere ugual peso che le giustificate richieste dei governi, i cui diritti sulle colonie devono venir determinati; il sesto riguarda l’indipendenza della Russia e la sua collaborazione colle altre nazioni nella loro mutua associazione; il settimo la sistemazione del Belgio; l’ottavo la restituzione dell’Alsazia-Lorena; il nono la rettifica dei confini d’Italia secondo le linee nazionali; il decimo l’autonomia dei popoli dell’Austria-Ungheria; l’undecimo la regolazione dei Balcani, per mezzo di amichevoli trattative e secondo l’appartenenza nazionale; il decimosecondo la questione turca; il decimoterzo l’erezione di una Polonia nazionalmente integra e libera con accesso al mare; il decimoquarto l’alleanza universale e l’assicurazione dell’indipendenza e dell’integrità per tutti i popoli, piccoli e grandi. Poco più d’un mese dopo, Wilson confermava il suo messaggio con un discorso tenuto al congresso degli Stati Uniti, nel quale fissava quattro principii, che tutti dovrebbero accettare e che, com’egli diceva, erano da tutti accettati, fuorché dalle potenze centrali. Primo, che ogni parte d’un accordo definitivo debba fondarsi sulla giustizia e su d’un accordo, del quale si possa con maggior probabilità ritenere che assicuri una pace duratura: secondo, che popoli e provincie non si devono trattare come mezzi da gioco secondo il sistema per sempre discreditato dell’equilibrio; terzo, che la soluzione d’ogni questione territoriale si deve risolvere nell’interesse e in favore degli abitanti, non già come oggetto di mero compromesso fra due parti rivali; quarto che tutte le aspirazioni nazionali devono trovare la maggior possibile soddisfazione, per non perpetuare le ragioni di discordia, o non crearne di nuove, che presto turberebbero la pace d’Europa e del mondo. La voce di Wilson tornò a farsi sentire ai 4 luglio dell’anno scorso nelle parole pronunciate sulla tomba di Washington. Gli alleati, così egli, combattono per questi scopi, che devono venir attuati, se si vuole ottenere la pace. Primo, annientamento d’ogni arbitrio e d’ogni potenza, che da sé sola e in segreto possa turbare la pace del mondo; e se al momento fosse impossibile annientarla, ridurla almeno all’impotenza di fatto; secondo, regolazione di tutte le questioni territoriali e di sovranità, economiche e politiche sulla base della libera accettazione dei popoli, non secondo gli interessi materiali di questo o di quello; terzo, consenso di tutti i popoli di regolarsi, nelle vicendevoli relazioni, secondo le norme dell’onore e del diritto; quarto, creazione di una società per la pace, la quale assicuri che le forze riunite di tutte le nazioni libere impediscano ogni offesa al diritto ed erigano un tribunale arbitramentale al quale si debbano sottoporre tutte le controversie internazionali. «Questi grandi fini, conchiudeva Wilson, possiamo riassumerli in un solo pensiero: noi vogliamo il dominio del diritto, fondato sul consenso dei governati, e sostenuto dall’opinione dell’umanità organizzata. Questi grandi fini non si possono raggiungere, discutendo e mettendo d’accordo i desideri degli uomini di stato e i loro piani per l’equilibrio delle grandi nazioni. Essi non si possono attuare che determinando, quali siano i desideri dei popoli, che aspirano alla giustizia e alla libertà sociale. La pace offrirà buona occasione di fare così. Nella stessa Germania, gli accecati dominatori, hanno svegliato tali idee, che, una volta sorte, non verranno più atterrate, perché possiedono una forza immortale che ne assicura il trionfo». L’ultima volta Wilson parlò ai 27 settembre, alla vigilia, si può dire, della vittoria, quando fu emesso il quarto prestito per la libertà. Erano di nuovo, secondo il suo sistema cattedratico, cinque principii che egli enunciava come regolatori della pace. Primo, una giustizia imparziale che non distingue fra coloro con cui vogliamo essere giusti, e coloro con cui vogliamo essere ingiusti; non fa distinzioni, non usa favori, ma a tutti i popoli riconosce uguali diritti. Secondo, nessuno speciale interesse di una nazione o di un gruppo di nazioni può essere preso come base di qualsiasi parte dell’accordo, se è inconciliabile coll’interesse generale. Terzo, nella comune famiglia dei popoli, non vi può essere nessun legame, nessuna alleanza, nessuna convenzione, nessun accordo speciale. Quarto, in seno all’alleanza non ci devono essere speciali ed egoiste combinazioni economiche, o esclusioni o boicottaggi, tolta la facoltà, conferita alla Società delle nazioni, di adoprare, come mezzo disciplinare, pene di indole economica. Quindi, tutti i trattati internazionali devono essere pubblici. E, concludendo, rilevava che la guerra era una guerra di popoli, non di uomini di stato; che questi devono assoggettarsi all’illuminata e generale opinione, se non vogliamo venire schiacciati; che lo scopo ultimo era una pace che assicurasse a tutti i popoli sicurezza e tranquillità, escludendo per sempre e rendendo impossibile il ripetersi di una tal guerra. Questo era il vangelo di Wilson; e tutto il mondo tendeva l’orecchio alle sue parole. Esse non erano che una risonanza dei principi cristiani, proclamati da ben più alta e sicura autorità morale; ma di fronte alla vecchia Europa, che ufficialmente ha abbandonato il cristianesimo, e, travolta da mille passioni, scissa da mille interessi, aveva dato di piglio alle armi come ultima ragione degli stati e dei popoli, esse acquistavano uno speciale valore, perché chi le pronunziava, aveva in mano enormi tesori e fonti meravigliose di soldati e istrumenti di guerra, per procurarsi ascolto. Così Wilson diventava il maestro e l’arbitro del mondo, e il suo viaggio in Europa per collaborare alle trattative di pace, fu, specialmente in Italia, un viaggio trionfale, che esprimeva i sentimenti dei popoli e ne attestava le speranze nel novello messia. Oggi, purtroppo, quelle speranze sono in gran parte deluse. Wilson ha subito l’influsso di Lloyd George che vuol rinsaldare ed estendere il dominio mondiale dell’Inghilterra; Wilson è soccombuto a Clemenceau , che, appena vinti e domati i nemici, ha proclamati i principi della vecchia politica europea, che oscillò tante volte ed oscilla fra l’egemonia francese o tedesca sullo sfortunato continente. Così abbiamo visto la Società delle nazioni trasformarsi in un’alleanza dei vincitori; così, fra i vincitori stessi, abbiamo visto l’Inghilterra, la Francia e gli Stati Uniti farla da padroni, e trascurare chi portò immensi sacrifici per contribuire alla vittoria; abbiamo visto applicarsi e negarsi a piacimento il diritto riconosciuto ai popoli di decidere le proprie sorti, e mettersi, in parecchie altre questioni, in non cale i principi che furono il vanto e una forza mirabile dell’intiero mondo, insorto contro la prepotenza e l’imperialismo germanico. Che più? Gli occhi degli italiani sono oggi rivolti, non senza preoccupazione a Vienna, dove il rappresentante della Francia sembra lavori per richiamare in vita il cadavere dell’Austria sotto le apparenze di una confederazione danubiana, che risolleverebbe tutte le vecchie cupidigie di tedeschi e di slavi, stretti in un nodo, sulle sponde adriatiche e creerebbe un permanente pericolo all’Italia. Chi l’avrebbe mai detto? Oggi, rileggendo il messaggio e i discorsi di Wilson, si prova un senso di tristezza e di sconforto. Che bel sogno svanito! Che idillio infranto! Forse, non è ancor tutto finito; e nei prossimi giorni si potrà ritrovare, almeno in parte, la via così presto smarrita; ma pure un monito, in mezzo a queste vicende, dovrebbe risuonare nel cuore dei popoli, che vedono frustrati tanti dolori e tanto sangue. La pace giusta, la pace duratura invano si aspetta dalle potenze terrene, e dagli stessi uomini che ci apparvero più compresi degli ideali di giustizia; essa non può essere che il frutto di un ritorno sincero ai principi proclamati da Cristo e dalla Chiesa, che purtroppo tanti, con indicibile danno, hanno bandito e bandiscono dall’umana società. 