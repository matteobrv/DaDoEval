In tutto il periodo d’armistizio non ci siamo mai occupati dell’Alto Adige se non incidentalmente. Era nostra convinzione che le condizioni straordinarie del regime militare e la sospensione ch’era lassù in tutti gli animi in causa delle trattative di S. Germain, non permettessero di farsi un’idea chiara della mentalità politica di quel territorio, onde abbiamo preferito assistere silenziosi alla fiumana d’inchiostro che ha innondato tutta la stampa italiana e tacere anche in confronto di certi profeti facilitoni e superficialissimi psicologhi. Ora la venuta dell’on. Credaro e la conchiusione del trattato di S. Germain hanno fatto uscire i tedeschi dalla loro politica passivista. Si può ritenere ch’essi assumeranno di qui innanzi un atteggiamento d’azione innanzi ai singoli problemi, cosicché l’amministrazione italiana dovrà tenerne conto. Facciamo cenno, più sotto, del convegno di Bolzano, in cui l’on. Credaro dev’essersi convinto che dieci mesi di censura e d’isolamento, se hanno potuto permettere la creazione nel regno di un’opinione artificiale sull’Alto Adige, non hanno fatto che indurire la tempra tedesca. La censura continua ma, nonostante le vessazioni di monna Anastasia, i giornali bolzanini tentano ora di parlare su argomenti di attualità. L’altro giorno era il «Tiroler» che propugnando a spada tratta la obbligatorietà dell’insegnamento religioso ci rimproverava a torto di debolezza in tale riguardo, oggi è il «Tiroler Volksblatt» che in un articolo, intitolato «il classico liberalismo italiano», fa appello all’on. Credaro perché, in base alle sue promesse, venga ad una trattativa amichevole coi partiti tedeschi, prima d’introdurre nell’Alto Adige tutte quelle scuole italiane che vennero preannunziate nella «Libertà». Ammettiamo, dice il giornale, il diritto allo Stato italiano di fondare delle scuole italiane ovunque se ne manifesti il bisogno e non ci opporremo nemmeno all’erezione di scuole d’occasione per imparare la lingua italiana. Ma non vogliamo, dice il foglio conservatore, una lotta di comune in comune. Vediamo piuttosto di combinare amichevolmente un programma accettabile, in trattative dirette fra noi e il governatore. La mossa non manca di abilità. Senonché il richiamo che fa il giornale di Bolzano al proprio atteggiamento nel passato contro le «Trutzschulen» tedesche nel Trentino è tutto altro che a posto. Lo potremmo smentire con tutta l’attività del «Tiroler Volksbund» e colle famose dichiarazioni a Sterzing. Ma non è il momento di polemizzare, rimestando il passato. Noi non domandiamo né abbiamo mai domandato al governo italiano di trattare i tedeschi come i tedeschi trattavano noi. E questi stessi faranno quindi il loro tornaconto a non invocare le ombre di un’era triste. Ma noi abbiamo accennato a queste manifestazioni della vitalità politica tedesca per riuscire a questa conclusione. I tedeschi sono in piedi, con un pensiero politico ben determinato. Tutti i loro partiti potranno costituire agevolmente un blocco nazionale, perché i due partiti cattolici ora fusi assieme, possedevano prima della guerra 5 su 6 mandati parlamentari, ed oggi hanno non che peggiorata, migliorata la loro situazione. Diversa è la situazione nel Trentino. La campagna anticlericale vi renderebbe difficilissima una lista comune. Quindi il fare di tutta la regione una sola circoscrizione elettorale equivarrebbe a mettere tedeschi e italiani in lotta gli uni contro gli altri, e precisamente a mettere gl’italiani in condizioni d’inferiorità contro i tedeschi. Anche per questa ragione quindi noi reclamiamo la divisione del territorio in due circoscrizioni elettorali . 