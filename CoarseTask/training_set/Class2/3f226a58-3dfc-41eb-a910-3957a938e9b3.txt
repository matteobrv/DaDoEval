A Bologna Il 1° congresso nazionale di Bologna aveva tre compiti principali: 1. precisare la natura del partito, sorto con l’appello del 18 gennaio 1919 e definire e ratificarne programma e statuto; 2. precisare la posizione nel campo della politica del dopo guerra, estera, interna, economica e sociale; 3. attuare la propria autonomia ed esperimentare le proprie forze nel campo elettorale politico di immediata realizzazione. Sul primo punto la discussione fu impegnata attorno all’ispirazione cristiana del partito, alla sua caratteristica aconfessionale autonoma e alla sua natura democratica. L’ordine del giorno Sturzo, approvato alla quasi unanimità, servì a chiarire la situazione, e resta come base fondamentale del partito. Il secondo punto è precisato per il campo di politica interna, estera ed economica dall’ordine del giorno Bertini : nel campo internazionale è il primo atto del nostro orientamento, che diede luogo in seguito alle dichiarazioni Longinotti sul trattato di Versaglia . A parte un’esuberanza di forma, l’idea pacifista e l’idea nazionale sono insieme riunite, come aspirazione cristiana e come tendenza politica. Le affermazioni di politica interna ed economica rilevano la più chiara opposizione all’indirizzo del governo democratico, e la prima efficace nota per la rivendicazione della libertà, della quale il P.P.I. fu vario difensore. Questo concetto è affermato nell’ordine del giorno Grandi sugl’indirizzi sociali del partito, specialmente contro il monopolio socialista, prima forte affermazione fatta a Bologna, nelle ore del maggiore successo della tendenza bolscevica. Il terzo punto della tattica elettorale diede luogo a un vivace dibattito; e trionfò la tendenza centrale nell’ordine del giorno Milani -Cavazzoni; la proporzionale politica fu decisa quel giorno, insieme all’autonomia del nostro partito e alla sua natura interclassista, contro il tentativo di un partito del proletariato cristiano. Quel giorno furono pure approvati i voti per il Mezzogiorno, per le Terre Redente e per la ricostruzione delle Terre Liberate. A Napoli Il II congresso nazionale tenuto a Napoli, nell’aprile 1920, si apriva in un ambiente di battaglia per il tentativo di costituire gruppi di estremisti di destra e di sinistra, che il Consiglio nazionale prima e la Direzione del partito poi, avevano dichiarato non tollerabili con l’unità del partito e al di fuori di ogni disciplina; e per l’acuirsi della situazione agraria nel paese. La prima questione fu esaurita con l’ordine del giorno Sturzo, riaffermante l’unità del partito, la sua organicità e la sua personalità, e con le modifiche allo statuto per una più diretta rappresentanza nel consiglio nazionale e una partecipazione delle sezioni a mezzo del referendum. La seconda diede luogo a un vivace dibattito, e servì a precisare gl’indirizzi teorici e pratici nel campo della economia sociale e della politica agraria, come risultò dagli ordini del giorno Martini, Marino e Pecoraro ; in base a questi, il Consiglio nazionale precisò la linea pratica di azione in un importante ordine del giorno. Questo atteggiamento agrario ebbe un notevole sviluppo alla Camera dei deputati con i progetti sui patti agrari, sul latifondo e sulle Camere regionali di agricoltura, e nell’azione dei tre ministri popolari Micheli, Mauri e Bertini, che tennero il ministero di Agricoltura dal giugno 1920 all’ottobre 1922. Ma l’affermazione più importante di quel congresso fu quella scolastica. La battaglia per la riforma e per la libertà della scuola è stata la più forte e la più dura battaglia popolare. Il suo inizio ufficiale è a Napoli, la sua attuazione è legata ai nomi dei progetti Croce, Corbino, Anile; alle lotte in seno alla commissione parlamentare e nei gabinetti Giolitti, Bonomi, Facta; e nelle varie affermazioni alla Camera dei deputati e al Senato. Oggi è matura, e si attua con i provvedimenti Gentile. L’ordine del giorno che in altro campo ha la medesima importanza fondamentale, è quello del riconoscimento giuridico delle classi; la battaglia popolare per la riforma del Consiglio del lavoro, per la registrazione delle associazioni sindacali, ha una storia. La battaglia per la proporzionale amministrativa iniziata al congresso di Napoli, vinta alla Camera dei deputati, non ebbe il suo sviluppo al Senato. Non fu ripresa nella XXVI legislatura, perché in questa si iniziò la lotta contro la proporzionale politica che occorre difendere. Più pratico effetto ebbe la preparazione della lotta elettorale amministrativa e la base programmatica data, per l’autonomia e le libertà comunali e per la riforma dei tributi locali, che ebbe più largo seguito al congresso di Venezia . Il problema meridionale ebbe più vasta e solenne affermazione e più completa esplicazione con l’ordine del giorno del marchese D’Agostino e fu in seguito portato al Consiglio nazionale e alla Camera dei deputati. Una più solenne e completa manifestazione si è avuta coi discorso di d. Sturzo a Napoli il 18 gennaio di quest’anno. A Venezia Il III congresso di Venezia, viene dopo le due lotte elettorali: – l’amministrativa del 1920 e la politica del maggio 1921, che segnavano due successi notevoli del Partito popolare italiano; – dopo la caduta di Giolitti e la formazione del ministero Bonomi, che dava al gruppo parlamentare un posto di più delicata e maggiore responsabilità e al momento che si formava nel paese la corrente collaborazionista, che orientava le varie sinistre dei diversi partiti. Mentre a Venezia il congresso riafferma la sua unità, dopo il travaglio della corrente avanguardista ed estremista da Napoli in poi (ordine del giorno Sturzo); nella sua azione politica, riafferma i limiti della sua collaborazione (ordine del giorno Cingolani) e procede alla migliore elaborazione dei problemi tecnici e politici sui quali ebbe il posto più importante l’affermazione regionalista nella relazione e ordine del giorno Sturzo. A Venezia si iniziò il sistema delle sezioni particolari, che diedero un esito favorevolissimo, approvando interessanti ordini del giorno sui problemi speciali. Un buon inizio si ebbe in materia di politica estera sulla Società delle Nazioni e l’Ufficio internazionale del lavoro. L’affermazione per l’insegnamento religioso fatta a Venezia, ebbe il suo inizio giuridico con la circolare Anile; il ritorno delle scuole ai comuni con il disegno di legge Piva , Rosa , Cappa e La Rosa ; la regione scolastica con il decreto Gentile. Iniziò gli studi della riforma del patrimonio ecclesiastico, l’on. Rodinò , guardasigilli; vi ha dato largo contributo l’on. Fino . L’azione parlamentare per un avviamento alla unione doganale e ad una economia antiprotezionista è stata norma costante del gruppo popolare, sulla base dell’ordine del giorno Mauri. Gli avvenimenti politici ultimi hanno impedito l’attuazione dell’autonomia delle Terre Redente, ma il programma autonomistico generale è sempre una viva e profonda aspirazione popolare. Oggi Rileggendo i deliberati dei congressi e mettendoli in riferimento all’azione pratica del partito e alle battaglie combattute, si può desumere questo, che la realtà politica della vita italiana si è spostata verso la valutazione dei problemi come prospettati da noi, in un faticoso, insensibile e qualche volta inadeguato divenire, che sfugge ad una determinata e concreta valutazione di fatti, ma che è un processo elaborativo di idee, di istituti e di valori morali, politici ed economici. Oggi una realtà nuova si è inserita nel ritmo della politica democratica di ieri, ed è il nazionalfascismo, che in uno sforzo di vitalità istintiva e non elaborata, abbatte, rifà, modifica, ritorna a formare, con una celerità e improvvisazione, che non era possibile con gli strumenti lenti e complicati con i quali la democrazia costituzionale realizzava il suo programma. Per questo una parte, quella che non ha avuto precedente elaborazione, resta alla superficie e non arriva alla coscienza collettiva e quindi è difficile che abbia lunga vitalità; mentre quella che aveva avuto il suo processo di formazione, può vivere e sopravvivere e divenire realtà efficiente. Per questo, la parte da noi avuta in quattro anni nella preparazione morale, politica, tecnica delle riforme vivrà di più, perché trova gli animi nostri e quelli della gran maggioranza del paese preparati e convinti; e per questo, l’opera di ulteriore elaborazione – nei consensi, nei contrasti e nelle vigilie di lavoro, di studi e di lotte – per noi è un dovere, anche quando altri crede che sia arrivato il risolutivo, il definitivo, l’assoluto, il bene; cosa che nel divenire indefinito degli uomini, non è mai dato realizzarsi per intero e stabilmente, se non insieme alle conseguenze di dolori, di mali, di deficienze, di contrasti e di lotte. In questo crogiuolo di bene e di male, che è la vita individuale e collettiva, noi abbiamo scelto il nostro posto di lavoro e di combattimento; e lo manteniamo perché il nostro programma vada ogni giorno divenendo realtà e creando le nuove posizioni di lavoro e di conquiste. 