(Brennero, 11 marzo) «Dichiariamo subito che questa “Diffida” è per noi motivo di legittimo orgoglio. Saremmo anzi felici di apprendere che il maresciallo che stilò e intimò la diffida è un trentino perché l’atto da lui compiuto sarebbe un segno altamente significativo di quell’opera che i migliori trentini sempre hanno svolto e svolgono per inserire vieppiù intimamente la vita della regione nella grande vita nazionale. Mentre noi ci compiacciamo di questo documento di saggia energia, il N. Trentino mostra di esserne scandalizzato ed inorridito. Questa disparità di vedute rivela in pieno l’abisso esistente fra le due mentalità, fascista e popolare, e le due diverse concezioni dello Stato da cui muoviamo. E dimostra ancora una volta che l’abisso è incolmabile e le due concezioni inconciliabili. La qual cosa non ci dispiace affatto. Viene da loro parafrasato colla formula “torchio della pressione amministrativa” un atto di saggezza che mira a tutelare i supremi diritti dello Stato, la tranquillità degli onesti cittadini e soprattutto la dignità del culto e delle persone ad esso preposte. Evidentemente i popolari dimenticano che i sacerdoti hanno “solamente” ed “unicamente” cura di anime; che dopo aver studiato teologia e morale hanno fatto voto solenne di servire Iddio e la Religione ed hanno più volte ricevute istruzioni categoriche di non ingerirsi di politica da parte delle superiori autorità ecclesiastiche. Solo perché essi dimenticano questi fatti indiscutibili, strillano, protestano ed imprecano se un onesto funzionario ricorda loro il sacrosanto dovere di non occuparsi di cose troppo terrene e di lasciar stare “la terra in terra e il cielo in cielo”». (Osservatore Romano, 16 marzo) «Invece di una raccomandazione, di una intesa verbale, che avrebbe dissipato ogni ombra di sospetto, si preferì una solenne diffida, che investe per di più ben altre e più complesse questioni. Si intimò infatti al Sacerdote di “esercitare soltanto le funzioni inerenti al culto”, di “astenersi da incitare ad atti di offesa contro le istituzioni”; a cooperare a creare “la giusta sensazione” della buona amministrazione del governo; a “non indurre a disobbedienza e a disprezzo” del così detto matrimonio civile; a non far “propaganda contraria al governo nazionale”; tutte cose nel loro complesso e nei particolari assolutamente ingiustificate, tant’è vero che l’ampia lode data al maresciallo, da qualche giornale locale, non fu corredata certo da un sol fatto concreto che valesse a giustificare la diffida…. … Appare, infatti, ben chiaro l’abuso di potere e l’errore politico di quel maresciallo dei carabinieri che si sostituisce ai superiori ecclesiastici di un curato, e mentre ne vuole infrenare le eventuali o pretese inframmettenze politiche, ne vorrebbe fare addirittura un agente e propagandista politico, per tenerlo infine, come dichiara la Diffida, già pubblicata dai giornali, in ostaggio per le possibili colpe della popolazione, con procedimento rivoluzionario, addirittura contraddittorio per un rappresentante e custode dell’ordine pubblico in un Paese costituzionale, e dell’autorità di una legge che si fonda sull’eguaglianza per tutti e sulle responsabilità concrete ed accertate. … Non è dunque attraverso diffide, nulle in se stesse e imprudenti, ed atti arbitrari e impolitici, che si può affrettare l’amalgamarsi delle nuove popolazioni, non nel sentimento nazionale, ch’è in tutte altissimo, ma in quei nuovi costumi politici, che a parte i loro eventuali pregi o difetti, non si impongono di autorità mai, ma si introducono soprattutto con la persuasione. Né a tanto si può giungere turbando quell’armonia fra i poteri, ch’è tanto più necessaria quanto più è pure nel campo religioso e morale che verte in parte la legislazione del Paese». La stampa italiana come abbiamo altra volta riferito, si è largamente occupata della diffida del maresciallo al curato di montagna. Nessun giornale ha osato difendere simili metodi, qualcheduno li ha aspramente biasimati. Il Brennero solo ha dichiarato che il maresciallo va citato all’ordine del giorno come modello ed ha magnificato il sistema delle diffide come opera meritoria «per inserire vieppiù intimamente la vita della regione nella grande vita nazionale», come «atto di saggezza che mira a tutelare i supremi diritti dello Stato e la… dignità del culto e delle persone ad esso preposte». A codesti elogi e a codesta significativa adesione opponiamo il biasimo sereno e le critiche severe pubblicate da un collaboratore nell’autorevole «Osservatore Romano», per il quale è chiaro l’abuso di potere e l’errore politico del maresciallo e che parla (riferendosi evidentemente alla chiusa della diffida: «Di qualsiasi fatto che si verificherà nella frazione ecc. sarà chiamato responsabile il nominato curato di…») di procedimento rivoluzionario addirittura contraddittorio per un rappresentante e custode dell’ordine pubblico in un Paese costituzionale. E non abbiamo nulla da aggiungere. Constateremo solo che il maresciallo ha agito, com’egli stesso scrive nella diffida, a nome dell’autorità politica del circondario, e che, secondo nostre più recenti ed esatte informazioni, il pretesto venne fornito dal seguente episodio: negli atti preliminari l’ufficio comunale aveva classificato il prestinaio del paese, che doveva sposare, come contadino. Il fornaio se ne adontò e in protesta si recò alla cerimonia civile in veste di contadino: ecco tutto. E il curato non c’entrò affatto, né ad istigare né ad approvare. Ci associamo infine alla conclusione del Brennero che fra le due mentalità fascista e popolare e le due diverse concezioni dello Stato corre l’abisso. Infatti, secondo il Brennero e i fascisti che accettano la concezione sua, lo Stato è tutto e il carabiniere, suo organo, per garantirne i supremi diritti, può trascurare i diritti che la natura e la costituzione garantiscono al cittadino, sacerdote o borghese che sia. Noi invece siamo del parere che esista una certa somma di diritti individuali, anteriori a quelli dello Stato, diritti che lo Stato stesso ha codificati e dinanzi ai quali il carabiniere deve arrestarsi, come in ogni regime libero e ordinato devono arrestarsi innanzi alla Legge le voglie sopraffattrici dei potenti e le tendenze vendicative dei deboli. 