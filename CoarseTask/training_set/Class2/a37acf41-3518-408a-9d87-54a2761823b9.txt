La Libertà, dopo aver pubblicati al posto d’onore parecchi articoli in favore del progetto avisiano della «Società elettrica trentina» (Ste) , s’è messa d’un tratto in coda alla Voce del Popolo, aggiungendosi al giornale socialista nel tentativo di cavare dal contrasto degli interessi locali e del conflitto fra le società industriali concorrenti ragioni di polemica politica contro il partito popolare. Diciamo interessi locali e pensiamo soprattutto da una parte ai comuni di Fiemme , i quali, costituito un consorzio elettrico si sono alleati alla Ste e ne caldeggiano il progetto; dall’altra ai comuni di Cembra i quali in un primo tempo, accettarono la deviazione dell’Avisio, ma ora l’avversano; e diciamo anche conflitto fra società industriali, perché se da una parte vi è la Ste, dall’altra in appoggio a Ciurcentaler vi è la Siet la quale società era già in concorrenza colla Ste per il progetto di deviazione dell’Avisio. Ora di fronte a codesto tentativo, che è così compassionevole per la serietà e la dignità della nostra vita politica, benché ci sia noto che moltissimi dei più autorevoli liberali trovino pazzesco e miserabile siffatto giuoco di fazioni, quando si tratta di gravi interessi economici, gioverà tuttavia rinnovare alcune considerazioni che, in verità, dovrebbero apparire superflue. Non abbiamo bisogno di premettere che né organizzazioni di partito, né deputati di nostro colore hanno comecchessia preso in tale questione un atteggiamento per incarico, in rappresentanza o comunque, in compromissione del partito stesso. Ciò era naturale, quando si pensi: a) che la concessione per le centrali elettriche viene data dagli organi statali, sentito un Consiglio tecnico; b) che tanto in Fiemme come in Cembra la maggioranza degli interessati in contrasto fra loro appartengono al partito popolare, c) che i deputati e gli ex deputati del Partito popolare italiano, assieme a persone di fiducia di altri partiti, avevano ancora nel primo periodo postbellico aderito al criterio che le forze idrauliche dovessero anzitutto venir sfruttate da enti consorziati locali, specie dai comuni e dalla provincia; dal quale criterio generale l’on. Conci quale commissario generale trasse poi norme per il suo ulteriore contegno che lo condusse fino a portare all’ente autonomo interprovinciale di Verona-Mantova ecc. anche l’adesione della Venezia Tridentina. Si è fatto durante la polemica, il nome dell’on. Degasperi, per affermare ch’egli avesse esercitato pressioni sul ministro dei LL. PP. e sul Consiglio superiore delle acque; ma l’on. Degasperi ha dichiarato di non essere mai intervenuto per esercitare tali pressioni né presso il ministro né presso i membri del Consiglio delle acque; e la Libertà che lo accusava del contrario, non è in grado in verun modo di provarlo; mentre l’on. Degasperi può recare a conforto delle sue affermazioni anche la testimonianza dei rappresentanti dei comuni di Fiemme che non ha creduto, quando andarono a Roma, di poter accompagnare presso i dicasteri competenti. L’on. Degasperi intervenne soltanto, dopo che il parere del Consiglio delle acque era stato già preso – dopo circa due mesi! – e chiese che il parere venisse trasmesso a Trento, perché l’autorità potesse continuare la procedura di prendere una delibera circa la concessione. Ma resta ancora l’atteggiamento del giornale, come organo del partito popolare. Orbene, per il contegno del N. Trentino nulla abbiamo da mutare di quanto scrivevamo già nel Numero del 22 aprile 1922, ultimo Numero, nel quale ci occupammo esplicitamente della questione. In questo articolo affermavamo e documentavamo: 1) che, mentre la nostra deputazione si era astenuta da qualsiasi atto politico-parlamentare in argomento alle centrali, il deputato socialista Flor, il cui giornale si lanciava in quei giorni contro di noi, ancora il 5 dicembre del 1921, cioè dopo che il Consiglio superiore delle acque aveva già emesso il suo lodo, presentava assieme a suoi consenzienti di altre provincie un’interpellanza al Governo «per ottenere come cosa necessaria ed urgente che la concessione fosse data senz’altro alle provincie richiedenti a nome e per conto dell’Ente Adige-Garda», ossia faceva pressione perché venisse concessa la deviazione dell’Avisio verso la val d’Adige, giacché tale era appunto il progetto che gl’interpellanti chiamavano «il grandioso impianto di derivazione dell’Avisio»; 2) che durante l’istruttoria ufficiale per i progetti dell’Avisio i rappresentanti dei comuni di Cembra, radunati in Cembra il 28 ottobre 1920 avevano messo a verbale una dichiarazione di pieno appoggio («appoggia con tutte le forze» dice il protocollo) al progetto di deviazione dell’Avisio, e precisamente a quello della Siet, il quale – sempre secondo il verbale – prevedeva la «deviazione dell’Avisio nella località Ischiazza presso Stramentizzo e mediante una galleria di farlo sboccare in Val d’Adige sotto i Laghetti»; cosicché è assurda l’affermazione della Libertà, che se pressioni da parte popolare in quel primo periodo ci fossero state – e noi abbiamo dimostrato che non ci furono – esse potessero farsi in odio alla volontà della valle di Cembra; 3) scrivevamo allora per lumeggiarre l’ultimo stadio della questione le precise parole: «alcuni mesi dopo venne fuori il progetto Ciurcentaler per lo sfruttamento dell’Avisio senza deviazione. Anche per questo progetto si ebbe il commissario. I Cembrani lo sostennero calorosamente, e anche questo progetto come gli altri venne mandato a Roma. Qui il Consiglio superiore delle acque nella seduta 18 novembre 1921 diede parere favorevole al progetto fiemmese, elaborato dalla Ste. Ignoriamo la motivazione di tale scelta. Siccome il parere non venne ancora pubblicato, non sappiamo se il Consiglio abbia deciso così per riguardi tecnici o dal punto di vista, trattandosi di centinaia di milioni, del finanziamento e della rendibilità. Frattanto la decisione definitiva in base al decreto del 28 marzo (è il decreto che regola le concessioni per le Nuove Provincie), per il fatto stesso che il Ministero non comunica il parere, rimane sospesa». Dopo queste premesse ecco la conclusione in cui delineava l’atteggiamento del nostro giornale: «Dati questi precedenti di fatto, noi non abbiamo creduto né crediamo che lunghe diatribe polemiche sulla stampa locale portino un qualsiasi frutto. Abbiamo dato ospitalità a comunicati ufficiali o ufficiosi della Comunità generale di Fiemme, abbiamo pubblicato un comunicato di Lavis e avremmo pubblicato anche il memoriale dei comuni cembrani – se ci fosse stato mandato. Riconosciamo il diritto a tutti gli interessati di dire il loro parere, ma ci rifiutiamo di fare di tale questione un oggetto di discussione politica a base di minacce o di promesse elettorali. Se lo credono opportuno, lo facciano i socialisti, e s’accomodino. Le centrali non si costruiscono colle chiacchiere né colle ingiurie verbali, né noi vogliamo esporci in alcun modo al pericolo di contribuire a eterne polemiche le quali potrebbero anche finire col sabotare tutta l’invocata azione per lo sfruttamento delle nostre ricchezze idrauliche, a favore di altre provincie che ci avranno preceduti». Questo era il nostro punto di vista nell’aprile, come era già stato prima, e come rimase dall’aprile in qua, né abbiamo oggi ragione di modificarlo. Il binomio quindi «la centrale dell’Avisio e il partito popolare» non esiste, e l’abbiamo messo in testa all’articolo, solo per dimostrarne l’assurdità. La centrale sull’Avisio è un problema tecnico e finanziario, al di fuori dei partiti politici. Esso va giudicato coi criteri dell’ingegnere e dell’economista. A questa lapalissiana verità non abbiamo contraddetto nel passato, né per quanto si faccia, intendiamo contraddire nei giorni che verranno. 