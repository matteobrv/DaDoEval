Il giornale è l’eco della vita quotidiana. Quando nella vita le questioni preoccupanti sono quelle dell’ordinamento economico e della organizzazione politica, il giornale nota, commenta, rileva fatti economici, problemi finanziari, riforme politiche. Così dopo la guerra europea, il giornalismo, che in tempi più tranquilli dava largo spazio alle discussioni filosofiche e alle trattazioni letterarie, è oggi quasi assorbito dalla stessa cura che affatica gli economisti e i politici: come riformare l’amministrazione degli Stati, affinché possano salvarsi dalla catastrofe che li minaccia; come evitare il disastro finanziario e l’anarchia politica? Chi dei nostri lettori però – e speriamo siano molti – sente la nostalgia di altri tempi, in cui il giornale poteva essere uno strumento di apologia diretta dei principi morali ed un predicatore delle verità filosofiche, avrebbe torto d’impazientirsi, poiché mai forse come ora i problemi stessi economici, finanziari e d’ordine materiale in genere si preparano a ricondurre i lettori alle questioni di principio. Lasciate che gli economisti discutano tutte le tesi per rifare in Europa la ricchezza perduta, lasciate che i politici caldeggino i loro progetti riformisti o rivoluzionari per cambiare gli ordinamenti politici ed i rapporti sociali…: nessun’apologia diretta dei principi morali in economia, nessun richiamo esplicito a direttive soprannaturali che devono ispirare popoli e governi, è così imperiosamente efficace come questo spettacolo dell’inanità di tutti gli sforzi, della vacuità di tutti i progetti, dell’impossibilità di tutte le riforme, in quanto, rivolgendosi ai popoli ed ai governi europei, facciano astrazione dalle supreme ragioni dello spirito. Quando il «Temps», giorni fa, si rivolgeva alla nazione francese, ancora ebbra della vittoria, per annunziarle che la situazione è finanziariamente e politicamente insanabile, senza la «rinuncia» a parte dei consumi, dei comodi, dei godimenti di cui fruivano i francesi prima della guerra, i lettori dell’autorevole organo parigino che appartengono agl’intellettuali della città lumière, avranno dovuto chiedersi: Rinuncia, perché e per chi? Se pochi idealisti arriveranno a comprendere che la rinuncia è necessaria per l’interesse della nazione, cioè di tutti e quindi anche di sé stessi, come infondere tale spirito di rinnegazione, di mortificazione (eccovi la parola dell’ascetica cristiana che balza fuori dal ragionamento dell’economista!) alla grande massa del popolo, ai molti, ai quali s’è inculcato da anni la sola difesa degl’interessi di classe? Le leggi, le misure coattive sono state sperimentate quasi tutte e a chi ne progetta di più draconiane, a chi ne inculca di più severe s’affaccia l’insuperabile obiezione che angustia ogni legislatore: di qual mezzo costrittivo posso io disporre nei momenti in cui la legge e la coscienza dell’individuo si trovano da soli a faccia a faccia, senza la sorveglianza del doganiere o la sanzione del gendarme? I tedeschi, come sempre i più consequenziari, hanno sentita anch’essi la necessità di rinfrescare il prestigio dell’imperativo categorico di Kant. Ma le scarse riviste che arrivano di là confessano che quest’imperativo in cui si imperniava l’orgoglio della razza, se esercitò il suo effetto sulla resistenza durante la guerra, quando si trattava di opporsi alla violenza esteriore, ora che si tratta di esigere dei sacrifizi nell’ambito dell’attività interna dell’individuo, non riesce più a farsi valere. Il richiamo alla patria, alla collettività non agisce più sulle coscienze o vi agisce troppo poco. La molla del civismo si è spezzata, appena venuta la vittoria o la sconfitta. Quale principio morale invocheremo allora per muovere gli uomini alla necessaria rinunzia? Wilson, Lloyd George, Clemenceau, Bela Kuhn, Lenin… Nitti l’hanno cercato invano su questa terra rifattasi quasi buia, dopo tanto sfolgorare di luci! Evidentemente è al di sopra degli uomini, delle patrie, dell’umanità che bisogna cercare questo indispensabile principio animatore. Se non esiste nei rapporti fra uomo ed uomo, esso deve esistere nei rapporti fra l’uomo ed il suo Creatore. La storia conobbe epoche simili. Noi non crediamo alle Cassandre catastrofiche, noi crediamo ad un indefinito progresso umano guidato da una Provvidenza divina. Vi fu un tempo che ad uno statista della tarda romanità, Celso, parve che, vacillando l’impero, il mondo ripiombasse nella barbarie. Come politico ed economista egli non poteva forse giungere a diverse conclusioni. Ma egli non aveva capito i cristiani: «queste comunità, in cui, dice l’Harnack , nella profonda commozione che invadeva anima e corpo all’annuncio dell’imminente giudizio, sotto la vivificante potenza dello spirito del Cristo operava l’energia umana che lottava per affermarsi in modo più certo e più puro… giacché i cristiani combattevano la cupidigia, l’avarizia e la disonestà nei negozi civili, insomma il mammonismo in tutte le sue forme, con la durezza di cuore che da esso consegue». Da queste cellule si sviluppò la civiltà nuova, la vera civiltà. Possono credere i Celsi dell’era prebellica che la civiltà sarà salva, che il progresso umano riprenderà il suo cammino senza la «vivificante potenza del Cristo»? Noi in tale potenza crediamo e l’invochiamo, attendendo a tale invocazione anche coloro che in una lunga epoca di progresso assicurato, di questo avevano dimenticate le premesse morali. E un’altra considerazione ancora. Clemenceau ha proclamato che per salvare la Francia bisogna produrre e quindi lavorare di più. Era la ripetizione della parola d’ordine di Lloyd George passata poi a Nitti e a tutti gli uomini di Stato. Ora, siccome questa parola d’ordine veniva data nello stesso momento in cui si riducevano per accordi internazionali le ore di lavoro, conviene ammettere, per non legittimare un paradosso politico che l’appello al lavoro si riferisca più alla «intensità» e «produttività» che alla sua durata. Intensità e produttività: che cos’è questo se non effetto di diligenza, di amore al lavoro, di coscienziosità? Eccoci quindi di nuovo al problema della coscienza. Le tariffe collettive o i soviets vi potranno risolvere il problema della durata, e per il contrario le cooperative il cottimo, i premi, mettendo in azione la molla dell’interesse, vi potranno assicurare fino ad un certo punto la produttività del lavoro, ma, mentre queste due concezioni diverse di regolare il lavoro stanno contendendosi ancora il campo, addimostrandosi entrambe unilaterali, difettose o perniciose, rimane certo che né l’uno né l’altro regime risolvono il problema della fatica che va indissolubilmente congiunta al lavoro. La fatica considerata come molla del progresso non può essere che un dovere morale. Chi potrà imporre la fatica del lavoro, quando le leggi o i contratti collettivi gli assicurano comunque la mercede, se non una ragione superiore ai premi umani? L’argomento diviene qui attraente per i psicologhi. Ma il tempo incalza e noi lo abbandoniamo alle loro considerazioni. Ricordiamo anche qui però che il problema è risolto nella dottrina cristiana del lavoro. Com’è profondo nella sua limpida semplicità il testo dell’antica didachè (Dottrina degli apostoli): «Chi dimostra mala voglia (rifiutandosi al lavoro indicato) non è un cristiano, ma è uno che fa mercato di Cristo» . Sempre Cristo! Anche un economista incredulo, un sociologo scettico, quando nelle ore grigie della storia alza lo sguardo all’orizzonte, alla ricerca di una salvezza che non scopre nei suoi calcoli o nelle sue leggi scorgerà sempre quest’immensa figura protendersi sul mondo. Dopoché comparve nella storia, il progresso umano si regolerà a seconda dei rapporti che interverranno fra lui e gli uomini, fra le loro attività e la Sua dottrina. Non che per questo noi credenti s’intenda tali rapporti quasi un’inerte contemplazione del Suo esempio o come una semplice invocazione della Sua dottrina. I cattolici militanti d’oggi non assomigliano in ciò a Tertulliano che, prevedendo la catastrofe dello Stato romano, si limitava a pregare per il suo differimento – pro mora finis! – No, noi combattiamo nel campo delle riforme sociali e politiche per rivendicazioni ed innovazioni concrete, ma in ciò ci distinguiamo sovratutto dagli altri, che, sempre memori delle ragioni morali che presiedono a tutti i problemi dell’economia e del governo delle nazioni, propugniamo che alla dottrina del Cristo venga garantita la massima libertà di espansione e che la Sua Chiesa abbia la massima possibilità d’influire sullo spirito degli uomini, giacché senza «la vivificante potenza del Cristo», tutte le nostre riforme politiche e tutte le più radicali trasformazioni economiche e sociali saranno opera vana. 