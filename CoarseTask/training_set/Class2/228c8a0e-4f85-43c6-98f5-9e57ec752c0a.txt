La Germania, organo direttivo del Centro, ha pubblicato nei numeri del 6 e 7 luglio uno studio assai acuto sull’organizzazione corporativa fascista, riferendo anche i varii punti di vista dell’Azione Cattolica e dei popolari. Caratteristica è la conclusione dei due articoli: È quasi un tragico destino che proprio i cattolici, i quali, incominciando con Ketteler che già nel 1873 invocava la riorganizzazione corporativa della società «considerano una tale riforma come un caposaldo del loro programma, rimangano proprio esclusi dal primo esperimento pratico. E tuttavia tale esclusione non è da attribuirsi alle contingenze momentanee dei partiti in Italia, ma risale più su, all’essenza stessa delle cose. La costruzione delle corporazioni cattoliche e di quelle fasciste è simile; ma la meta è diversa: qui lo Stato, lì l’uomo. L’on. Grandi cita nella Cronaca Sociale l’insegnamento del noto sociologo Toniolo che ancora nella Settimana sociale del 1911 parlava delle corporazioni come un ente autonomo che di fronte allo Stato si presenta come una logica evoluzione della libertà naturale personale» e sempre i cattolici italiani hanno fatta propria l’antica parola d’ordine del Centro : «quello che si fa per gli operai dev’esser fatto per mezzo degli operai stessi». Lo Stato fascista invece che svuota burocraticamente le corporazioni e come supremo principio proclama il supremo interesse nazionale e fa valere come titolo di diritto il sentimento politico nazionale, questo Stato che «decide inappellabilmente coi suoi giudici sugl’interessi di classe e dal presente ordine economico che si basa sulla legge della domanda e dell’offerta taglia fuori solo gli operai, un tale Stato è altrettanto lontano dallo Stato popolare cristiano quanto lo Stato manchesteriano». a. d. 