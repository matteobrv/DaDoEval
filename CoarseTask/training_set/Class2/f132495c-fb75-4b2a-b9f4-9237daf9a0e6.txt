Il brindisi che l’ing. Giampiero Clerici rivolse ieri a nome degli industriali milanesi ai trentini si distingue da molti altri per una certa lombardicità di contenuto. Non sono frasi, sono idee che corrispondono alle cose. Egli ha senza dubbio lusingato il nostro orgoglio locale, quando ha messo in rilievo la bontà delle nostre organizzazioni economiche e delle nostre amministrazioni autonome. Gli siamo grati sovrattutto per l’augurio ch’egli ha espresso che le nostre autonomie vengano conservate, anche perché ciò serva di esperimento utile ad altre provincie. Quest’idea della nostra autonomia amministrativa fa oramai il suo cammino. Ma non temano gl’industriali lombardi che noi abbiamo prestato meno favorevole orecchio alla seconda parte del discorso in cui si fa appello alla collaborazione delle terre redente con tutta la nazione. Noi siamo autonomisti in confronto della burocrazia, ma non siamo cantonalisti di fronte alla vita economica e spirituale della nazione. L’Austria ci toglieva ogni possibilità di sviluppo economico tagliandoci fuori dalla pianura del Po. Oggi, levate le antiche barriere, sentiamo che il nostro avvenire riposa tutto sul congiungimento colla grossa nervatura della produzione lombarda. E, accogliendo con grato animo l’augurio dell’ing. Clerici, ci associamo a lui nell’esprimere il voto che il Trentino sia messo in grado di lavorare e produrre non solo per sopperire ai suoi nuovi bisogni, ma possa anche collo sfruttamento delle sue forze naturali compensare in qualche parte la nazione dei sacrifici fatti per la sua liberazione politica. Accettiamo il motto «tutti per uno e ciascuno per tutti» ben volentieri e con entusiasmo, quando questa parola d’ordine ci viene passata da chi come noi invoca la solidarietà di tutte le energie vive della nazione, ma depreca come noi l’asfissia d’un’amministrazione accentratrice e livellatrice. Ecco ora un largo sunto del discorso Clerici. Signori trentini, i soci dell’Unione Meccanici Metallurgici di Milano, di cui sono presidente, avendo saputo che venivo a Trento pel congresso della Associazione Elettrotecnica italiana, mi hanno incaricato di portarvi il saluto degli industriali lombardi. È con un senso di emozione profonda che prendo la parola in Trento italiana. Scusatemi se vi ripeto questa frase che tutti i fratelli italiani venuti qui vi avranno detto e vi diranno in avvenire; ma è un sentimento così vero, così sentito, è stato così forte l’amore che nutriamo per voi, e così a lungo compresso il desiderio di ricongiungervi alla Patria, che ora il sogno fatto realtà al prezzo di tanti sacrifici ha bisogno di essere detto con una frase che non è rettorica, ma che riassume i sentimenti di tanti anni di aspettazione e di azione. E quasi mi sento l’obbligo, amici trentini, di scusarmi con voi per questo seguito ininterrotto di visite e di feste. È un necessario sfogo dopo quattro anni di guerra e di tragica attesa e voi dovete comprenderlo e perdonarci. Siate persuasi però che noi in parte conosciamo e in parte studieremo meglio i vostri problemi e che il nostro amore per voi non è solo fatto di brindisi e di feste. Noi industriali vi conosciamo da molto tempo, perché nel vostro squisito patriottismo voi avete negli anni passati preferito, appena vi fu possibile, la nostra industria, malgrado fosse ancora in un periodo di incertezza e di preparazione e malgrado le barriere doganali e politiche. Noi conosciamo la serietà, l’intelligenza, l’onestà delle vostre popolazioni, conosciamo le splendide organizzazioni economiche che vivificano tutto il Trentino, il vostro sistema bancario, le vostre cooperative di consumo e di produzione. E specialmente sappiamo che voi avete una organizzazione amministrativa, sia comunale che provinciale, perfetta, buona in sé, buona nei suoi funzionari e che le popolazioni apprezzano e coadiuvano. Noi sappiamo che voi, oasi di italianità sperduta e sola in mezzo al mondo tedesco, avete di fatto conservata la vostra autonomia culturale ed economica, con una azione meravigliosa di patriottismo, e di vita civile, industriale, agricola e commerciale. Gli industriali italiani vi dicono che noi qui abbiamo tutto da imparare, vi dicono che voi siete pienamente in grado, anzi siete i soli che possono dire ciò che occorre fare perché questa bella regione, levati gli impacci politici, acquisti quella prosperità economica che le compete e divenga sempre più fulgido faro e forte sentinella di italianità sulle Alpi. E specialmente gli industriali italiani desiderano che i vostri sistemi amministrativi siano, per quanto è possibile, mantenuti e che la vostra organizzazione serva di esperimento e di esempio per la riforma di cui è urgente il bisogno, di tutta l’organizzazione amministrativa del Regno. Ma non è questo solo che volevo dirvi. Altro da voi aspettano gli industriali lombardi. O signori, l’Italia nella guerra ha sacrificato i tre quarti della sua fortuna. L’Italia, che non era ricca, l’Italia che non può vantare che la laboriosità, l’onestà, il genio manifatturiero dei suoi figli, inizia ora fidente e calma la guerra economica; abbiamo vinto la guerra militare, speriamo di vincere la guerra diplomatica; tocca ora a noi, per la più grande Italia, di vincere la guerra economica. Per questo compito noi contiamo sulla vostra collaborazione. Questa collaborazione ha offerto spontaneamente il podestà di Trieste nel primo messaggio mandato al sindaco di Milano e i Milanesi ne ebbero un fremito di commozione e di orgoglio. Questa collaborazione noi abbiamo il bisogno di avere da voi intiera ed entusiastica. Perché voi molto potete fare. Nel parlamento, nella burocrazia, nelle nostre organizzazioni, economiche e politiche, la vostra voce, la vostra azione, forte di lunga esperienza e di puro entusiasmo, può aver una efficacia a cui voi forse non avete ancora pensato, ma che noi ci aspettiamo e che siamo certi che avrà. Poiché, continua l’oratore, la grande politica dei figli di Italia è: tutti per uno e ciascuno per tutti, e tutti e tutto per l’Italia, per la gran Madre, una di lingua, di altare, di aspirazioni. Sono per voi fortunatamente finite le oscure lotte fra le nazionalità e le razze nemiche, insieme tenute da un impero dinastico e militare: oggi avete la vostra Patria, grande e bella da amare, per cui lavorare, per la quale il sacrificio è un piacere e la cui grandezza è la grandezza di noi tutti. Solo con questo pensiero è possibile sopportare con pazienza il periodo penoso delle trattavate di pace colle sue inevitabili necessità militari e incertezze civili; solo con questo pensiero voi lavorerete al risorgimento delle vostre belle vallate, pensando che lavorate pel risorgimento d’Italia e la Nazione darà a voi i mezzi che vi occorrono perché possiate affrettare l’opera vostra. E non vi sembri strano che queste cose vengano a dirvele gli industriali di Milano; perché è appunto con questi sentimenti che hanno fatto un’opera meravigliosa durante la guerra; è con questi sentimenti che intendono di iniziare una azione non meno energica, intelligente e tenace nella vita politica del dopo guerra. L’Italia ai produttori, ai produttori del martello e della penna, ai produttori del braccio e dell’intelligenza. 