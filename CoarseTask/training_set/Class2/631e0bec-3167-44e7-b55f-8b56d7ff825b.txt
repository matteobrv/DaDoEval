È una collezione di decreti prefettizi, scelti, come dice il chiaro A. «tra i mille decreti e ordinanze che ha firmato entro l’ambito dell’una o dell’altra delle due legislazioni che nella Venezia Tridentina trovansi tuttora in contatto». «Sono come lampade che indicano a distanza il tracciato di una via; sono quelli che meglio portano l’impronta mia personale, perché da me direttamente voluti e compilati. Essi eccedono l’ordinaria amministrazione e, per la maggior parte, poggiano sui poteri discrezionali attribuiti ai Prefetti dall’articolo 3 della legge comunale e provinciale: l’editto pretorio, di fianco alle leggi solenni delle XII tavole» . Le leggi La raccolta è preceduta dal manifesto pubblicato dal prefetto, quando «assunse il governo della Venezia Tridentina», manifesto il quale ricorda che «il diritto italico, seconda la tradizione della nostra gente è garanzia e presidio per tutti, e perciò tutti devono leale rispetto alle nostre leggi, improntate a sicura equità». Seguono i decreti. I decreti I primi sei trasformano le scuole comunali tedesche della zona mista in scuole italiane e sopprimono gli asili tedeschi di Laives e di Egna, tanto comunali che privati. Il settimo «ritenuta la necessità e l’urgenza di sistemare definitivamente l’uso della lingua negli uffici», introduce la lingua d’ufficio italiana negli uffici statali, provinciali «nonché per tutti i comuni e per gli istituti, stabilimenti, uffici, servizi ecc. da essi dipendenti». Entrata in vigore per i comuni e per i loro istituti: 1. marzo 1924. Un altro decreto reca il titolo «uso della lingua italiana nelle funzioni religiose» e riguarda l’uso esclusivo della lingua italiana nella chiesa di Bronzollo. Più vasto è il n. 21083 Gab. che stabilisce «l’uso della lingua italiana in tutte le scritte e leggende rivolte al pubblico». Questo decreto vuole la bilinguità delle tabelle, dei cartelli, delle scritte in tutte le località, nelle quali finora si usava la lingua tedesca. Ma esso è datato 26 novembre 1922. Circa un anno dopo – 28 ottobre 1923 – il prefetto emana, a modificazione del vecchio, un nuovo decreto nel quale «considerato che l’utile e l’interesse dei privati cittadini hanno già spontaneamente allargata la applicazione del decreto stesso oltre i limiti dal medesimo segnati», «ritenuta la necessità e l’urgenza di regolare ulteriormente l’uso pubblico della lingua tedesca», si ordina che tutti i cartelli, avvisi, indicazioni, insegne, etichette, tariffe ed in genere tutte le scritte e legende rivolte o destinate al pubblico anche se concernono interessi privati, siano esse redatte esclusivamente in tedesco. Però nei territori tedeschi il testo italiano può essere per ora seguito da una traduzione tedesca, fatte eccezione per le cartoline illustrate e per le scritte e legende esterne nelle stazioni climatiche, turistiche e di villeggiatura, ove si potranno leggere solo scritte italiane. Entrata in vigore del decreto per alcune disposizioni il 1. febbraio 1924, per altre il 1. maggio. A questi decreti linguistici s’aggiungono quello «sulla revisione delle iscrizioni» sui monumenti ai caduti in guerra, quello per la proibizione del nome Tirolo e derivati, quello dello scioglimento delle associazioni invalidi di guerra tedeschi e delle associazioni alpinistiche, la fissazione di una percentuale per la mano d’opera straniera negli esercizi pubblici, e infine la revoca di un’opzione con questa motivazione giuridica: «visto il decreto ecc. del Commissariato generale col quale veniva riconosciuta la cittadinanza italiana al signor N. N. considerato ch’egli per il suo comportamento politico è indegno della cittadinanza italiana, considerato che il decreto sopraindicato poggia pertanto su un errore di fatto nei riguardi della condotta politica dell’interessato, errore che inficia di manifesta ingiustizia il provvedimento stesso», decreta la revoca del succitato decreto. Infine la raccolta contiene un decreto che ha importanza per tutta la regione, ed è quello dei «provvedimenti per il concorso forestieri». Digressione Riferito così esattamente il contenuto del libro, i lettori non si attenderanno di trovare in una recensione bibliografica una valutazione politica sugli scopi e sul contenuto dei provvedimenti. Si tratta di un esperimento in corso, che in gran parte non è ancora iniziato, perché i termini dell’applicazione non sono ancora scaduti. Onde in tale delicata materia, il riserbo è giudizioso e doveroso. Piuttosto, giacché l’A. qualifica questi decreti come «lampade che indicano a distanza il tracciato d’una via», saremmo tentati di dire il nostro pensiero su questo tracciato e su questa via. Ma i lettori comprendono che un nostro giudizio espresso in un momento nel quale la stampa tedesca è in preda alla più nera esasperazione – vedere gli articoli di capo d’anno – e cerca un qualsiasi pretesto per alimentare la resistenza a ogni modificazione dello «status quo ante», non potrebbe venir accolto in un’atmosfera di serenità e di oggettività. Tanto più che, qualunque sia il nostro giudizio sull’opportunità e sulla fortuna di questo o di quel decreto, non intendiamo per nessun conto d’incoraggiare gl’interessati a una tattica di opposizione né di accarezzare le loro speranze di una revoca da parte del governo centrale. In vero, il prefetto parla di decreti «direttamente voluti e compilati» da lui, ma, come abbiamo altra volta accennato, non c’è dubbio che la sua iniziativa non sia stata previamente approvata dal Governo centrale, il quale notoriamente aveva sanzionato anche il programma del Tolomei . Onde l’avocazione che il presidente del Consiglio ha fatto a sé della regolazione di tali questioni va intesa nel senso della legislazione ulteriore o della pratica applicazione dei decreti già emanati: cosicché se potessimo dare un consiglio ai tedeschi sarebbe quello di rinunziare all’opposizione di principio ai decreti e al ridicolo tentativo di mettere un contrasto fra Roma e Trento, e di sottoporre invece al Governo – prefetto e ministri – tutte le questioni di carattere esecutorio che nascono nella graduale applicazione della maniera cosiddetta forte, mentre a Roma si andrebbe più cauti. A smentire definitivamente tale leggenda s’incarica oggi il prefetto stesso che reclama, a ragione, la sua impronta personale e la sua diretta volontà e compilazione; e d’altro canto i tedeschi non dovrebbero ignorare che i politici trentini, in quanto con questa designazione si intenda indicare gli uomini che hanno fatto a suo tempo una politica trentina ed hanno quindi una lunga esperienza di lotte linguistiche, per questa stessa loro esperienza, che si riferiva ad una situazione capovolta, non vengono ritenuti idonei a illuminare il tracciato della via odierna. Dopo ciò, abbandoniamo la politica e torniamo alla bibliografia. L’editto pretorio Prima osservazione: l’editto pretorio. Ci sembra che l’egregio A., al quale riconosciamo senza dubbio una maggior competenza giuridica della nostra, sia caduto in un lieve errore, quando confronta i poteri discrezionali attribuiti ai prefetti dall’art. 3 coll’edictum pretoris del diritto romano. Il diritto pretorio, se ci soccorre la memoria rappresentava il diritto consuetudinario fondato sopra l’equità e contrapposto al severo diritto civile. Il pretore lo sviluppava anno per anno nel suo manifesto legislativo ch’era appunto l’album praetoris. L’articolo 3 della legge comunale invece dice che il prefetto «veglia sull’andamento di tutte le pubbliche amministrazioni, ed in caso d’urgenza, fa i provvedimenti che crede indispensabili nei diversi rami di servizio». È difficile trovare in quest’articolo i poteri legislativi del pretore romano; e se è vero che coll’articolo 3 (non senza resistenze della magistratura del resto) in tempi torbidi si sono fatti anche dei decreti sociali circa i contratti agrari, rimane fisso che il legislatore, deliberando l’art. 3, non fantasticò nemmeno in sogno ch’esso ritenesse una delega legislativa. Come mai del resto il Parlamento avrebbe creduta necessaria una delega legislativa al Governo per modificare, coordinare ecc., le leggi delle Nuove Provincie, delega contenuta nell’articolo 4 della legge sull’annessione, se avesse potuto immaginare una siffatta interpretazione dell’articolo 3 della legge comunale? E come mai il praetor urbanus et maior, cioè l’on. Mussolini avrebbe chiesti alla Camera i pieni poteri, se essi fossero stati, eo ipso già concessi al pretore provinciale? Riteniamo quindi che il comm. Guadagnini, nella sua prefazione usi una dizione impropria e alquanto anacronistica. Un’altra menda troviamo nel titolo: un anno nella Venezia Tridentina. Ampiezza del titolo La provincia si chiama ufficialmente «provincia di Trento», salvo a dire che nel Consiglio dei ministri, nel quale si deliberò la sua costituzione, per espressa volontà dell’on. Mussolini, si disse Trentino e Trentino si pubblicò anche nel comunicato. È vero, storicamente, il nome Trentino non era esatto ma politicamente aveva un significato, che Mussolini ha voluto accentuare e che noi faremo male a lasciar degradare a denominazione subregionale da porsi accanto a quella di Alto Adige. Ora il nome di Venezia Tridentina più sonante e più ampio reca dei vantaggi, ma anche dei danni; quello cioè di immergere il trentino col suo carattere glorioso in una unità, confusa di monolingui e bilingui, di italiani, cittadini del Regno e di tedeschi; dimodochè guardando da Roma, quando si emanano decreti e provvedimenti – lo sanno i funzionari – non si distingue bene fra chi viene dal di qua e chi viene dal di là. Il nome insomma non sopperisce alla confusione purtroppo quasi generale che si fa tra l’Alto Adige e il Trentino. Ora Dio ci guardi dal discutere il problema dell’unità provinciale. No, parliamo solo dell’uso del nome per un libro che riguarda per cinque sesti l’Alto Adige. Non c’è pericolo che il lettore lontano prendendo in mano questa collezione di decreti, esprima le sue meraviglie che nella terra redenta si sia dovuto ricorrere a provvedimenti così eccezionali per farla italiana? – Avremo dunque preferito un titolo più ristretto. Certo che se si fosse riferito il titolo della collezione all’Alto Adige, non ci avrebbe trovato posto il decreto sul concorso forestieri. C’era però il rimedio: bastava farne un’edizione a parte con raffronti alla ex legge provinciale, e sarebbe stata una pubblicazione utile per tanti altri prefetti. Ovvero (perdoni l’A. se gli diamo ancora dei suggerimenti bibliografici) posto che il titolo dovesse rimanere, bastava completare il contenuto. Un anno nella Venezia Tridentina: quanti documenti editi ed inediti sul governo di questo anno, tra i quali qualcuno poteva stare nella categoria dei pretoriani! Poiché faremo torto all’acume dell’A. se supponessimo ch’egli avrebbe collocato nelle XII tavole i decreti per lo scioglimento dei comuni, per il licenziamento dell’amministrazione provinciale, per il sequestro dei giornali ecc. tutta roba, come ognun vede, che appartiene al più legittimo e più moderno ius honorarium et praetorium. Senonchè quello che non s’è fatto questa volta, si potrà fare un altr’anno. E noi – siamo ancora nel periodo augurale – ci permetteremo di fare al comm. Guadagnini e alla regione l’augurio che alla fine del 1924 possa venir pubblicato un secondo fascicolo col titolo: Un secondo anno, ecc. il quale contenga decreti e provvedimenti per il risanamento finanziario dei nostri comuni, per l’integrazione del loro bilancio data la cessazione dell’introito per la tassa sul pane, per l’esecuzione di lavori pubblici, per la riduzione della tassa sul vino, per il contributo alla costruzione delle ferrovie locali, per la pubblica istruzione ed altri simili. Se questo avverrà, garantiamo fin d’ora che il libro avrà un notevole successo e che nessun pedante oserà esaminarlo dal punto di visto del diritto romano o del codice italiano e perdere, come purtroppo abbiamo fatto questa volta, due colonne a scrivere delle saccenterie bibliografiche. 