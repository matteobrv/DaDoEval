Nella «Libertà» di ieri leggiamo il testo d’una circolare del comando supremo che autorizza i governatori a pagare il sussidio arretrato delle cosiddette 500 corone in base al § 9 della legge profughi 31 dicembre 1917 . Noi ignoriamo per quale particolare diligenza o per quale speciale favore il nostro confratello sia stato in grado di pubblicare la circolare; e ciò importa meno. Ma quello che importa è di sapere che la circolare data dalla fine di maggio e che i pagamenti, secondo l’ordine del comando supremo, devono essere compiuto entro il tempo più breve possibile, in modo che al 30 giugno «siano chiuse le relative contabilità». Ora noi osserviamo che la stampa non ebbe finora della circolare comunicazione di sorta, né per mezzo suo l’ebbero gl’interessati; aggiungiamo poi per informazioni assunte circa vari distretti, che gli interessati non ne ebbero notizia nemmeno in altro modo. È vero che in teoria si potrebbe ammettere che in qualche ufficio ben ordinato il lavoro preliminare di contabilità può essere compiuto in base alle denuncie già fatte sotto l’Austria o a quelle sommarie fatte in occasione dell’inchiesta sulle riparazioni, ma noi dubitiamo assai che nella maggior parte dei distretti sia possibile metter mano su tali elenchi. Ma c’è di più. Ai 5 di questo mese, dopo che la circolare del comando supremo era già uscita, i governatorati diramavano ai commissari civili ed alla stampa l’appello del comitato di Vienna per la statistica e la documentazione dei crediti in confronto dello Stato austriaco, compresi quelli derivanti dalla legge profughi. I comuni, i segretariati di Assistenza e del Rinnovamento si misero in moto ed hanno ancora un gran da fare per compilare gli elenchi e allegarvi le prove del credito compreso quello derivante dal § 9. Ed ora il pubblico viene a sapere, quasi di straforo che esiste un’ordinanza per la liquidazione di tali crediti ex § 9 della legge profughi da parte del governo italiano! Noi prendiamo a grata notizia la cosa stessa, ma protestiamo vivamente contro questa confusione burocratica, la quale finisce col creare una situazione babelica. Si tratta di povera gente che è in angustie per quello a cui crede d’avere diritto e la quale finisce col perdere la testa in siffatto guazzabuglio. Fosse l’unico ed il primo caso, pazienza! Ma una confusione analoga s’è fatta coi depositi alla cassa di risparmio postale di Vienna. Il comitato di Vienna aveva proposto il loro ritiro ancora quattro mesi or sono. Il permesso venne come al solito dopo due mesi, ma quando venne, si incominciò a raccogliere e spedire i libretti. Quand’ecco un contrordine sospende l’azione del comitato di Vienna ed avvia un’azione analoga dell’amministrazione postale la quale finalmente s’era accorta che sarebbe stato un po’ anche affar suo. Che dire poi delle lire venete? In molti dei nostri comuni lungo il vecchio confine e anche nell’interno si sono annunciati dei possessori di lire venete le quali provengono per lo più da profughi che si trovavano nel Veneto durante l’occupazione austriaca. Quando venne emanato il decreto del cambio per le lire venete, le terre redente vennero dimenticate. Si annunziò allora che si supplirebbe con un decreto aggiuntivo. Ma intanto sono passati i mesi, e non si vede niente. Invece se n’è occupato il benemerito comitato di Vienna, il quale offre la sua mediazione per il cambio delle lire venete. Come non sappiamo, ma il comitato lo può! Ora noi diciamo che è ora di finirla con queste confusioni! Si ha l’impressione che al segretariato generale o ai governatorati la destra non sappia quello che fa la sinistra, norma pessima, quando si tratti di amministrare la cosa pubblica. Il peggio è che noi temiamo di veder in questi disguidi solo dei sintomi preliminari d’una confusione ben maggiore che ci lascerà la conferenza di Parigi attorno alla liquidazione austriaca e sul conto dei molti nostri interessi ivi compromessi. Basta; noi abbiamo parlato a tempo, e ci duole che il governo nazionale non abbia sentito il bisogno ed il dovere, almeno dopo i ripetuti richiami della stampa, di consultarsi colle persone del paese. Intanto messa a parte questa preoccupazione dei guai maggiori, rispetto ai quali non ci resta che attendere sperando, torniamo a dire alle autorità di seconda e terza istanza, con riguardo al deplorato incrociarsi d’azioni contraddittorie che fanno ammattire gl’interessati: È ora di finirla! Così non va assolutamente! E fate ordine! 