La pubblicazione integrale del manifesto del Partito popolare è stata, come i lettori sanno, proibita . Qualche giornale, che ignorando la proibizione, l’ha pubblicato, è incorso nel sequestro. Ci dobbiamo quindi limitare a riprodurre il sunto addomesticato, diramato dalla Stefani e impunemente comparso oramai nei maggiori giornali. Il manifesto del Partito popolare, dopo avere ricordato che di questi giorni, 6 anni or sono, il Partito popolare lanciando il suo primo appello al paese assumeva a sua insegna lo storico motto Libertas, rileva che le libertà nazionali, salvate e consacrate dal sacrificio della gioventù italiana nei sicuri confini della patria e presidiate dagli istituti costituzionali, dovevano essere integrate dalle autonomie locali, dal riconoscimento delle libertà sindacali e cooperativistiche e con la inserzione delle forze del lavoro nell’organamento dello Stato e con lo sviluppo di una previdente e ordinata legislazione sociale. La libertà che noi invocavamo sei anni or sono – continua il manifesto – come ragione di progresso per una più alta ascesa della vita nazionale, si affaccia oggi come ragione pregiudiziale di vita, come difesa di quelle stesse garanzie statutarie e di quegli stessi ordini naturali che sono il presupposto fondamentale necessario del sistema rappresentativo e di ogni convivenza civile. Il Partito popolare, che è un organismo politico ed ha caratteristiche democratiche, ed è sorto per agire sul terreno della costituzione e della libertà, non può disertare questa battaglia, né alcuna concessione parziale al suo programma potrebbe farlo deflettere quando sia elargita dalla dittatura e inquadrata in un sistema di violenze. Si illuda chi vuole: ma i popolari sanno che l’idea, lo spirito, le finalità della democrazia cristiana non si diffondono, non si realizzano che sul terreno del diritto comune e delle comuni libertà. Solo vincendo la battaglia odierna, che per necessità di vita unisce uomini e partiti di diverso pensiero etico e sociale, potranno essere vinte le battaglie del domani, per quei principii che sono patrimonio della nostra coscienza e costituiscono le rivendicazioni fondamentali per l’avvenire cristiano della patria nostra. E se è vero che il progredire del nostro paese è raccomandato alla salvezza e alla continuità delle sue tradizioni costituzionali e democratiche, le quali non possono essere stabilmente garantite se non da una più larga e concorde adesione di partiti che accettino la concezione e il metodo della democrazia, l’azione comune di difesa necessaria e urgente si concreta oggi nei confronti della politica dittatoriale del governo e del fascismo in queste rivendicazioni pregiudiziali: Ristabilire nello spirito e nella forma la costituzione, che rappresenta il patto solenne tra re e popolo, abolendo ogni milizia di parte, ripristinando tutte le libertà politiche e sindacali, particolarmente quelle di stampa, di riunione e di associazione, delle quali tutte – secondo lo Statuto – è garante la monarchia costituzionale. Ridonare efficienza e valore al sistema rappresentativo, assicurando la piena funzionalità del parlamento con l’abbandono dei pieni poteri formalmente richiesti e effettivamente esercitati per mezzo dei decreti-legge; la sincerità e la giustizia della consultazione elettorale, con l’assoluta garanzia di una atmosfera di libertà, affinché l’astensione non diventi una espressione collettiva di protesta e di condanna con un pericoloso distacco del paese dalle sue istituzioni. Rinvigorire la fiducia della coscienza pubblica nella magistratura, eliminando ogni illecita ingerenza nel corso della giustizia, la quale deve essere sottratta ad ogni influenza di governo e di parte con l’autonomia del suo ordinamento, e svolgere [azione] di tutela del diritto e di accertamento delle responsabilità in confronto di tutti i cittadini, qualunque sia il posto che occupino e il partito in cui militino. Garantire la giustizia nella amministrazione al di sopra dei partiti per tutti e verso tutti; rendendo impossibili gli arbitrii commessi con mentito richiamo alla legge comunale ed a quella di pubblica sicurezza e in genere della nostra polizia preventiva, decentrando il funzionamento dei poteri attraverso l’autonomia degli enti locali, assicurando la indipendenza dei funzionari. Invocando, per la difesa di questo programma immediato di rivendicazioni costituzionali e democratiche, il concorso degli amici e dei simpatizzanti, il Partito popolare sa di combattere ancora sotto la propria bandiera e per creare le condizioni nelle quali sia possibile propugnare e realizzare il suo programma integrale; ma sa però anche di potersi trovare sullo stesso terreno di quanti – uomini e partiti – cercano la libertà nel presidio della legge e degli ordinamenti democratici poiché intorno a questo programma si polarizzano le irresistibili speranze del popolo italiano verso l’orme più sicure di convivenza sociale. L’esperimento di questo tormentato periodo della vita nazionale non è certamente trascorso invano, né per le classi politiche dirigenti né per le masse operaie. Esso ha insegnato quale valore abbia la legge ed ha ammonito quale rispetto dagli uomini e dai partiti le sia sempre dovuto. Non si può chiedere libertà per abusarne; non si possono reclamare gli ordinamenti democratici per rinnegarli poi con le sopraffazioni di parte e con il ricorso a nuove illegalità e violenze. È matura ormai la convinzione che chi invocasse oggi la fine dell’attuale pressione, pensando che possano venir tollerati domani nuovi turbamenti della vita nazionale, con le sedizioni, con la esasperazione artificiosa delle lotte economiche, con gli scioperi nei pubblici servizi, tradirebbe la causa stessa della libertà e darebbe ragione di combattere a chi si ostina a contrastarla sotto il pretesto della produttività e dell’ordine sociale. Il Partito popolare è consapevole che alle rivendicazioni odierne rispondono non lievi responsabilità ricostruttive per l’avvenire e sicuramente ritiene che tale coscienza sia ormai chiara e salda in tutti i partiti democratici. Altri periodi vi furono nei quali il nostro proposito di collaborare a un arduo sforzo di ricostruzione finanziaria e sociale ebbe ad urtare contro diversivi di rivendicazioni particolaristiche che intaccavano l’integrità della famiglia e ostacolavano la libertà della scuola. Ma noi oggi abbiamo la convinzione, che senza pregiudizio di questi ed altri problemi, i quali non toccano le ragioni comuni della lotta attuale, l’auspicata unità di azione non verrà infranta nello sforzo anche più arduo che a tutte le correnti democratiche è richiesto per riconquistare la maggiorità politica al popolo italiano. Per questo noi siamo al nostro posto di lotta e di sacrificio. 