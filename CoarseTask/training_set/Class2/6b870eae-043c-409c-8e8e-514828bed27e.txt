Il Tiroler scrive un articolo in bemolle. I popolari, esso dice, furono troppo nazionalisti, ma forse lo furono solo per tattica elettorale. Le elezioni hanno sconfitto il nazionalismo, quindi è ora che i popolari facciano giudizio e aprano gli occhi alla realtà. I tedeschi non si sono mai opposti ai postulati autonomistici dei trentini (ci mancherebbe altro, in Italia!): i trentini invece, salutando il decreto reale che doveva dare l’autonomia ai tedeschi hanno fatto anche un cattivo servizio a se stessi. È pur meglio in tal riguardo, appoggiarsi vicendevolmente. Questo il succo dell’articolo, che dovrebbe essere evidentemente una ouverture. Breve risposta. Quando i tedeschi vennero in campo per le prime volte col loro postulato autonomistico, i popolari reagirono con dichiarazioni in via di massima non sfavorevoli, tanto che il partito popolare tedesco mandò al partito popolare italiano una lettera di ringraziamento. Anche quando il Verband presentò a Roma il suo progetto concreto, tutti i partiti trentini pur mettendo in rilievo che certi punti di carattere politico, linguistico e militare erano inaccettabili, dichiararono ch’erano pronti, sul terreno delle autonomie locali, a concedere ai tedeschi un’amministrazione separata. Così suonarono le unanimi decisioni di Roma. C’era o non c’era l’addentellato per trattative fra Bolzano e Trento? Ma il Verband si ostinò a cercare la sua salvezza a Roma, ove sperava di poter strappare di sorpresa quelle concessioni che i trentini avrebbero discusse e vagliate. Il Verband, nella sua stolta politica, per la quale non si può addurre come attenuante che la faciloneria verbale con cui venne accolta dai nostri uomini di stato, ebbe la presunzione di saltare Trento, di non curarsi della Venezia Tridentina, di contrattare l’assetto della Provincia, senza nemmeno prender nota della nostra esistenza. Esso non prese nemmeno nota della circostanza che già prima che i tedeschi presentassero il loro progetto, i trentini avevano parlato a Roma di autonomie amministrative, di ricostruzione di Diete ecc.; ma che già allora – non dunque espressamente per impedire un decreto reale in favore dei tedeschi, come suona la leggenda che va creando il Tiroler – avevano chiesto che nulla s’innovasse per decreto di governo, prima che fossero fatte le elezioni. Non prese nota di tutto ciò, e così la sua politica doveva condurre al disastro e all’inasprimento del conflitto nazionale. Il Tiroler, che sembra oggi muovere a noi rimprovero di opportunismo nazionalista, arrivò al punto di affermare che stava nell’interesse dei tedeschi d’indebolire il partito popolare italiano, anche a costo di aumentare i mandati socialisti; e, viva Dio, ci siamo battuti per nostro conto, che le pugnalate nella schiena per parte degli amici del Tiroler non ci sono mancate! Ma intanto lo sciovinismo tedesco, l’eccessività di certi atteggiamenti provocavano la reazione in tutta l’Italia: e oggi la comparsa dei deputati tedeschi alla Camera viene guardata con occhi assai diversi da quelli del 1919. Il Verband e il Tiroler, pare, se ne siano accorti. E forse, nella perplessità del momento, guardando un po’ indietro, si diranno che non sarebbe stato cattivo consiglio quello di parlare anche con Trento e che una qualche moderazione nel tenore e nel tono delle proteste non avrebbe potuto recare danno. Vedremo a quale conclusione porti questo quarto d’ora di resipiscenza. Intanto il Tiroler fa la predica, e la predica non è del tutto fuor di luogo. Solo che l’indirizzo è sbagliato. La fa a noi. Dovrebbe farla ai suoi. Capirà, da amici simili che fino a ieri hanno tentato di nuocerci, è piuttosto difficile che noi accettiamo consigli e ammonizioni. 