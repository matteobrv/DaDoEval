Mikròs scrive nell’«Unità Cattolica» una serie di articoli nei quali si parla di futuri blocchi elettorali, della loro possibilità e della loro liceità morale. Crediamo che una discussione giornalistica su tale argomento sia per ora fuori di luogo perché il blocco che preoccupa il Mikrós non è in vista e, per quanto ne sappiamo, non è nemmeno in preparazione; e più ancora per quest’altro motivo: che sulla tesi, cioè sulla questione di principio, sia di fronte al liberalismo, come al socialismo (forse anche al nazionalismo?) fra i politici cattolici non v’ha dissenso, mentre il disparere potrebbe manifestarsi all’atto pratico, circa l’«ipotesi», come direbbero i moralisti. Ora, per giudicare di questa, bisognerebbe vedere sotto quali caratteristiche, in quali termini concreti e in quali condizioni precise si presenterà. Tutta l’argomentazione di Mikrós sarebbe, ad esempio, in pericolo, se ad un elettore popolare la situazione di fatto imponesse di scegliere fra il candidato unitario e quello comunista. Comunque, per le ragioni suddette e anche perché una discussione che riguardasse sul serio l’altro polo della politica, cioè il fascismo, verrebbe troncata dalla censura, crediamo non sia ancora giunto il momento di approfondire questo dibattito. Ma un altro articolo di Mikrós richiama oggi la nostra attenzione. È un commento alle recenti dichiarazioni programmatiche dell’on. Basso e ai cenni revisionisti di Treves e Turati, alla vigilia del convegno socialista, chiuso ieri. Il pensiero dell’egregio direttore dell’«Unità Cattolica» è fedelmente riassunto, quando si dice che, secondo lui, si tratta del «cavallo di Troia socialista nello stato borghese». Nulla è sostanzialmente mutato, dice Mikrós, il socialismo italiano rimane quello che era: quindi «cave canem!». Le formole, è vero, sono mutate, ma sono formole per «addormentare i pavidi borghesi» e introdurre intanto di contrabbando le idee socialiste. Meglio non crederci e tenersi rigidamente e intransigentemente sulle difese. Ed ecco, a nostro modesto avviso, l’errore di visuale che è comune all’esimio confratello e a quanti la pensano come lui. La prima domanda che bisogna farsi è questa: le masse operaie che nell’antifascismo erano politicamente e sindacalmente organizzate dai socialisti, sono ancora oggi socialiste o si sono convertite al fascismo o all’antisocialismo? Noi crediamo di poter rispondere, dopo aver fatta una sommaria inchiesta, che le masse operaie dell’industria in quanto erano prima socialiste ed oggi ancora conservano qualche attività politica e sindacale, sono rimaste a tutt’oggi socialiste. Una deflazione notevole ha invece subito il socialismo nelle masse contadine, in quanto in buona parte di esse il socialismo non si presentò che come un fenomeno della inflazione postbellica. Abbiamo del resto degl’indici significativi negli scioperi recenti, e prima negli ultimi risultati elettorali. Si farà bene a non dimenticare che il socialismo perfino nel 1924, dopo la devastazione di tutti i suoi fortilizi, e colla pressione inesorabile del fascismo, raccolse un milione e mezzo di voti. Quanti ne avrebbe avuto se il voto fosse stato libero? La realtà politica ci fa concludere che i partiti socialisti posseggono ancora una forza notevole, accresciuta dalla spinta di reazione al fascismo. Ebbene, di fronte a questa realtà, i popolari non hanno che due mezzi per agire: l’uno è il metodo di compressione proprio dell’attuale partito dominante colla distruzione delle Camere del lavoro, coll’incatenamento delle associazioni, colla proibizione dei comizi, col sostituire funzionari ad organi elettivi e con sistemi elettorali che non abbiamo bisogno d’illustrare; l’altro è il metodo democratico della libertà, ordinata e protetta dalle leggi, nella quale libertà i popolari potranno in primo luogo diffondere le loro idee in contrasto con quelle socialiste, ma nella quale libertà è evidente che rimane una larga sfera, non superabile per ora, d’influenza socialista. Noi non abbiamo il diritto e nemmeno ragione di fare a Mikrós il torto di crederlo fra quei cattolici che plaudono al primo metodo e ne sperano grandi vantaggi alla buona causa. Ma, allora, nel secondo caso e di fronte alla massa socialista che sussisterà di fatto anche dopo il nostro massimo sforzo di propaganda, quale dev’essere il nostro contegno? Possiamo noi proclamare che ci è affatto indifferente se gli operai che vengono dal socialismo e non ne vogliono uscire, s’incanalino nella corrente unitaria riformista, o seguano quella massimalista o si lascino irreggimentare dai comunisti? È prudente, con un’intransigente ripulsa in blocco – ripulsa, si badi bene, sul terreno delle realizzazioni politiche, non su quello dei principii, ove è doverosa – ricacciare tutte le specie di socialisti nella bolgia del socialismo rivoluzionario, sottoponendoli ad un comune ed eguale trattamento? No, illustre collega, non si tratta dell’abilità parlamentare di Turati o del funambolismo opportunista di qualche altro capoccia: sono fenomeni questi che hanno un valore del tutto accidentale. Il quesito grave è questo: se riesca di sottrarre all’influsso dei comunisti e di quella frazione di massimalisti che da questi si scostano solo per ragioni organizzative una parte notevole delle masse operaie, rendendole disposte, sia nel campo sindacale come in quello politico, ad agire entro la nazione secondo i metodi democratici, il che vuol dire ad abbandonare i metodi della violenza e della rivoluzione. Questo problema pratico si era presentato già prima del fascismo e diventerà capitale nel dopofascismo – quando che sia. Questo problema ha tormentato i cattolici di tutti i paesi europei, e quasi tutti hanno sentito il dovere di favorire il processo di differenziazione entro il socialismo, non di trascurarlo. Con quest’occhio, secondo noi, bisogna guardare alle manifestazioni del revisionismo unitario. Nessun’illusione esagerata, nessuna transigenza di principio, ma una valutazione serena e fiduciosa del fenomeno. I popolari non si affidano a delle illusioni socialistoidi, no, si armano anzi più che mai e montano la guardia per i loro principii sociali, politici e religiosi; ma non possono non augurarsi che almeno una parte della massa socialista abbandoni il visionarismo rivoluzionario e diventi elemento positivo e ricostruttivo entro lo Stato democratico. È vero, con ciò non è ancora detto che queste masse «democratizzate» ripudino il loro anticlericalismo; ma l’esempio di altri paesi, ove l’esperimento è in atto, ci assicura che una corresponsabilità amministrativa e politica delle masse socialiste frena inevitabilmente quella propaganda dottrinaria antireligiosa che fa presa piuttosto negli spiriti esaltati dalla visione rivoluzionaria che in quelli preoccupati della realtà quotidiana. Ecco come, secondo noi, si deve realisticamente vedere il problema. Non si tratta di favorire, facilitare, creare addirittura il socialismo; no: si tratta di cooperare perché almeno una parte del movimento socialista che c’è e, non ostante la nostra propaganda, sarà rimasto, si tratta diciamo di cooperare perché questo movimento (l’organizzazione quindi, non la scuola) sbocchi nel laburismo (termine inesatto, ma sufficiente per intenderci), invece che nel comunismo. Questo è un problema d’oggi, ma sarà più ancora problema di domani. È un problema di cifre, di statistiche, di organismi esistenti e di uomini viventi. È un problema pratico di metodi e di possibilità concrete. Discuterlo solo nelle sue tesi teoriche, equivale a sfuggirlo. Beati coloro che riparando nelle discussioni dottrinarie possono guardare dall’alto del loro pallone frenato ai modesti uomini politici che, camminando sulla terra, devono cercare faticosamente come aprirsi il passo! 