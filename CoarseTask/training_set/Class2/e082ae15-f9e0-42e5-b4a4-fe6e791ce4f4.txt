Roma, 17, sera. In città sono ricomparsi i manifesti per il 20 settembre: commemorazione, evocazioni, enfatici appelli all’unità nazionale. Ma perfino i buoni Quiriti passano via e leggono appena. C’è ben altro da fare che occuparsi del passato! Il presente è minaccioso, l’avvenire oscuro; malgrado la fenomenale disinvoltura degli abitanti della capitale, nonostante la magnificenza di queste giornate meravigliose, un incubo indefinito ed indefinibile pesa su Roma. In alto, fra il Vaticano e Porta Pia si sentono sbattere rapide e in tumulto le grand’ali del tempo. È un’epoca che se ne va, un’altra che viene; e nessuno guarda dove scompare la prima, ma tutti fissano lo sguardo nell’ombra dalla quale uscirà l’era nuova. Sarà tinta di sanguigno o sarà l’aurora di porpora che precede una pacifica ascensione umana? La massa bigia degl’intellettuali e della classe dirigente è oppressa da questo dubbio che non sa risolvere. Il governo? Dicono i furbi che abbia un piano. Non credeteci; non ha che una tattica: la tattica del materasso; opporre all’urto violento il cedevole ostacolo di uno Stato inerme, nella speranza che l’urto finisca coi perdere la sua forza propulsiva. Affermiamola anche noi coraggiosamente la verità che qui confessano a mezza voce un po’ tutti. Dei politici solo i popolari non hanno perso la testa – o meglio diciamo proprio tutta la verità – solo la maggioranza di loro hanno dimostrato di non spaventarsi della grandezza e dell’irruenza del problema, solo essi hanno riaffermato con forza la necessità della soluzione politica che impedisca e sostituisca la soluzione catastrofica. Il manifesto votato dal Consiglio nazionale è il loro manifesto per il 20 settembre 1920 . Oggi non è più tempo di retorica vana, di boria cinquantenaria. L’Italia si salva solo con uno sforzo d’energia per riguadagnare il tempo perduto. L’industrialismo liberale e la lotta di classe hanno lavorato entrambi per mezzo secolo a separare nettamente il capitale dal lavoro. Ebbene, bisogna che lo Stato intervenga per creare un organismo, in cui entrambi debbano cooperare insieme. L’impero assoluto del capitalismo anonimo deve finire, ma non deve sostituirlo il regime sindacalista d’una classe, ma un sistema sindacale integrale che rappresenti cioè tutti i fattori naturali della produzione. Il manifesto spiega più in particolare come dovrà essere tale organismo e l’appello della confederazione bianca è in tal riguardo ancora più esplicito. Riuscirà questo programma? L’appello fa al riguardo una precisa riserva. I popolari da soli non possono attuarlo; solo se tutte le forze che non sono ancora guadagnate alla causa della dittatura di classe vi concorreranno con slancio e con fede, l’opera potrà ancora riuscire. Quanti anni abbiamo già perduti, quanto grande fu la rovina morale causata da un’avidità senza scrupoli e da una speculazione che ha rovesciati tutti gli argini della giustizia cristiana! Quanta resistenza ha fatto lo stato amorale e anticlericale allo spirito della democrazia cristiana! Oggi stesso che codesta borghesia vede chiudersi il suo ciclo e si trova innanzi al dilemma «o rinnovarsi o morire», com’è ostinata, com’è cieca, quando si tratta di riconoscere la nostra forza salvatrice! Se non si trattasse che di questa classe colpevole, converrebbe limitarsi a gridare: «Tu l’hai voluto, G. Dandin!» . Ma è la civiltà stessa ch’è in pericolo: perciò i cattolici devono lavorare e cogliere questi momenti di trepidazione per indurre finalmente la società individualista capitalista a trasformarsi. Noi non abbiamo ricchezze accumulate da salvare: venisse anche il comunismo, i popolari, in quanto sia salva la libertà politica, rimarrebbero in piedi. Ma che importa il resto, quando la rivoluzione in Italia significherebbe oggidì la miseria e la disgregazione? Però, badate, dice infine il manifesto, «noi partito politico vi additiamo dei rimedi politici ed economici. Ma ciò sarà troppo poco, se non provvederete ad avviare una volta la riforma morale. Dio e la legge devono rientrare nei cuori». Ascolteranno, comprenderanno in quest’ultima ora? Non lo sappiamo, ed è questa anche per noi l’ansia dell’attesa; ma quando alziamo lo sguardo sul cielo di Roma, per scrutarne i presagi del tempo venturo, un conforto infinito pare scenda giù nei nostri spiriti dalla Cupola. Quelli là, e quelli altri laggiù, e chi sta più in là ancora potranno essere travolti. Tu o Cupola di S. Pietro, rimarrai eterna! 