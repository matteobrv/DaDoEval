A Bologna al teatro comunale il 14 giugno 1919 inizia il I congresso del Partito popolare italiano. Luigi Sturzo propone all’assemblea come presidente De Gasperi, che assumendola tiene il discorso che segue. Bologna 14 (notte). […] Io vi ringrazio di questo omaggio; vi ringrazio tanto più perché non è solo un omaggio, ma il conferimento della piena cittadinanza al Trentino redento, prima ancora che il Congresso internazionale e le proclamazioni ufficiali compiano questo riconoscimento. (Vivi applausi). Noi accettiamo con cuore esultante questo voto di popolo in faccia a voi, rappresentanti delle vecchie provincie d’Italia, noi, ultimi venuti, e facciamo solenne promessa di voler dedicare tutte le nostre forze, come fino ad oggi, alla prosperità del nostro piccolo paese, d’ora in poi assieme a voi alla prosperità e alla grandezza d’Italia. Uomini di maturate convinzioni politiche, noi nella nazione prendiamo posto accanto a chi condivide con noi i nostri ideali e le nostre concezioni, ma mai scomparirà dai nostri sguardi l’immagine dell’Italia liberatrice, l’immagine di quell’Italia che il nostro spirito veggente vedeva sopra la gran cerchia delle Alpi su cui rosseggiavano i bivacchi della patria, su cui combatterono, vinsero, morirono tanti eroi col nome di Trento e Trieste sulle labbra, su cui un popolo intero fu tenace artefice dei propri destini e delle proprie vittorie. Di questa vittoria del popolo italiano noi, al di là della linea di fuoco, non abbiamo dubitato mai nemmeno nei momenti più tristi, e permettetemi al riguardo un piccolo ricordo personale. Eravamo ai primi di ottobre 1917, quando la potenza tedesca era all’apogeo, quando la Russia era arretrata e a Vienna dove si era, dopo tre anni di sanguinario assolutismo, riconvocata la camera austriaca, negli oscuri corridoi parlamentari ricevevamo quasi ora per ora notizia di grandi enormi preparativi che si facevano contro la linea dell’Isonzo e sentivamo i treni che passavano e conducevano contro l’Italia sempre armi, armi, armi che venivano a pesare e ad aumentare nel nostro cuore il lugubre presentimento che ormai lo aveva invaso. Ma nemmeno allora abbiamo mai dubitato della vittoria finale del nostro popolo. E permettete al riguardo una piccola prova dai protocolli parlamentari austriaci. Il 4 ottobre io tenevo un discorso nel quale dopo avere lamentato le sorti dei nostri profughi intisichiti nelle selve boeme e nei Carpazi, e dopo avere ricordato le migliaia di nostri contadini e lavoratori morti, dopo avere accennato che il nostro paese pareva veramente un cimitero, aggiungevo: Verrà giorno in cui queste ossa di morti, come una volta dinanzi al profeta quando soffierà lo spirito di libertà, si ricostituiranno e saranno uomini liberi, gli uomini della vittoria. (Applausi fragorosi e prolungati). Verrà giorno, dicevo, ricordando un loro grande poeta, il cantore di Guglielmo Tell, verrà giorno in cui d’un colpo solo, si pagherà la pena, si espierà la colpa dei singoli e di tutta la collettività. E continuavo testualmente così: «Questo giorno deve venire e verrà. Esso è già un sicuro risultato che ha preceduto la decisione sui campi di battaglia; esso è la vittoria dei principii nazionali e democratici». Signori! Due grandi fedi infondevano a noi questa tranquilla sicurezza d’animo. La prima fede è quella in ciò che molto tedescamente e molto poco italianamente molti con una parafrasi chiamano «immanenti ragioni della giustizia e della storia» e che noi italianamente chiamiamo Provvidenza. La seconda fede è nelle sane e sempre rinascenti energie della stirpe italiana. Amici! Il principio nazionale per noi è attuato o sta per compiersi. La vittoria del principio democratico è vicina in tutto il mondo. Ora i popoli sono chiamati a tradurre in atto questa ideazione sincera, radicale, cosciente; ed è questa idealità che è propugnata dal Partito popolare italiano. Questo è anche il voto, l’augurio con cui dobbiamo inaugurare questo congresso. (Le parole commosse dell’on. Degasperi sono salutate da una lunga, nutritissima ovazione). 