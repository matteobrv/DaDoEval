Il governo avrebbe fatto qualche cosa di ragionevole, omettendo nell’applicazione della legge elettorale alle nuove provincie le disposizioni riguardanti le ragioni d’ineleggibilità ed incompatibilità. In Austria non esistevano, come, in tale misura, non esistono per alcun altro paese d’Europa. Nelle nuove provincie si era abituati ad un criterio più largo; tutti potevano venir eletti, qualunque professione o mestiere esercitassero. La libera scelta era rimessa alla volontà degli elettori. Né si sapeva che si fossero riscontrate perniciose conseguenze, o, se si verificavano, provvedevano i partiti e gli elettori stessi ad eliminare le conseguenze o a cambiare i deputati. D’altro canto bisognava pur avvertire la dolorosa impressione che doveva fare su tutti una legge la quale abolisse d’un colpo un diritto esercitato, per mandato di elettori, da lungo tempo. Pensate al caso di un deputato eletto ripetutamente alla Camera. Perché d’un tratto dev’essere interdetto agli elettori di rinnovargli la loro fiducia? Non assume qui la disposizione della legge, qualunque sia lo spirito che l’abbia promossa, un carattere di odiosa eccezionalità, ch’era interesse dello Stato italiano d’evitare? Inoltre abbiamo già avvertito che in riguardo ai funzionari dello Stato esiste in favor loro un diritto precostituito dalla prammatica di servizio, ancora in vigore. Il trascurarla, anzi il sopprimerla completamente coll’emanazione di una legge generale può apparire un sintomo grave ai funzionari, i quali sono incalzati dal timore che anche altre prerogative fissate dalla prammatica, possano venir in tal modo eliminate. Ognuno comprende poi come debba sembrare odiosa l’esclusione dei sacerdoti che abbiano cura d’anime o giurisdizione. Se un prete debba o non debba andare in parlamento decidano gli elettori e veda la Chiesa. Ma che lo Stato emani contro il clero una legge eccezionale per escluderlo dal mandato politico e dal mandato amministrativo, è un’enormità! Siamo qui dinanzi ad una delle leggi forcaiole, fabbricate dall’anticlericalismo italiano di giacobina maniera. La motivazione si trova nel solito sofisma. Il Flores, che fu capo-gabinetto di Nitti, nel suo commento alla legge elettorale scrive a questo punto: «Non si può permettere che entri a far parte del Parlamento chi per attirarsi suffragi possa giovarsi dei delicati poteri fornitigli dalla Chiesa». Per abbattere questo miserabile sofisma basterebbe ricordare che nella stessa legge elettorale sono comminate pene gravissime a chi abusa del pulpito o in genere della chiesa a scopi elettorali; cosicchè a scongiurare gli abusi è sufficentemente provveduto, senza che ci sia bisogno di escludere addirittura dall’elettorato passivo. Le stesse considerazioni dobbiamo fare per i casi d’incompatibilità. Chi ci sa dire perché un sindaco, perché un deputato provinciale (assessore di giunta) non possa venire mandato anche al parlamento a Roma? Si potrà temere in qualche caso l’accumulamento delle cariche o altre personali conseguenze, ma a correggere o attenuare tali casi provvederanno i partiti o gli elettori. Ma in quanti casi invece non s’è dimostrato opportuno che il sindaco di un grosso comune sia anche deputato del collegio, di cui il suo comune è capoluogo, ovvero quante volte non avviene che un sindaco di un piccolo villaggio non si presenti quale migliore candidato del distretto per il Parlamento? E come giustificare l’incompatibilità fra assessore giuntale e membro elettivo della Camera? Specie nelle nuove provincie, nelle quali l’opera della Giunta autonoma è azione parallela ed integratrice dell’azione dello Stato, e non subordinata alla stessa, quale giustificazione si può accampare per una sì rigida incompatibilità? Il Flores nel commento citato parla anche a proposito dei sindaci e dei deputati provinciali di un’incompatibilità precauzionale. «Si è ritenuto cioè che l’autorità e l’influenza del Sindaco fossero troppo forti nel territorio del Comune – specialmente perché formate nella più parte da quelle mille piccole dipendenze che a lui legano i comunisti – perché non ne consegua legittimo il dubbio che egli possa sfruttarle agli scopi personali dell’elezione politica». E l’argomentazione continua così per parecchie pagine. Un lettore settentrionale rimane di stucco. Evidentemente il legislatore che così infierisce in questa serie di articoli si sentiva attorno attorno circondato dalla camorra. Sono articoli contro le clientele, le camorre, le maffie. Nel mezzogiorno può essere che tali preoccupazioni, almeno parzialmente, abbiano una qualche ragione d’essere; ma perché si dovevano introdurre proprio nelle nuove provincie, ove l’essere sindaco è per un candidato al parlamento, piuttosto un inciampo che un aiuto? Ma è superfluo che noi entriamo a discutere la fondatezza o meno dell’ineleggibilità o dell’incompatibilità. La Camera italiana stessa sta per farne giudizio sommario. Ai 20 novembre 1920 è stata presentata alla Camera la relazione dell’apposita commissione composta dei deputati Belotti Bortolo , Gronchi , Tangorra , Grassi , Modigliani, Casertano , Rossi Fr. , Volpi e Turati, relatore, la quale propone ad unanimità l’abolizione degli articoli sull’ineleggibilità e sull’incompatibilità. Per i funzionari dello Stato la relazione propone che essi siano eleggibili, ma che non sia compatibile il loro mandato coll’esercizio dello loro funzioni, cosicché durante la legislatura, il funzionario dev’essere collocato in aspettativa senza stipendio, ma mantenendo il posto e i diritti d’anzianità; temperamento su cui si può discutere. Ma il principio dell’eleggibilità ha ormai trionfato. Interessante è infine rilevare che secondo l’art. 9 della citata proposta di legge, essa avrà effetto retroattivo. L’art 9, infatti al primo comma suona: «In quanto la presente legge estende l’eleggibilità o la compatibilità a casi, o a categorie che prima non ne godevano, gli effetti della stessa decorrono dal principio della presente XXV legislatura». Dopo ciò noi ci chiediamo come mai al 4 dicembre doveva uscire per le nuove provincie un decreto-legge senza tener conto di quelle modificazioni ch’erano ad un tempo invocate dai rappresentanti delle terre redente (qualche anticlericaluccia eccezione non conta) ch’erano consigliate da una buona politica in confronto delle loro tradizione e del loro diritto acquisito e che contemporaneamente combinavano colla linea direttiva e riformatrice della maggioranza e forse dell’unanimità della presente Camera italiana? In verità noi cominciamo a temere che nel Ministero sia entrato uno spirito gretto di conformismo formale e che l’Ufficio per le Nuove Provincie non abbia né la forza né l’elasticità per indurlo ad un ragionevole adattamento. Il caso presente ci preoccupa sovrattutto come un sintomo e come una minaccia. 