«Parigi, 12: Il ministro italiano onorevole Crespi , a proposito delle rivendicazioni italiane, che la conferenza dovrebbe accettare, dichiara: “L’ Italia è desiderosa di continuare le buone relazioni che essa ha sempre mantenuto con la Serbia. La Polonia e la Czeco-Slovacchia possono pure fare assegnamento sulla sua sincera e cordiale amicizia; la Czeco-Slovacchia troverà a Trieste tutte le facilitazioni per assicurare alle sue merci lo sbocco che le manca sull’Adriatico. Quanto alla nuova Ungheria, ho la certezza che le relazioni economiche necessarie fra i due paesi la faranno vivere in buona armonia con noi. Siamo disposti a darle verso Fiume tutte le facilitazioni di comunicazione”. Interrogato sulla questione di sapere se le spese di guerra e le riparazioni dovute all’Italia sarebbero pagate dalla totalità dei popoli che costituivano l’ex impero austro-ungarico o soltanto da coloro che sono attualmente considerati come nemici, e cioè dagli austriaci e dai magiari, l’on. Crespi ha dichiarato che tale questione sarà fra breve oggetto delle discussioni della conferenza. L’Italia ritiene che tali spese e tali riparazioni debbano essere pagate dall’insieme dei popoli che dipendevano dai governi austriaco e ungherese nel 1914». Nell’ultimo capoverso di questo telegramma è toccata la questione forse più grave che si presenti all’Italia, ed in ogni caso la questione che tocca più direttamente i nostri interessi. Al capitolo «riparazioni», la Germania, secondo il trattato di Versailles, è obbligata a risarcire non solo tutti i danni diretti ed indiretti di guerra, ma a rifondere anche le spese fatte dalla Francia per il sussidio alle famiglie dei richiamati e ad assumere a proprio carico le pensioni di guerra pagate o da pagarsi agl’invalidi francesi; senza dire poi che l’Alsazia-Lorena viene restituita alla Francia, libera da ogni debito ed ipoteca, comprese le ferrovie, e che la Germania dovrà pagare la differenza della valuta. Tutto ciò è assicurato alla Francia. È ben vero che nell’affermazione generale del principio è detto che la Germania è responsabile di tutti i danni cagionati, in proporzione del suo intervento nella guerra, e che quindi l’Italia sarà chiamata ad avere la parte sua, ma questa ripartizione futura è messa sul secondo binario della commissione internazionale che risiederà a Parigi e che metterà in opera la sua pompa aspirante appena nel 1921. Ma comunque venga fatta la ripartizione dell’indennità pagata e pagabile dalla Germania, è certo che i primi chiamati a pagare le riparazioni dovute all’Italia sono i paesi dell’Austria-Ungheria. Crespi ha detto bene che tutti gli stati successori devono essere obbligati a pagare in proporzione; ma accoglieranno gli alleati tale punto di vista? È lecito purtroppo di dubitarne. Pare certo che gli czechi, ad esempio, abbiano oramai l’assicurazione di non pagare; anzi se è vero quanto il presidente della repubblica Masaryk ebbe a dire ad una nostra commissione in Praga, gli czeco-slovacchi avrebbero già in mano l’impegno formale che non solo verrebbero esonerati da ogni pagamento, ma parteciperebbero invece, come alleati, alla ripartizione dell’indennità germanica. Altri sintomi più recenti ci fanno vedere ancora più oscuro e fanno temere che i nostri plenipotenziari di Parigi camminino, anche in questa gravissima questione, da lungo su di un equivoco che non hanno osato o potuto affrontare a tempo. Ma non è questo il momento delle critiche retrospettive. Auguriamoci piuttosto che in questo nuovo cimento l’Italia non resti sola e riesca ad affermare i suoi diritti. Si tratta anzitutto di ottenere la fissazione del principio che cioè tutti gli stati successori dell’Austria-Ungheria sono solidali nelle riparazioni dovute all’Italia, salve quelle eccezioni e quelle graduazioni che gli alleati vorranno poi accordare. Fissato il principio, bisogna stabilire il metodo dell’esecuzione, il che vuol dire che l’Intesa ed in prima linea l’Italia devono intervenire direttamente nella liquidazione della massa comune austro ungarica. La diplomazia italiana s’è rifiutata finora d’intervenire ufficialmente a Vienna, aggrappandosi alla finzione d’un’Austria-Ungheria inesistente, colla quale siamo ancora in stato d’armistizio; vedremo fra poco se questa fosse buona tattica o non fosse stato più pratico il consiglio di chi voleva mettersi subito sul terreno della realtà. Frattanto è giunto il momento di rompere ogni indugio e metter le mani nel vespaio. A ciò spinge oramai la fase risolutiva del trattato di pace; ma riteniamo che ci si sarebbe ora arrivati lo stesso; poiché la Francia che non ha gli scrupoli dell’on. Sonnino tentava già d’assumere il protettorato delle nazioni slave, entrando come arbitra nella «conferenza degl’inviati», da cui «quale interessata» si sarebbe dovuta escludere, naturalmente,… l’Italia! 