Eccoci ai primi passi del ministero Facta . Buoni propositi di lavoro: ripetizione di ottime intenzioni per la politica estera, per l’interna, per la finanziaria. È questo il triangolo o il tripode sul quale insiste ogni discorso programmatico di un capo di governo, che si accinga all’opera faticosa di reggere il paese nei momenti presenti. E l’on. Facta mostra egregie intenzioni, come le ebbero i suoi predecessori: ha lo stesso fine, la medesima buona volontà, adopera gli stessi mezzi, e si trova dinanzi a que’ medesimi collaboratori e a quelle identiche difficoltà che gli altri affrontarono e non riuscirono a superare. Tutti a quest’ora avranno letto il discorso programmatico del nuovo presidente del Consiglio. Muta il maestro: resta la musica, e, peggio, restano i cattivi musicanti dell’orchestra parlamentare. Perché il difetto è qui, tutto qui, unicamente. La funzione del Parlamento è degenerata così da contendere la stabilità e, colla stabilità, la autorità continuativa ed efficace del governo, qualunque sia e chiunque ne sia il preside o il timoniere. Diciamo viete cose e rampogne: ma la fotografia è sincera. Oggi l’on. Facta, sia l’ombra di Giolitti o sia persona salda, traccia l’ordine dell’azione da seguire nel cerchio della politica. Domani comincerà a Montecitorio la logorrea verbosa di tutti i malcontenti, dei critici, dei faccendieri dei ministri e dei semiministri falliti, delle anime in pena, di chi attende e di chi spera, di chi dispera e di chi intriga e congiura. E così, invece di mettersi al lavoro, la Camera si pone a chiacchierare, a pettegolezzare malignando, divagando, perdendo il tempo prezioso e dimenticando la meta, il paese, lo sbilancio finanziario, la crisi economica, il dramma di Fiume, la enigmatica conferenza di Genova . Quanto durerà al potere il ministero Facta, pensano già gli astrologhi della meteorologia parlamentare? Cadrà a novembre, o prima, o supererà l’anno? Il resto poco conta per coloro che osservano il giuoco degli scacchi senza preoccuparsi che la posta è il danno della nazione. Molte insidie sovrastano al nuovo governo che sorge mentre sull’orizzonte ritorna la meteora dell’on. Nitti. L’urto non sarà immediato, ma è inevitabile, benché nel discorso di Melfi l’on. Nitti abbia giudiziosamente sentenziato che per la vita pubblica le crisi di governo frequenti sono gravissimo danno. Intanto tutti vedono ch’egli si offre alla soma proprio quando un nuovo governo inizia il suo compito. Non cerchiamo la logica nelle contraddizioni orali degli uomini parlamentari. Il fatto è che l’assalto alla diligenza ministeriale è il giuoco preferito di Montecitorio, come il golf è la distrazione dei diplomatici che tessono la tela di Penelope della pace europea, come il lawn tennis lo è dell’high life che si diverte e perde il tempo. Ormai governare colla Camera, uscita da qualsivoglia sistema elettivo, è una fatica erculea che spezza le fibre più robuste e porta l’esaurimento al cervello. Vediamo il compito del nuovo governo. I problemi massimi sono sul tappeto per la politica estera: per l’interna è riaperta la ferita di Fiume, che ognuno vede quanto sia pericolosa finché il trattato di Rapallo non verrà applicato. Per le cose finanziarie è sufficiente ricordare il discorso dell’on. Nitti. Gli oppositori suoi hanno potuto togliere valore alle mire apologetiche, alle aspirazioni di capeggiare l’evento collaborazionista: non hanno saputo negare forza alle argomentazioni economiche e finanziarie perché sono le lagrime delle cose. Quale dovrebb’essere dunque il dovere d’ogni vero italiano e de’ buoni cittadini anche se ci sono cattivi deputati a Montecitorio? Uno solo: dar tregua agli uomini che hanno il peso e le responsabilità del governo; cooperare e facilitare loro il grave incarico; non tendere agguati, non distrarli e impedirli colle incessanti scaramucce di Montecitorio. Allora anche un ministero mediocre opererebbe con buon successo e la continuità conferirebbe a iniziare la convalescenza della politica interna e la pacificazione degli animi che tanto gioverebbero a rialzare all’estero il decoro nazionale e a riprendere in paese la feconda attività del lavoro. 