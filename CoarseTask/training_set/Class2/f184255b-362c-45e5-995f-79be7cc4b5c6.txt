La conferenza con Giolitti – L’autonomia delle provincie – Il trattato e la legge per l’annessione alla Camera – Nessun cambiamento automatico «Nihil de nobis sine nobis» La trasmissione telefonica del comunicato sulla conferenza degli on. Conci e Degasperi col presidente del Consiglio (bisogna avvertire che tali comunicati per arrivare a Trento devono venir ritelefonati una seconda volta da Milano) non è andata esente da errori . Vogliamo quindi riassumere sulla scorta delle informazioni di chi fu presente al colloquio i risultati dell’udienza. Lo faremo, riferendo non il dialogo, ma, nella loro parte sostanziale, le dichiarazioni dell’on. Giolitti, che naturalmente furono una risposta a domande o questioni fatte dai nostri deputati, domande che non riproduciamo perché s’indovinano. L’on. Giolitti dichiarò dunque questo: Il governo è autonomista, cioè favorevole al decentramento provinciale e regionale in genere. Ne viene da sé che è autonomista anche per quanto riguarda le nuove provincie. Voi avete un consiglio provinciale (Dieta) che ha ampie attribuzioni, compresi alcuni poteri legislativi, riguardanti in specie l’agricoltura? Ebbene la tendenza dell’attuale governo è e dev’essere non quella di livellare i vostri consigli provinciali a quelli delle vecchie provincie, ma di estendere i vostri poteri autonomi alle vecchie provincie italiane. Sul programma del governo non può esservi alcun dubbio, aggiunse l’on. Giolitti, anche se il mio primo discorso non fece di tale punto un cenno espresso, avendo preferito limitarmi a motivare i disegni di legge presentati per l’immediata realizzazione parlamentare. Circa l’annessione della Venezia Tridentina: appena il ministro degli Esteri comunicherà che tutte le formalità per la ratifica del trattato sono compiute (si annunzia ora che il cosidetto deposito delle ratifiche si farà il 16 luglio), il ministro presenterà alla Camera un progetto-legge per l’annessione della Venezia Tridentina. Il gabinetto Giolitti cioè sceglie la via parlamentare – quantunque nel programma suo abbia ammesso di servirsi eventualmente dei decreti-legge per tutto quello che riguarda le nuove provincie fino all’annessione; – il ministero Nitti pensava evidentemente al decreto legge, valendosi di una speciale autorizzazione contenuta nella «legge sul passaggio dallo stato di guerra a quello di pace», votata dal Senato il 5 dicembre, ma non ancora passata alla Camera. È chiaro che Giolitti non intende riesumare il progetto votato dal Senato , progetto che garantiva al ministero per certe materie specifiche i pieni poteri dei decreti reali, anche dopo la ripresa costituzionale. Del resto, dice Giolitti, alzandosi e andando verso la libreria per toglierne un volume, lo statuto parla chiaro. All’art. 5 si legge: «I trattati che importassero un onere alle finanze, o variazioni di territorio dello Stato, non avranno effetto se non dopo ottenuto l’assenso delle Camere». Ci vuole quindi la dichiarazione dell’annessione in rapporto all’approvazione per parte del Parlamento del trattato di S. Germano. «Ma le due Camere approveranno subito o s’ingolferanno nella discussione adriatica?». Giolitti, come si sa, si compiace di ridurre la questione nei termini più semplici e quindi risponde: «Non credo, è questione di senso comune. Per la Venezia Tridentina tutto è a posto: facciamo quindi l’annessione. Per la Venezia Giulia c’è purtroppo ancora qualche cosa da accomodare e bisogna attendere per accomodarla». Riguardo alle elezioni politiche Giolitti è ancora più esplicito. Ad annessione proclamata, le elezioni sono indispensabili. Non è più che una questione tecnica: approntare le liste, stabilire le circoscrizioni. In questo momento del colloquio i deputati puntano sull’ufficio centrale per le «Nuove Provincie». Anche la Venezia Tridentina, malgrado l’annessione, ha bisogno per un certo periodo ancora di un’amministrazione speciale. Anzitutto il governo è d’accordo che modificazioni essenziali nelle leggi non avvengano prima delle elezioni. In secondo luogo il governo si rimette alla via parlamentare per la sistemazione della provincia: è quindi più che mai necessario che a Roma esista ed abbia tutta la pienezza delle necessarie competenze un ufficio che per il suo organismo possa servire di filtro e diriga il periodo transizionale nell’adattamento politico amministrativo. Giolitti ha assentito ed ha date le assicurazioni più tranquillanti. I deputati non ne avevano parlato a casaccio. Nell’entourage di Giolitti c’è forse chi pensa che, arrivata l’annessione, le nuove provincie, almeno quelle annesse, possano scomparire per far da «terre liberate» o da «terre qualsiasi», cadendo, alla più, sotto la giurisdizione molto lata di qualche sottosegretariato o dicastero in seconda, che in realtà lascerebbe che tutti i ministeri pasticciassero nella nostra amministrazione. Qui il paese bisogna che stia bene all’erta! Noi per un lungo periodo ancora abbiamo bisogno di un foro speciale a Roma, diretto da persona competente che conosca entrambe le amministrazioni: giacché è inutile nascondere l’ignoranza delle cose nostre, tanto nei circoli parlamentari come in genere nei circoli politici romani, è strabiliante. È meglio non parlane. Ciò può essere fatale non solo per l’amministrazione ordinaria, in cui senza il filtro metterebbero le mani un po’ tutti, tanto per fare degli esperimenti in corpore vili ma sovratutto quando si tratti di applicare o meno nuove leggi Non è chiaro ancora in qual forma verrà incanalato il passaggio della legislazione. Anche il presente ministero è però mosso dai seguenti criteri di massima: non precipitare nulla, non livellare, non imporre. Dev’essere un adattamento graduale ed organico, col proposito che il meglio deve prevalere, anche se è di origine allogena. Giolitti ha accennato ad un’autorizzazione eventuale che il ministero potrebbe farsi dare dal Parlamento per l’applicazione sicut in quantum della nuova legislazione e vi ha accennato dicendo che si potrebbe accogliere nella legge d’annessione un articolo analogo a quello previsto nel citato progetto accolto dal Senato il 5 dicembre. La questione di forma non è demandata alla nostra cura: quello che importa è questo. Col semplice atto d’annessione nulla dev’essere automaticamente mutato. L’introduzione delle nuove leggi deve seguire a mano a mano con atto specifico: ed è ben inteso che nessuna modificazione essenziale possa esser fatta prima che la popolazione abbia detta col voto la sua parola. Questo impegno del cessato ministero venne rinnovato da Giolitti in confronto del gruppo parlamentare popolare: su questo puntiamo. Non dubitiamo del proposito ministeriale; abbiamo paura dei giureconsulti zelanti, conoscitori della lettera dello statuto e ignoranti delle nostre condizioni di fatto. Perciò stiamo all’erta. E – ci sia permesso quest’invito – stia all’erta anche l’on. Credaro. Il commissario generale sa quali siano i voti unanimi del paese in riguardo: la Venezia Tridentina ha reclamato e reclama il diritto di condeterminare assieme ai fattori nazionali la propria amministrazione. Nihil de nobis sine nobis! 