DE GASPERI. Io osservo che nessuna legge votata dalla Camera è stata applicata senz’altro alle nuove province. È sempre stato inteso (e dirò anche come) che ogni legge per venir applicata alle nuove province debba venire estesa con decreto speciale del Governo, a ciò autorizzato dalla legge d’annessione, la quale dice che le leggi, tanto vecchie che nuove… MODIGLIANI. Nuove non c’è scritto… DE GASPERI. Dice «le leggi»… MODIGLIANI. Quelle esistenti!… DE GASPERI. Io non so come sia possibile mettere in relazione questo vostro criterio giuridico con la pratica seguita fino adesso. Il fatto è questo che né la legge sulla burocrazia, né le leggi riguardo alle case operaie né le ultime che noi chiedevamo d’urgenza che venissero applicate, vengono applicate alle nuove province, perché per disposizione della legge di annessione, per l’estensione ad esse di ogni legge, è necessario un decreto speciale del Governo. Diversamente noi avremmo dovuto per ogni legge indicare esplicitamente se doveva essere o no applicata alle nuove province. MODIGLIANI. È assurdo… DE GASPERI. Ma questa è la questione… MODIGLIANI. Questo discorso vuol dire la disannessione delle province annesse!… (Vivi commenti). DE GASPERI. Il discorso non vuol dire niente!… Io non faccio un apprezzamento: dico che di fatto è avvenuto fino adesso così! 