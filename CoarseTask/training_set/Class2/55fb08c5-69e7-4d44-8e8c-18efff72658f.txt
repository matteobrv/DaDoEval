Due parole ai nostri conservatori. Il nostro vice ha già ridotto alle sue esigue proporzioni l’importanza politica dell’intervista Turati . Nessuna compromissione del Partito popolare, in confronto degli altri gruppi d’opposizione, e in modo particolare dei socialisti, nessun impegno morale o formale che oltrepassi le immediate conseguenze del delitto Matteotti sul terreno della tattica parlamentare; e questo per quanto riguarda il contegno e i propositi del gruppo popolare. Ma al di fuori delle tendenze soggettive dei partiti, s’impone sovratutto la realtà oggettiva, la quale esclude qualsiasi possibilità prossima o vicina d’un governo delle opposizioni, e quindi una coalizione popolare, democratica, socialista. Supposto anche che l’attuale governo si ritirasse - e la stampa fascista ripete ogni giorno che tale ipotesi è assurda - il successore, secondo le buone norme costituzionali, verrebbe scelto dal seno della presente maggioranza fascista e libero-combattentista. Sarebbe ovvio che un tale esperimento venisse fatto, anche se esso rappresenterebbe soltanto una soluzione transitoria. Quando si avrebbe invece la soluzione definitiva della presente crisi? Evidentemente con una Camera nuova. Eletta come? Col presente sistema o con un sistema riformato? Ci vorrebbe di mezzo cioè un ministero il quale patrocinasse la riforma elettorale e poi sciogliesse la Camera. Questo ministero potrebb’essere di pura marca parlamentare – e allora sarebbe, come abbiamo detto sopra, un ministero espresso dal seno della maggioranza – ovvero un ministero d’eccezione con un senatore o un generale alla testa che avesse il compito di rifare l’ordine e trovasse l’appoggio di una parte cospicua della Camera. Tutte queste ipotesi che abbozziamo solo per condurre a fine il nostro ragionamento, escludono ogni probabilità di alleanza delle opposizioni per la conquista e l’esercizio del governo e quindi ogni pericolo di una compromissione popolare coi socialisti. Detto questo, per sgombrare il terreno da una prospettiva d’imminente attualità che potrebbe forse turbare la serenità della nostra risposta agli ultraconservatori, i quali vanno facendo gli scongiuri contro una immaginaria coalizione socialista-popolare, ci affrettiamo a fissare fin d’oggi i seguenti punti: Noi non accettiamo il criterio assoluto, ribadito anche recentemente in alcune enunciazioni conservative, per il quale ogni partecipazione di popolari ad un ministero nel quale fossero rappresentati anche i socialisti, sarebbe sotto qualsiasi condizione e in qualunque tempo da escludersi, per un’insuperabile incompatibilità di principio. Ciò equivarrebbe a dire che i cattolici belgi, il centro germanico, i cristiano-sociali austriaci, i cattolici-conservatori svizzeri, i cattolici polacchi, avrebbero mancato o mancherebbero ai loro principii, perché in date circostanze politiche e sotto certe condizioni appartennero o appartengono a coalizioni politiche o amministrative delle quali fecero o fanno parte in misura notevole anche i socialisti. Ci si oppone che i socialisti di quei paesi sono di diversa natura. Errore: sono socialisti della scuola marxista, imbevuti tutti almeno nella loro adolescenza o nella loro gioventù di materialismo storico e di pregiudizi contro la Chiesa cattolica. Ammettiamo tuttavia che i socialisti italiani nella pratica professione e propaganda dell’ateismo furono uguagliati appena dai loro correligionari francesi. Ma dobbiamo noi in via assoluta e senza ulteriore esame dar per concesso e dimostrato che gli avvenimenti del primo ventennio del nostro secolo, i quali modificarono notevolmente la mentalità dei socialisti d’altri paesi, non abbiano lasciata alcuna impronta nella coscienza dei socialisti italiani? Senza dubbio conviene essere estremamente prudenti e diffidenti e noi stessi durante la campagna elettorale abbiamo registrate nell’Avanti! e anche nella Giustizia delle biasimevolissime documentazioni dell’antico spirito anticattolico: ma sarebbe giusto il trascurare o irridere a qualsiasi dichiarazione più tranquillante in riguardo, venuta altrove o posteriormente? Sarebbe opportuno e giusto non tener conto dell’avvenuta scissione fra socialisti temperati e rivoluzionari? Perché mai codesti giudici inesorabili dei socialisti si sono mostrati subito così indulgenti, così pieni di fiducia verso quei socialisti o quei libertari anarchici i quali, come Mussolini, come Michele Bianchi, come Cesarino Rossi, e moltissimi altri, erano stati fino alla vigilia tra i più noti predicatori d’ateismo e tra i più violenti iconoclasti anticattolici? Per qual ragione il socialista Gonzales che parla a Milano e a Roma misticamente di s. Francesco d’Assisi deve essere respinto a limine, mentre si accettano senza beneficio d’inventario e «en bloc» tutti gli ex socialisti e i massoni ricoveratisi nel listone? E qui si badi bene ad una distinzione importante. In un ministero di coalizione si tratta della collaborazione circoscritta e precisata da un programma di governo di alcuni uomini che rappresentano diversi partiti, ma oggi nella maggioranza fascista vediamo fusi e compromessi da una stessa disciplina e da una stessa origine elettorale, cattolici-conservatori o, come furono detti, clerico-fascisti e aclericali e anticlericali di tutte le gradazioni, auspice quel Farinacci, vantatosi pubblicamente del suo ateismo! A nostro avviso quindi non è la preoccupazione degli interessi religiosi che ci divide, ma è invece la differente concezione politico-sociale che ci fa diversamente valutare gli elementi che costituiscono la nostra direttiva politica. I conservatori considerano il metodo democratico di governo e le libertà civili come elementi accessori e subordinati: i popolari invece li ritengono per la nostra epoca elementi necessari alla vita politica. Perciò i conservatori saranno facilmente disposti a farne a meno, mentre i popolari comprendono l’urgenza di difenderli. In fondo, quando è comparso Mussolini, i conservatori non hanno dovuto faticar molto per giustificare la dittatura, purch’essa fosse o sembrasse essere disposta a favorire gl’interessi religiosi. Si comprende ora che da un tal punto di vista, le indulgenze siano tutte per i fascisti e le diffidenze tutte per i partiti democratici. Ma v’ha di più. Mons. Endrici ha rilevato a ragione nella sua magnifica commemorazione della Rerum Novarum che in Italia anche fra i cattolici va riprendendo il suo fatale dominio quel conservatorismo sociale che sembrava oramai superato per sempre. Orbene a siffatta mentalità che ritorna, sfugge, sul terreno politico, l’importanza decisiva che hanno le masse popolari e specie le classi operaie. Si crede davvero in codesti circoli che il sindacalismo fascista, creato e mantenuto colla compressione dall’alto, abbia risolto il problema sindacale? Si crede davvero che la questione sociale di cui s’è scritto e discusso tanto e che ha costato tante battaglie sindacali e politiche, sia scomparsa sotto il tallone della milizia fascista? E sovratutto c’è tra i conservatori chi crede che le aspirazioni confuse ma istintive delle classi popolari, sulle quali ha influito una predicazione di tanti decenni, ora iniqua, ora umana e ora cristiana, siano soffocate o soffocabili? E se non lo sono, come camminate sul cratere di un vulcano, senza sentire il rombo dell’eruzione che si prepara? Quello che avvenne dopo l’eccidio di Matteotti dovrebbe disingannarvi. Fu uno scoppio dell’istinto popolare, dai politici contenuto, non alimentato. Immaginate voi che cosa sarà, quando quest’impulso irrefrenabìle condotto da mani esperte, verrà guidato verso una meta politica? Visitate le varie regioni d’Italia, scendete negli strati popolari, ascoltate una volta la voce della provincia. Ormai è questione di tempo. La reazione verrà. Preferite che sia quella convulsiva e rivoluzionaria degli estremi o ch’essa venga frenata, regolata dagli elementi moderati e costituzionali? Se i sistemi non mutano, come non accennano a mutare, se la comprensione perdura come non accenna a cessare, se lo Stato-partito colla suo milizia di parte rimarrà accampato in Italia contro tutti gli altri cittadini, messi al bando come nemici – oh, non preoccupatevi di un’ipotetica alleanza parlamentare popolare-socialista: ché invece, al di fuori del parlamento, indipendentemente dal volere dei capi, si formerà tra le masse tale alleanza istintiva che la sua espressione più ottimista e più costituzionale sarà fatalmente un blocco elettorale. Non c’è che un rimedio, signori conservatori, a tutto ciò, un solo rimedio che noi non possiamo offrire ma a cui voi forse potete contribuire: spezzare cioè fin d’ora le catene del presente regime, ritornare ad un sistema di libertà e di democrazia. Voi, accettando di far parte dell’attuale maggioranza e dell’attuale governo avete ingaggiato il vostro carattere di cattolici, a guarentigia delle finalità del regime. Sono trascorsi quasi due anni: l’ora dell’esperimento in buona fede è passato. Ora bisogna concludere. Se volete la pace e il disarmo dei partiti cominciate col prendere le armi al partito dominante, il quale all’eventuale altrui tentativo d’impadronirsene, è sempre in grado di opporre tutte le forze dello Stato di cui dispone. Non lasciate passare questo momento, perché esso, fatalmente, non torna più. Se non lo farete, sarete complici dello sbocco inevitabile: e si dovrà a questi sospettati popolari, se l’ondata della reazione, abbattendosi sul regime, non investirà anche quegl’interessi religiosi di cui voi, confondendovi coi dominanti, vi proclamate protettori. 