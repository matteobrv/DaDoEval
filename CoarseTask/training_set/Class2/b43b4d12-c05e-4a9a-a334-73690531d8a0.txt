Il risultato della seduta tenuta sabato dalla Consulta è confortante. I rappresentanti di tutti gl’indirizzi – è alquanto difficile parlare oggi di partiti ricostituiti – hanno chiesto ad unanimità un consiglio provinciale elettivo, autonomo, che tratti a tu a tu colla burocrazia statale per organizzare l’amministrazione del paese. È il popolo trentino divenuto parte cosciente attiva del grande popolo italiano che si alza e domanda la parola per dire la sua opinione sul sistema con cui ha da venir governato. Questa è democrazia vera e pratica. Questo è un postulato di libertà civile. I nostri soldati ci hanno liberati dai vecchi padroni, ora bisogna che anche interiormente si risveglino e si liberino l’energie popolari e che vengano alla superficie. Il popolo può nutrire dei pregiudizi e portare in sé ancora i germi delle vecchie malattie che lo indebolivano nel lungo servaggio, ma noi abbiamo fede nel suo buon senso, abbiamo fede nell’azione purificatrice della lotta e sovratutto abbiamo maggior fiducia nel criterio del popolo a trattare le cose sue che in un centinaio di cavalieri e commendatori. Nella seduta della Consulta è stato accennato lievemente, come si comportava ad un argomento penoso, che in qualche travagliato villaggio o meglio tra i ruderi d’un villaggio che fu, le elezioni non s’inspirerebbero forse a tutto quel vivo senso di gratitudine verso la patria italiana che ci vorremmo augurare. Ma noi vediamo in questo stato d’animo una ragione di più per chiamare anche codesti inacerbiti abitanti della zona devastata ad esercitare col voto un influsso sull’amministrazione pubblica. Bisogna che questa gente veda «via facti» la differenza tra un impero aristocratico ed uno Stato democratico; bisogna che essa senta che non si tratta di cambiar tutela, ma principio di governo; bisogna che le venga appreso con un esempio luminoso che l’Italia non è semplicemente il commissario regio e nemmeno il tenente che costruisce le baracche, l’Italia è il popolo italiano, del quale la frazione trentina sente in tutta la pienezza di far parte, quando ne condivide l’esercizio dei suoi diritti. Solo se il popolo sarà chiamato a governare in casa sua non lo sedurranno esotici ideali di dittatura proletaria, ideali che vengono predicati anche da noi e trovano nel malcontento generale di codesta crisi d’armistizio un terreno meno refrattario di quello che forse nei circoli cosiddetti direttivi si possa ritenere. Queste alcune delle considerazioni d’ordine morale che accompagnarono la proposta per l’elezione di una rappresentanza provinciale, in vista dell’imminente annessione. Con tutto ciò e coi supremi interessi del paese che sono in giuoco non sta in alcun rapporto la maggior o minor fortuna di quell’esile e vacillante consesso che è la Consulta, la quale, fosse anche stata tenuta dall’autorità in quella considerazione che le venne formalmente promessa e che avrebbe corrisposto all’interesse del paese e… dell’amministrazione, non avrebbe potuto mai e in nessun caso sostituire, nei momenti decisivi e nelle questioni grosse, un’assemblea emanante direttamente da tutte le classi della popolazione. Ciò sia detto per chi tenta di bagattellizzare il problema riducendolo ad una schermaglia pro o contro il mantenimento della Consulta, quasiché potesse avere ombra di fondamento il sospetto che il suo mantenimento venga consigliato da mire personali o di partito. 