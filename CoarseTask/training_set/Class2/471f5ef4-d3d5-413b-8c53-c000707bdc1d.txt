Vi abbiamo accennato fugacemente lunedì scorso in una nota che ci era dettata dal cuore al primo giungere delle notizie sui divieti polizieschi imposti al pacifico corteo della Gioventù cattolica celebrante il suo cinquantenario; lo ripetiamo oggi a miglior agio, dopo che i nuovi particolari sui fatti di Roma han permesso di apprezzare a pieno la enormità mostruosa dei divieti stessi: è necessario che i cattolici italiani, come cittadini pieni e legittimi, conquistino a se stessi quel riconoscimento di assoluta libertà ed eguaglianza civile che la lettera della legge intende assicurare a tutti gli italiani. Poiché i fatti di Roma, non molto gravi in se stessi quantunque settariamente deformati dalla solita stampa liberale, ma dolorosissimi in quanto offendono un principio sacrosanto che tutti dovrebbero rispettare, hanno dimostrato ancora una volta che a danno dei cittadini cattolici tanto i faziosi delle consorterie anticlericali quanto gli organi autorizzati dal governo credono di potersi permettere delle prepotenze e degli arbitrii che in ogni altro caso susciterebbero l’indignazione generale. Facciamo qualche raffronto. L’anno scorso, per la festa cinquantenaria del 20 settembre, centinaia e centinaia di labari massonici percorsero le vie centrali di Roma: i labari stessi, le loro scritte, le grida che li accompagnavano erano provocazione aperta ai sentimenti dei cattolici, alla Chiesa, alla maggioranza degli italiani. Eppure nessuna autorità si sognò di proibire quel corteo provocatorio né di restringere la manifestazione entro una cerchia determinata. Più tardi fiorirono e si moltiplicarono le manifestazioni dei fascisti, dei nazionalisti, dei repubblicani. Si urlarono le cose più atroci contro classi rispettabilissime di cittadini, contro istituzioni consacrate dalla sovranità popolare. Ma nessuno volle vedervi una provocazione, né alcuna autorità governativa intervenne a porre dei limiti o a frenare gli eccessi. Anche domenica scorsa a Forlì una grandiosa dimostrazione di repubblicani, frammista di insegne e bandiere massoniche, poté svolgersi senza alcuna molestia, quantunque essa dovesse apparire come un atto provocatorio per l’enorme maggioranza del popolo di sentimenti monarchici. Ma in Italia massoni, fascisti, repubblicani e talvolta anche anarchici hanno piena libertà e trovano la piena protezione del monarchico governo. Ben diversa è la situazione dei cattolici. Diciamo cattolici in quanto essi compiono non una manifestazione politica, ma un atto esteriore di fede religiosa. Ad essi si proibisce il suono delle musiche, il canto degli inni, lo sventolio delle bianche bandiere. Ad essi si proibisce di celebrare la Messa nel Colosseo, monumento sanguinoso di fede cristianamente eroica, santificato dal sacrificio di migliaia di martiri. Ed ad avvalorare il divieto si lanciano addosso ai giovani, armati solo del rosario e del loro entusiasmo, le torme incomposte e bestemmianti delle guardie regie e si sfrenano le cariche brutali della cavalleria. Il pretesto al divieto? La minaccia di pochi faziosi di inscenare delle dimostrazioni anticlericali e di creare disordini! Ma bastano dunque pochi fanatici, pochi agenti provocatori forse prezzolati dalle segrete conventicole in cui si fucinano i movimenti anticlericali, a privare migliaia e migliaia di cittadini dei loro inviolabili diritti? E l’autorità che è chiamata a tutelare la sicurezza e la libertà legittima dei cittadini dovrà mettersi contro i cittadini stessi per assecondare le losche mire dei violenti e dei prepotenti? Qui sta la colpa del Governo e dei suoi organi esecutivi: nell’aver prestato, con partigianeria evidente, mano forte ai perturbatori contro i perturbati, nell’aver favorito i faziosi contro i rispettosi della legge. Ma la cosa, per quanto enorme, si spiega. La vecchia psicologia settaria, che considerava i cattolici come cittadini di qualità inferiore, come gente che si può percuotere perché non sa reagire, è ancora profondamente radicata nelle masse borghesi e nelle sfere giornalistiche. Perfino gli organi del governo ne sono compenetrati e pervasi. E il tenace odio anticlericale vive ancora e semina diffidenze e insidie contro ogni atto dei cattolici: tanto che si lacerarono le bandiere tricolori moventi all’Altare della patria e si fischiò l’inno di Mameli che i giovani cattolici cantavano. E accanto all’odio c’è la speculazione politica, il desiderio di creare imbarazzo al partito popolare e di provocare una crisi di ministero. Aspirazioni che gli onesti Jaghi del giornalismo non pensano nemmeno a nascondere. Orbene, di fronte a questo stato di cose, se i cattolici vogliono poter fruire indisturbati delle libertà civili, senza limitazioni e senza violenze, non hanno altro mezzo che l’organizzazione sempre più salda e la rivendicazione sempre più fiera del proprio valore e del proprio diritto. Dovranno lottare e battagliare. Ma finiranno per vincere la resistenza che il massonismo prepotente e finora privilegiato si ostina ancora ad opporre. E, in questo senso, non è senza un profondo valore il fatto che il rapido e vigoroso intervento del partito popolare e dei suoi deputati poté, all’ultimo momento, ottenere ai giovani cattolici la libertà di muovere al monumento a Vittorio Emanuele in solenne corteo, attenuando così la disastrosa impressione degli incomprensibili divieti anteriori. 