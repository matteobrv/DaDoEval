DE GASPERI. Prendo atto che la interpretazione data dall’onorevole sottosegretario di Stato per l’economia nazionale in sostanza viene a modificare il testo del decreto emanato in base dell’articolo 3 della legge comunale e provinciale dal prefetto, perché questi non ha preso un provvedimento transitorio per migliorare l’amministrazione della cassa stessa, ma l’ha sciolta: ha sciolto tutti i consessi amministrativi, cioè il consiglio di amministrazione della cassa, l’adunanza dei delegati, e il commissario ha abolito di fatto la parte che riguarda le malattie facendola assorbire da altra cassa. In realtà la gestione del patrimonio rimane assorbita, se si applica il decreto del prefetto, da un’altra cassa. Quindi si tratta precisamente di una manomissione, di un’inqualificabile interpretazione abusiva dell’articolo 3 della legge comunale e provinciale. Se debbo giudicare dalla risposta data dall’onorevole sottosegretario di Stato, posso concludere che il prefetto è stato invitato a precisare meglio il testo del decreto, a ridurre quindi il provvedimento a quelle che erano le intenzioni del Ministero, cioè ad una revisione interinale dell’amministrazione per migliorare la gestione della cassa. Posso ammettere che se ciò avvenisse la gravità del provvedimento ne sarebbe attenuata, quantunque non ammetta che una cassa, la quale è sottoposta alla vigilanza e alla collaborazione di un commissario governativo da parecchi mesi, abbia bisogno di essere sottoposta ad un regime eccezionale. Ritengo che il decreto del prefetto sia assolutamente illegale e non corrisponda alle disposizioni del Ministero. Quindi l’ultima parte della difesa che ella ha letto, onorevole sottosegretario di Stato, non riguarda la sostanza del decreto del prefetto, ma le intenzioni del Ministero. Non entro a discutere della gestione che per quest’anno era passiva, ma era garantita da un valido fondo di riserva. Mi auguro che dopo tutto questa gestione transitoria si abbrevi, e che quanto prima sia ripristinata la regolare amministrazione. […] DE GASPERI. Prendo atto delle assicurazioni dell’onorevole sottosegretario di Stato. Rilevo però che le premesse non rispondono alla realtà. Io fui sul luogo e potei constatare che non si trattò di colluttazione, ma di invasione da parte di individui che non posso qualificare fascisti perché non li conosco, i quali di notte hanno cominciato a sparare revolverate all’impazzata e a bastonare senza che la popolazione abbia avuto nemmeno tempo di reagire. Ad ogni modo non entro nel merito. Auguro che le misure prese dall’autorità conducano a sanzioni di legge perché è necessario che le autorità nel Trentino riacquistino il loro prestigio. Noi abbiamo dei casi rimasti ancora impuniti, e a questo proposito ricordo i fatti di Roncegno e quelli avvenuti a Levico nella giornata delle elezioni in cui le urne furono di notte spezzate, le schede bruciate e coloro che hanno compiuto questi fatti sono arrivati in camion da comuni vicini; in tutta la Val Sugana si fanno almeno i nomi delle persone che hanno fornito i camion, ma finora non si è avuta ancora nessuna notizia di provvedimenti. 