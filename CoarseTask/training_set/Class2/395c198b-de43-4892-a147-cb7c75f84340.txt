Si è annunziata ieri ufficialmente la conclusione di una convenzione preliminare fra Russia e Italia per la ripresa di rapporti commerciali. L’accordo non stabilisce né patti doganali né diritti portuali, né scambio di merci, né sfruttamenti di concessioni, ma, rimettendo tutto ciò ad un trattato commerciale da concludersi prossimamente, afferma in tesi generali la buona volontà dei due paesi di riprendere le relazioni commerciali, garantisce in apposita appendice i diritti degli italiani residenti in Russia, prevede la spedizione a Mosca di una commissione di commercianti italiani per lo studio delle condizioni commerciali ed industriali e impegna la Russia a rimpatriare gl’italiani che si trovino ancora colà e desiderino ritornare in Italia. Questa convenzione economicamente parlando, non porterà per intanto grandi frutti. Il mito diffuso largamente e per due anni dalla stampa socialista di una Russia piena di grano, che non attende se non il libero passaggio, per riversarlo sull’Europa affamata, venne miseramente distrutto dalla prova dei fatti e lo stesso on. Rondani , uno dei più oggettivi peregrini di Mosca, dovette dichiarare recentemente alla Camera che pane non ne verrebbe dalla Russia non solo per la momentanea scarsezza, ma non ne verrebbe prevedibilmente per una lunga serie d’anni, perché il contadino russo, dopo la rivoluzione si è avvezzo a mangiare pan bianco e così il consumo interno è aumentato fino ad esaurire la produzione. Anche sull’esportazione di altre materie prime nessuno che conosca la situazione può farsi illusioni. Ma l’accordo preliminare aprirà forse la via ad avviare relazioni industriali che possano recare all’Italia, in qualche anno, vantaggi non disprezzabili. La clausola invece di immediata utilità e che interessa vivamente il nostro paese, può essere quella riguardante il rimpatrio dei prigionieri italiani ex austriaci. Nessuno sa dire quanti siano. Alla Camera si parlò di 10, 20 mila. L’on. Flor crede, calcolando evidentemente sulle tabelle dei dispersi, che siano circa 4 mila. L’on. Rondani invece che ebbe dirette informazioni dalle autorità bolsceviche calcola che quest’italiani dispersi possano essere da mille fino a milleduecento, dei quali forse solo alcune centinaia sarebbero disposti a rimpatriare. Comunque, sono centinaia di madri che attendono il rimpatrio dei loro figli, e il ritorno avvenuto anche di questi giorni di due ex prigionieri di Mezolombardo e le notizie che portano, confermano che non tutte le madri avranno atteso invano. Onde il nuovo formale impegno preso dalla Russia va salutato con viva sodisfazione. Notevolissima è la circostanza che la delegazione commerciale russa, diretta a Roma dal signor Worowski, si è indotta a firmare un accordo a breve distanza dal dibattito, svoltosi negli ultimi giorni alla Camera. Come si ricorderà gli oratori di estrema sinistra sostenevano a tutta forza la tattica del Worowski e gli davan completamente ragione, chiedendo che l’Italia si adattasse alle condizioni della Russia, la quale subordinava il rimpatrio dei prigionieri ad un certo riconoscimento diplomatico e alla rottura di ogni relazione colla vecchia ambasciata russa che a Roma rappresenta ancora il regime costituzionale degli emigrati (Kerenski). La maggioranza della Camera insistette però nel distinguere nettamente la questione dei prigionieri da quella dei rapporti commerciali e politici e affermandosi sulla mozione Cavazzoni - Degasperi che esigeva dalla Russia l’incondizionato rimpatrio dei prigionieri e faceva voti per la ripresa dei rapporti commerciali, non parlando affatto di quelli politici, o votando poi compatta, dopo il ritiro della mozione, per quella più semplice dell’on. Di Cesarò la quale dava mandato di fiducia al Governo, tolse a Worowski ogni illusione che fosse ancora possibile sfruttare la questione dei prigionieri per finalità politiche e diplomatiche. Così la delegazione russa, a dibattito chiuso, si dichiarò pronta a firmare un accordo analogo a quello concluso già il 16 marzo coll’Inghilterra, accordo che l’Italia era disposta a sottoscrivere già alcuni mesi addietro. Calato così il sipario sull’increscioso episodio di lunghe diatribe diplomatiche, nelle quali i comunisti russi si addimostrarono degnissimi competitori della diplomazia vecchio stile, si potrà ora iniziare l’attuazione di un’opera umanitaria e contemporaneamente si avvieranno quei rapporti di traffico e di commercio che riavvicineranno i due paesi. Alieni da ogni pregiudiziale storica o legittimista, qualora a tali rapporti non vengano subordinate questioni di carattere umanitario, noi facciamo voti che gli stessi promuovano anche il ristabilimento di civili relazioni politiche, in modo che il mondo russo, nel quale si esperimenta il regime dei soviet e del comunismo, si schiuda allo studio e all’esplorazione dei nostri economisti e dei nostri sociologi e la verità, comunque essa sia, faccia la sua strada. Noi crediamo che il progresso sociale non ne possa ricavare che nuovo incremento. 