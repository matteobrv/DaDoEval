Cappella di Lavarone, 16. Oggi ebbe luogo qui un frequentato pubblico comizio, in cui l’on. Degasperi parlò innanzi a numerosissimi lavoratori della «parrocchia» e di tutte le frazioni sul programma del partito popolare italiano. Egli colse l’occasione anche, in contraddittorio con un intervenuto e interloquendo anche D. Guido Floriani, di chiarire l’atteggiamento del partito di fronte ad una nuova organizzazione di danneggiati che si vuol fondare . Se si trattasse, egli disse, di un’associazione con scopi meramente economici, in pro dei danneggiati, il partito popolare dovrebbe appoggiarla; ma siccome si assicura ch’essa vuole avere scopi elettorali, cioè politici, che tende cioè a far eleggere propri candidati, è chiaro ch’essa invade il terreno politico-elettorale, su cui agiscono i partiti politici precostituiti ed in prima linea il partito popolare. Dovremmo quindi venire a conflitto fra la lista dei popolari e l’eventuale lista della nuova associazione. È meglio parlar chiaro fin da principio. Il partito popolare crede di poter fare gl’interessi dei danneggiati meglio che altre organizzazioni, perché può mettere a disposizione della loro causa anche i deputati eletti nel Trentino settentrionale e può alla Camera influire sul governo colla forza di un centinaio di deputati. I danneggiati trovano le porte aperte: entrino nel partito, si facciano valere, quando si tratta di designare i candidati. Ma non creino un nuovo partito, il quale indebolirebbe e dividerebbe i danneggiati stessi. Siccome poi per il nuovo partito s’era fatta propaganda in base a questi criteri: l’Italia deve rifondere subito tutti i danni, altrimenti mettersi d’accordo coi ferrovieri e coi postelegrafonici per ricorrere ad altre armi, eventualmente minacciare che le tre Venezie proclamerebbero la repubblica e si staccherebbero dal Regno, l’on. Degasperi spiegò le attuali possibilità finanziarie dello Stato e come si stia ora per emettere un nuovo prestito in favore della zona devastata, fece rilevare che per la riuscita di questo prestito ed in genere per rassodare le finanze dello Stato, è indispensabile ritornare alle vie dell’ordine, del lavoro, della produzione, anziché fomentare nuove rivolte; e infine fece toccare con mano il ridicolo della minaccia repubblicana. Le terre devastate hanno bisogno di venir aiutate dalle altre provincie, non di separarsene. Può parlare eventualmente di repubblica di Sicilia che esporta di più di quello che importi, non le tre Venezie le quali formerebbero la repubblica dei danneggiati, e quindi della miseria. L’oratore chiude con un appello agli amici, perché vogliano intensificare l’azione per il rinnovamento, l’ampliamento ed il rassodamento delle sezioni locali del partito le quali sono chiamate a promuovere tutte quelle iniziative che hanno rapporto coll’azione da svolgersi dagli enti pubblici ed in modo particolare dal parlamento. Il comizio dopo alcune parole d’assenso del signor parroco D. Floriani e del presidente maestro Osele venne chiuso fra grandi applausi all’oratore. 