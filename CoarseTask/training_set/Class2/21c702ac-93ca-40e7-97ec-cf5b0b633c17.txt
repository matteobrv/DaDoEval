Non amiamo molto i panegerici o i discorsi commemorativi. Assumono troppo spesso la monotona sonorità d’un rito e tralignano in un’esercitazione rettorica che di anno in anno si disgiunge sempre più dal commemorato per destare dei sentimenti che riguardano in prima linea il commemoratore – ammirazione talvolta, più spesso compassione. Perciò noi comprendiamo a meraviglia che talvolta un commemoratore, meno ufficiale e meno sottomesso alla tradizione, senta l’orgoglio di ribellarsi ad uno stile e a un contenuto abitudinario e che, prendendo il suo compito da un punto di vista diverso, voglia sostituire al ciclo usato un’analisi d’idee più comprensiva e più integralmente storica. Così pare abbia fatto quest’anno il commemoratore di Battisti. Ebbene, se l’avesse fatto in altra occasione, non sapremmo che tributargli lode, giacché è bene che la nostra storia, svincolandosi dalle preoccupazioni e dalle visuali della manifestazione o della propaganda, acceleri il suo corso verso un’analisi più severa e una ricostruzione più completa e quindi più verace. Ma il 12 luglio alla fossa del castello erano riuniti uomini di tutte le convinzioni politiche per commemorare la morte di Battisti e dei suoi compagni come coronamento della loro azione durante la guerra . La nostra osservazione quindi che l’oratore ufficiale avrebbe dovuto limitarsi all’argomento ci pare ovvia e serena. Il «Popolo» non è di questo parere e dopo aver dato un largo riassunto del discorso commemorativo – discorso che, preso a sé, ci pare molto notevole – si scaglia con un frasario banale e con ingiurie contro di noi e contro gli… altri (malve del conservatorume, facce luride ecc.) ricordando che noi, i quali abbiamo ancora in viso il prurito delle staffilate polemiche di Battisti, è ben naturale che ce la prendiamo con una commemorazione che accanto al combattente ha rievocato il socialista. Ecco, in quanto a staffilate è vero che il giornalista Cesare Battisti ne distribuiva con una certa larghezza; ma non abbiamo affatto la umiliante sensazione di non aver reagito con altrettanta forza. In tutta la sua propaganda di oratore e di uomo socialista egli ha avuto in noi e nei nostri amici degli avversari aperti e tenaci. Se volessimo sfogliare le vecchie raccolte dei giornali e ricordare discussioni e contraddittori, giungeremmo alla conclusione che la nostra opposizione non ha bisogno di sfogarsi in ignobili risentimenti postumi; essa è là, leale, violenta se volete come talvolta richiedeva la violenza dell’attacco, ma decisa, lui vivente e lui operante. Nessun equivoco quindi, nessuno sfruttamento è oggi possibile. Le idee d’allora sono le nostre idee d’oggi: la lotta contro il socialismo, la difesa del principio sociale cristiano. Se Battisti ritornasse colle sue idee d’allora, il contrasto sarebbe altrettanto profondo, altrettanto vivo. Sulla psicologia di questo ritorno, i socialisti delle varie chiese costruiscono ipotesi contraddittorie. I riformisti dicono che Battisti, passato attraverso la guerra, diverrebbe l’apostolo di un socialismo nuovo, cioè d’un socialismo nazionale, anzi vogliono comprovare che il suo socialismo fu sempre di tal natura. I socialisti ufficiali invece credono (con Flor) ch’egli abbia perduta la testa per cinque minuti e che ora farebbe giudizio, ritornando nei ranghi dell’internazionale, magari in quella di Mosca. Questioni bizantine, ipotesi gratuite, di cui possono occuparsi coloro che intendono sfruttare ancora la memoria di un uomo, divenuto celebre in un momento in cui ha cessato d’essere milite d’un partito per diventare soldato della nazione, che intendono sfruttarlo per la propaganda di un partito politico. Il gran pubblico trentino e italiano non li segue. Di Battisti giornalista, polemista, propagandista del socialismo marxista pochissimi sanno o s’interessano di sapere. Ma tutti sanno, e ciò sta scritto già in monumenti di pietra e di bronzo su molte piazze d’Italia, che combatté eroicamente per la sua patria e per amore di questa sofferse con coraggio una morte obbrobriosa. Questo è quello che rimane d’immortale di lui, quest’eroismo, questo sacrificio, colle idee e colla fede che lo hanno germinato. Questo è anche il tema di una commemorazione di Battisti alla fossa dei leoni. E ripensando a questo, chinan la fronte amici ed avversari politici e possono fondersi con logica sincerità i sentimenti dei propugnatori delle più opposte concezioni sociali; come innanzi alla memoria del giovane Chiesa , morto col sorriso della speranza cristiana nel volto, piegherà il capo pensoso ed orante anche colui che nell’aspre lotte umane ha smarrita l’idea d’un Dio, sommo giudice e ultimo «giustiziere». 