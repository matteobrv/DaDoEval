Riassumiamo in altra parte del giornale la parte espositiva che riguarda in prima linea il punto di vista dei nostri avversari. Qui è opportuno aggiungere qualche parola di chiarimento, che riguarda sovratutto il nostro punto di vista. Premettiamo, per essere precisi, due constatazioni di fatto. Il criterio di massima che si debba mantenere nella loro essenza le autonomie provinciali e comunali, sia pure con eventuali temperamenti che si rendessero necessari, venne accolto finora nel Trentino da tutti i partiti della Venezia Tridentina che hanno una rappresentanza politica o amministrativa alla Camera, nella Giunta provinciale o nelle Commissioni consultive. A buon diritto quindi potevamo affermare, in confronto al Piccolo di Trieste, l’«unanime volere» della Venezia Tridentina. L’avv. Zippel ha creduto opportuno d’indebolire tale nostra affermazione, denunziando al Piccolo il punto di vista contrario del gruppo nazionalista trentino e del gruppo fascista e mettendo in dubbio l’opinione della democrazia liberale. Rispondiamo che il gruppo nazionalista e la sezione fascista rappresentano, su tale terreno, un pensiero che non ha ottenuto in nessuna parte il suffragio degli elettori e della opinione pubblica. La democrazia liberale invece in tutte le occasioni si è manifestata per la tendenza autonomista in termini così precisi, che non è lecito dubitare del suo pensiero . La seconda constatazione va fatta in confronto del Piccolo il quale per comodità polemica suppone che l’autonomismo sia una creazione dei popolari trentini alla cui propaganda gli altri partiti abbiano soggiaciuto. Ora è certo che i popolari trentini furono sempre in prima linea, ma è anche un fatto che contemporaneamente quasi tutti gli elementi indigeni di Gorizia, dell’Istria e di Zara, senza distinzione di partito, si sono pronunciati per la stessa tendenza. A Gorizia oltre il Pettarin, attuale capo dell’amministrazione, è autonomista il sen. Bombig, liberale nazionale, a Zara l’on. Krekic , liberale democratico e nell’Istria si è dichiarato per lo stesso programma la maggioranza liberale nazionale, capitanata dal sen. Chersic e dal deputato Pogatnic . Ed ora alcune brevi osservazioni, per oggi, sulla questione stessa. Gli avversari dell’amministrazione autonoma non brillano per eccessiva chiarezza. Non c’è che il cons. Emer, il quale proceda alle spicce. Egli vuole l’uniformismo più rigoroso e più immediato, il livellamento più meccanico e più completo che sia possibile. E questo è un punto di vista. Esso in verità va non solo contro il postulato della maggioranza delle Nuove Provincie, non solo contro il parere di uomini autorevoli delle vecchi provincie che ci raccomandano tutti di non lasciar cadere l’amministrazione autonoma, ma anche contro la legge stessa della nostra annessione la quale stabilisce che le nuove leggi debbano venir coordinate colle autonomie locali esistenti. Ma è un punto di vista spiegabilissimo. Il fascista è un partito accentratore, il quale nega ogni riforma organica dello Stato, riguarda ogni libertà locale come una rinascenza del medioevo, e combatte qualsiasi decentramento dei poteri. Gran parte poi di fascisti non sono nati nelle nuove provincie e credono che qualsiasi differenziazione fra le vecchie e le nuove sia un ostacolo alla loro attività. Non ci potevamo attendere, che i fascisti, i quali fra il resto non sembra si rompano proprio il capo per comprendere sul serio di che si tratti, fossero dalla nostra parte. I nazionalisti, di qua e di là dell’Adriatico, hanno evidentemente una preoccupazione suprema, ed è che qualsiasi decentramento istituzionale indebolisca la forza di pressione dello Stato in confronto degli allogeni e faciliti la resistenza nazionale dei Tedeschi e degli Slavi. Per questo il Piccolo polemizza sovratutto colla Giunta prov. del Friuli, la quale nella risoluzione, che nella sua prima parte riferiamo altrove, ha anche trattato il problema sussidiario delle circoscrizioni provinciali, chiedendo la formazione di una provincia di «Gorizia» con annessi i distretti di Postumia, Idria e Tarvisio, prima appartenenti alla Carniola, e ottenendo in un compromesso coi partiti slavi che una tale provincia la quale conterebbe 240 mila sloveni e 120 mila italiani avesse tuttavia una rappresentanza (Dieta), composta di 20 italiani e 19 slavi. Noi crediamo che tale compromesso rappresenti una vera conquista nazionale; ma, comunque, questo è certo che la questione delle circoscrizioni è questione subordinata alla principale. Non bisogna confondere l’una con l’altra, né volere, a scopo polemico, pregiudicare per vicendevole riflesso. Perciò il quesito posto dalla Commissione cons. centrale alle consulte regionali fu quello riguardante il criterio direttivo, lasciando ad un secondo tempo di risolvere il problema, certo non facile, delle circoscrizioni provinciali. Ma in via generale non c’è bisogno di aggiungere che riteniamo completamente falso, che un consiglio regionale o provinciale il quale invece di avere carattere limitatamente amministrativo, com’è nelle vecchie provincie, avesse carattere legislativo per un certo raggio di competenze (agricoltura ecc.) diventi un ostacolo alla fusione spirituale o alla unificazione nazionale. Chiamiamo in testimonio la nostra popolazione intera per attestare se il contatto già avvenuto con la parte della burocrazia centralizzata dello Stato abbia ottenuto l’effetto di fondere o di provocare reazione. La commissione consultiva centrale fu – meno due – unanime nel rilevare che l’adattamento avvenuto finora senza scosse troppo grandi è dovuto al sistema di transizione decentrato. In quanto agli allogeni noi manteniamo la nostra onesta convinzione, che gli esperimenti attuali ci dicono speranza fondata: gli slavi e i tedeschi potranno venir avvicinati allo Stato italiano a traverso una loro positiva partecipazione al governo locale, ma non ponendoli soli di fronte al potere centralizzato o alla macchina repellente dell’amministrazione accentrata. Quello però che va infine avvertito è il bisogno rivelato da molti dei nostri contraddittori di parlare di decentramento nel momento stesso che nelle N.P. attuano il centralismo. La verità è che qui e ovunque tutti sentono che così non si può andare avanti. In Italia parlare di decentramento amministrativo o istituzionale è oramai di moda. Il centralismo oramai soffoca la nazione. Bisogna cambiare. Ebbene che avviene? Alla Camera e nei comizi molti oratori di varia fede politica accennano con speranza agli ordinamenti delle Nuove Provincie. La Commissione per la riforma della burocrazia, composta di alti periti in materia dichiara fondato il desiderio delle N. P. di mantenere i propri ordinamenti e fa voti perché un decentramento avvenga anche in Italia; la stessa commissione parlamentare agl’interni – relatore l’attuale sottosegretario Casertano – giunge alle stesse conclusioni; ma no, accade invece che nelle N.P. chi per interessi locali come Trieste (lo stesso Piccolo che vuole la perfetta unificazione in tutto respinge però la legge italiana sul monopolio dell’assicurazione, per salvare gl’interessi dell’Adriatica e delle Assicurazioni generali), chi per preoccupazioni infondate di carattere nazionalista, chi per teoria politica, chi per poca o nessuna conoscenza dei nostri istituti, ci venga con lunghi e confusi o. d. g. che dicono e non dicono, ma che in fondo vorrebbero consigliarci di abolire il decentramento burocratico e istituzionale che abbiamo per poi attendere che ci venga, in forma consimile, restituito a traverso la generale evoluzione regionalista dello Stato italiano. Tutto questo significa però che è ora di uscire dalle frasi e affermazioni generiche e di esporre all’opinione pubblica delle proposte concrete. Per quelle ci batteremo fino alla consultazione popolare e magari al referendum. È quindi superfluo che in piccoli convegni si cerchi di nasconder nella nebulosità di un o.d.g. il proprio pensiero. È la questione più grave che ci toccherà di risolvere, e il popolo stesso dovrà portare sulle sue spalle la decisione delle sue sorti. 