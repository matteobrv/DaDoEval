Il comunicato pubblicato ieri dalla Stefani e preannunziato dalla stampa dell’Alto Adige, rappresenta senza dubbio uno schiaffo in viso ai trentini senza distinzione, siano essi partigiani delle due provincie o della provincia unica. È chiaro che rilevando in un comunicato ufficiale, stilizzato previa intesa coi tedeschi e come conclusione delle trattative cogli stessi, che il capo del governo, in armonia col discorso del Trono, è convinto della necessità di costituire nella Venezia Tridentina due provincie, la questione tanto dibattuta è oramai, per parte del governo, pregiudicata, prima ancora che i trentini siano stati interpellati. Noi sapremo tra breve se l’on. Nitti aveva autorizzato l’ufficio delle nuove provincie a tal passo; ma fin d’oggi esprimiamo il nostro doloroso stupore che a commettere codesta gaffe politica abbiano contribuito due uomini come il commendator Salata e l’on. Credaro, il primo buon conoscitore dei conflitti politico-nazionali, l’atro ben informato sui postulati trentini. Né l’uno né l’altro avranno potuto sperare che noi ci sorbissimo lo schiaffo senza reagire; se l’avessero sperato, ci affrettiamo a disingannarli. Questa volta speriamo che anche gl’indolenti della politica si riscuoteranno sotto il bruciore di staffilate simili e che tanto i partigiani dell’una soluzione come dell’altra, si uniranno nella più fiera protesta contro il metodo antidemocratico e anticostituzionale inaugurato nelle trattative autonomistiche e contro un procedimento che tocca non solo gli interessi, ma offende anche la nostra dignità ed i nostri sentimenti. 