Non dobbiamo dimenticare che il tema decentramento amministrativo, autonomie locali e costituzione della regione di cui si occuperà il Congresso del Partito popolare, che si inaugura domani a Venezia, non è argomento di discussione teorica, ma argomento di politica pratica la cui trattazione è stata preceduta, come si ricorderà, da un largo dibattito nel campo giuridico politico e parlamentare; un dibattito al quale già comincia ad interessarsi l’opinione pubblica. Segno evidente che il problema già si avvia alla sua piena maturità e che perciò il Partito popolare, trattandolo in pieno come uno dei problemi fondamentali del momento, dimostra anche come esso, coi suoi congressi, non voglia creare vane e sterili accademie, ma portare negli ulteriori progressi politici del paese, oltrechè la sua forza, un contributo di pensiero, di studio e di maturate decisioni. Crediamo quindi opportuno, poiché trattasi di un documento politico vivamente atteso, di dare larga notizia della relazione Sturzo (come abbiamo rilevato lunedì, pubblicando l’o.d.g. conclusivo della relazione stessa che il Popolo Nuovo pubblicava nel suo testo integrale). Nella prima parte di essa (poiché, come è noto, è don Sturzo relatore al congresso su questo tema importantissimo) a guisa di introduzione si ricordano i precedenti storici e si dimostra la importanza attuale di questo problema. Nella seconda parte il segretario politico ritraccia tutta la linea già segnata a questo proposito dal Partito popolare italiano con le varie manifestazioni dei suoi Congressi, del suo Gruppo parlamentare, della Direzione e del Consiglio nazionale. Diamo oggi un largo riassunto della terza parte, nella quale si tratta della costituzione della regione. Essa risponde implicitamente, illustrando in modo chiaro e completo il progetto popolare, a tutte le obiezioni vagamente sollevate sulla stampa liberale a questo riguardo. La nostra concezione Per ragioni di metodo e perché questione centrale e di caratteristica politica, comincio dall’analisi della regione quale è da noi oggi concepita e prospettata. Anzitutto credo opportuno sgombrare il terreno da un pregiudizio affacciato dagli antiregionalisti, che cioè non esiste un serio movimento in Italia a favore della costituzione della regione e che è un artifizio di parte, sfruttando un movimento istintivo di reazione contro il centralismo burocratico; che la regione non ha precedenti storici, non ha vere circoscrizioni definite; e che può divenire un movimento disgregativo dello stato e politicamente pericoloso. Nel precisare la caratteristiche della regione e le sue funzioni, i timori politici cadranno facilmente; tanto più che oggi, dopo sessant’anni di unità nazionale, la cui forza morale è penetrata nelle masse ed è base sentita dell’educazione politica del nostro popolo, nessuno può onestamente pensare che una costruzione amministrativa e rappresentativa della regione possa avere caratteri o ripercussioni antinazionali. Né è serio l’altro timore, affermato anche recentemente sopra una rivista, che il movimento regionale disgreghi lo Stato; secondo noi lo rafforza nella sua caratteristica statale, e toglie la debolezza organica attuale dell’accentramento amministrativo. Certo noi non neghiamo, anzi confermiamo la nostra tendenza politica espressa nell’appello al paese del 18 gennaio 1919 in questi termini: «Ad uno Stato accentratore tendente a limitare e regolare ogni potere organico e ogni attività civica, vogliamo sul terreno costituzionale sostituire uno stato veramente popolare, che riconosca i limiti della sua attività, che rispetti i nuclei e gli organismi naturali – la famiglia, le classi, i Comuni – che rispetti la personalità individuale e incoraggi le iniziative private. E perché lo Stato sia la più sincera espressione del volere popolare, domandiamo la riforma dell’istituto parlamentare sulla base della rappresentanza proporzionale, non escluso il voto alle donne, e il Senato elettivo, come rappresentanza diretta degli organismi nazionali, accademici, amministrativi e sindacali; vogliamo la riforma della burocrazia e degli ordinamenti giudiziari la semplificazione della legislazione, invochiamo il riconoscimento delle classi, l’autonomia comunale, la riforma degli enti provinciali e il più largo decentramento nelle unità regionali». Contro il predominio statale burocratico Questo programma non è antistatale ma è contro il predominio statale burocratico, che bisogna correggere. Su questo argomento il nostro pensiero è stato sempre chiaro, rettilineo, convincente; e non ho che da riferirmi alle molteplici affermazioni del nostro partito, che ho cercato di illustrare nei vari discorsi da me tenuti, a cominciare da quello di Milano del novembre 1918 «problemi di dopo guerra» che preludeva la costituzione del nostro partito. La regione è concepita da noi come una unità convergente non divergente dallo Stato. Ricercare caratteristiche amministrative e organiche nella storia delle regioni d’Italia, può servire per esercitare polemica; la regione da noi esiste come unità specifica di lingua, di storia, di costumi, di affinità. Vi sono regioni circoscritte naturalmente, come la Sardegna, la Sicilia e la Liguria: altre sono state storicamente sempre une, altre politicamente sono legate alle grandi storie delle repubbliche o dei principati; una varietà che non ha mai soppresso il senso di una realtà vissuta, non politicamente sempre. Così oggi si parla ancora di Lombardia o di Puglie, di Marche o di Liguria come unità non soppresse né sopprimibili. Le piccole questioni storiche o territoriali, quali quelle della Lunigiana o del Monferrato o della Lomellina, accennate anche da giornali seri come difficoltà antiregionali, non negano un fondamento regionale, rivelano la prova viva, che l’Italia ha vissuto in ogni suo angolo, come forza perenne della sua razza. Le ventuno regioni italiane rispondono a una realtà, che neppure l’unitarismo burocratico poteva far scomparire in sessanta anni; ecco perché in Italia si può parlare di regioni, non come una eventuale o burocratica o sistematica divisione di territorio, ma come una regione geografica, storica e morale, come una realtà esistente e vivente nella unità nazionale e nella compagine statale. Quando al 1860 fu posto il problema, dopo la unione della gran parte dell’Italia al Piemonte e il ministro degli Interni Carlo Farini , d’accordo con Camillo Cavour fece costituire la commissione legislativa per il nuovo ordinamento amministrativo, il Farini nell’inaugurare i lavori affrontò in pieno il problema della regione, escluse, e si comprende, la circoscrizione politica dei vecchi stati, escluse il criterio delle circoscrizioni francesi, ammettendo l’unità morale e storica delle regioni italiane. Stato unitario, non federale «La circoscrizione politica, egli affermava, che dobbiamo stabilire, non vuol essere frutto di un concetto astratto, né un’opera arbitraria, ma deve rappresentare quelle suddivisioni effettive, che esistono nelle condizioni naturali storiche di quei centri di forze morali, le quali se fossero oppresse per pedanteria di sistema potrebbero riscuotersi e risollevarsi in modo pericoloso, ma che legittimamente soddisfatte possono mirabilmente concorrere alla forza e allo splendore della Nazione». Per noi il movimento regionalista non ha pertanto carattere di semplice base di circoscrizione territoriale per un migliore assetto degli organi statali decentrati alla periferia, ha una caratteristica amministrativa organica, autonoma: è una unità specifica, ragione della vita rappresentativa delle forze locali. Escludiamo subito che con queste parole si possa direttamente o indirettamente tendere alla struttura politica della regione, e al sistema federalistico della nazione; dico neppure indirettamente, perché le funzioni fondamentali dello Stato (politica interna, estera, finanze e tesoro, guerra, marina, colonie, trattati commerciali, servizi generali) non possono avere che unica espressione popolare il Parlamento nazionale, unico organo di attuazione il governo dello Stato, unica ragione fondamentale gl’interessi collettivi della nazione. Lo Stato italiano è unitario non federale, e la sua struttura non solo non viene per nulla toccata, ma secondo me viene rafforzata dallo sgombro di quello che lo Stato ha di meno appropriato, di superfluo, di accentrato nel campo della pubblica amministrazione e della economia. Da questa idea fondamentale sgorga naturale la conseguenza su quali oggetti dovrebbe svolgersi l’attività dell’ente regione; quale anche in embrione fu concepito da Minghetti e da Cavour, cioè anzitutto i lavori pubblici, compresi i porti, le scuole, specialmente medie e professionali, le industrie, i commerci, l’agricoltura, il lavoro, la beneficenza, l’igiene e i servizi statali che per ragione di semplificazione o perché di natura mista e locale, possono essere delegati alla regione o ad organi misti regionali in rappresentanza e nell’interesse dello Stato. Un rapido esame di tali oggetti dà chiara la visione dell’importanza e della necessita dell’ente che viene a costituirsi e quindi ne determina anche la ragione organica e rappresentativa. E qui la relazione Sturzo esamina il problema della regione in relazione alle varie branche della pubblica amministrazione suaccennate concludendo coll’opporre a tutte le obiezioni che alla riforma regionalistica si fanno, una critica serrata e nutrita di dottrine e di esperienza la quale corrobora, in modo non facilmente distruttibile, tutta la nostra concezione al riguardo. 