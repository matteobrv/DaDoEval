Venerdì sera, innanzi a gran numero di soci della sezione di Trento del «partito popolare italiano», l’on. Degasperi ha fatta la consueta rassegna annuale degli avvenimenti politici dell’anno che sta per finire, diffondendosi sovratutto sui fatti che interessano direttamente la nostra provincia; ma nell’ultima parte egli si occupò anche dell’atteggiamento politico del partito popolare in genere. Rimettendo ad altra volta un riassunto della sua relazione sulla politica locale, ci pare frattanto utile ed interessante di riferire schematicamente e con l’approssimazione che ci sarà possibile le applaudite dichiarazioni che riguardano l’atteggiamento generale del partito. La situazione generale del partito Ci si accusa, disse l’onor. Degasperi, di essere troppo localisti e di apparire talvolta refrattari alle discussioni e alle agitazioni di carattere nazionale. In realtà però nessuna deputazione di provincia diede tanto contributo come la nostra alla azione generale del partito e mostrò tanto interessamento ai problemi nazionali, sia nelle commissioni come negli organismi centrali politici, e ciò fin dal 1919, nonostante che gli interessi locali di una regione, appena ricongiunta allo Stato, dovessero necessariamente assorbire una parte notevole della nostra attività. Vero è tuttavia che, quando agiamo in funzione di giornalisti o propagandisti locali, non partecipiamo di proposito a discussioni o polemiche sull’orientamento generale del partito, perché siamo convinti che, nonostante le migliori intenzioni di chi le promuove o le alimenta, esse finiscano col disorientare invece di orientare e collo sconcertare in luogo di animare lo nostre masse, le quali, in tempi critici come questi, esigono dai loro dirigenti una formula definitiva che chiuda il travaglio del dubbio e della elaborazione; o, se questa formula non può venir data, alle titubanze di un esame incompiuto e alle dissonanze di una manifestazione di tendenza, preferiscono, a ragione, il riserbo ed il raccoglimento. L’oratore non dirà perciò parola sul cosidetto revisionismo di destra o di sinistra, accontentandosi di rilevare, a tranquillità degli amici e per l’esatta cognizione che gli viene dalle funzioni ch’esercita negli organismi del partito, che le forze popolari in tutta l’Italia sono intatte e che le nostre masse elettorali sono più che mai fedeli alle nostre idee direttive. Non anticiperà nemmeno dichiarazioni sul voto che la Camera si dispone a dare per la proroga della delegazione legislativa. I criteri della nostra tattica Ma a proposito degli atteggiamenti tattici in genere che ha assunto o assumerà il gruppo popolare egli prega gli amici di considerare che i deputati devono tener conto di due cose: del contenuto intrinseco della proposta sulla quale si vota e degli effetti politici che il voto può avere sulla situazione generale. Talvolta il contenuto di merito è determinativo, come fu il caso della riforma elettorale, talvolta può essere secondario in confronto alle conseguenze politiche del voto. Riguardo a queste, è chiaro che tendiamo ad evitare il formarsi di una situazione favorevole all’avvento di forze anticlericali, materialiste e dissolvitrici e che dall’altra tendiamo a favorire (talvolta con esplicita adesione, quando la materia lo consenta, e tal altra dando al nostro dissenso l’espressione meno antitetica possibile) lo sviluppo del fascismo verso la (è parola d’uso) normalità costituzionale. Questa normalità (la parola non è esatta, perché già prima del fascismo la situazione era anormale) significa sovratutto la «rinascita del sistema rappresentativo», al quale, nella nostra era, è legata la sorte delle libertà politiche. Certi cattolici trovano strano che noi ci preoccupiamo tanto del problema costituzionale e mostrano di adagiarsi volentieri ad un potere, comunque costituito, purché dia la garanzia dell’ordine. L’oratore si compiace qui di rievocare una situazione storica, alla quale sarebbe errore il ragguagliare la nostra, così diversa per il teatro su cui si svolge e gli uomini che vi agiscono, ma che per l’analogia di qualche lato e, salve le proporzioni, può dare qualche insegnamento. Ricordi storici Il colpo di stato di Luigi Bonaparte venne dopo un lungo periodo di sfrenata demagogia, di lotte cruente tra le fazioni e vani tentativi di frenare gli eccessi del parlamentarismo. Dopo tanto abuso della parola e tanta infecondità dei partiti, la Francia accolse senza protesta la nuova costituzione col suo «senato silenzioso», il quale poteva votare le leggi, ma non discuterle. «Napoleone – scrive un nostro storiografo – accettava la responsabilità personale; agenti del suo pensiero i ministri, scelti a suo talento, non espressione di una politica emanata dalla Camera; egli può essere rischiarato, ma non vuole impacci nei movimenti. Garantiva dalle violenze e dalla demagogia mediante un potere senza limiti, perché senza responsabilità». Allora, pochi mesi dopo l’avvento di Napoleone III, il conte di Montalembert, nome caro a tutti i cattolici, scriveva un piccolo libro che divenne meritatamente famoso e che oggi ancora si può rileggere con molto profitto. Il lamento di Montalembert «Uomini che hanno invocato tutta la loro vita la libertà – scriveva a pag. 84 –; che hanno conquistata la fiducia e la giusta ammirazione dei cattolici, mostrando loro come la libertà poteva servire al bene ed al vero, questi medesimi uomini sono arrivati oggidì a dichiararla inutile e pericolosa. Le costituzioni, le discussioni, i parlamenti, il controllo dei legislatori e delle assemblee non provocano presso di loro che un sorriso o lo scherno. Essi hanno trovato un padrone che vuol loro bene e sembrano fidarsi ciecamente al favore di questo padrone e alla durata di questo favore. Chiudono gli occhi, si tappano gli orecchi su azioni che hanno fatto rivoltare tutta la gente onesta, su violazioni manifeste del Decalogo, sotto il pretesto che si tratta di questioni indifferenti alla religione o di rappresaglie scusabili. Essi si fanno un pretesto del silenzio imposto all’opposizione, per applaudire al bene e sottacere il male, dimenticando che là ove è proibito il biasimo, anche l’elogio perde il suo valore e la sua dignità…». Il sistema rappresentativo Dopo questo lamento, il Montalembert tratta ex professo della questione costituzionale. Ecco due brani che riassumono il suo pensiero: «Mi si voglia comprendere bene: se non si trattasse che di una sospensione temporanea delle abitudini e delle garanzie, di cui si è fatto finora uso ed abuso, non solleverei eccezioni. A titolo di prova utile, a titolo di castigo meritato, concepisco ed accetto la dittatura e perfino il dispotismo… Riconosco volentieri che la democrazia francese, codesta grande sgualdrina che non ha avuto né rispetto né riguardi per nessuno, non merita guari di venir trattata con riguardo e che si è in diritto di trattarla come le sgualdrine, mettendola all’ospitale… Ma mi permetto di credere che non ci conviene di scambiare l’ospitale per la terra promessa, né la dieta d’un ammalato per il nutrimento della salute e della natura. Per mio conto non dispero ancora dell’avvenire del sistema parlamentare o rappresentativo. Ho come garante della sua vitalità il furore ch’esso inspira ai suoi nemici. Non si parla tanto male dei morti; non li si teme sovratutto… Esso sarà più o meno contenuto, corretto, castigato per il suo meglio: ma rinascerà, perché in una società ridotta in polvere, come la nostra, esso rimane la sola forma possibile per governi moderati e ragionevoli, il che vuol dire durevoli…». Interessante è poi constatare sui documenti dell’epoca come anche allora i cattolici dovevano porsi il problema di coscienza, e quanto vecchio nella storia politica sia il travaglio della «via di mezzo» che, a torto, ad alcuni amici sembra oggidì una linea artificiale risultante da combinazioni tattiche, mentre di fatto è il faticoso cammino di quanti in ogni epoca vollero tendere alla libertà senza la licenza e al progresso senza la rivoluzione. Il Montalembert conclude una magnifica esposizione di questo travaglio coi periodi che seguono: Un’alternativa da respingere «Sappiamo dunque respingere la alternativa in cui si tenta di cacciarci, condannandoci a scegliere fra il dispotismo e il socialismo… Senza dubbio il socialismo che è ancora lontano d’esser vinto, potrà chiedere forse a lungo per contrappeso il dispotismo; ma fra questi due estremi sappiamo mantenere il nostro posto. Liceat inter abruptam contumaciam et deforme obsequium pergere iter, periculis vacuum. Sappiamo attendere: “il tempo – ha detto un gran maestro della politica – ha per modificare tutto, dei segreti che lo stesso genio non sa trovare”. Non versiamo lagrime sul nostro passato per farci veder belli, sia pure nell’interesse della buona causa, dai potenti di oggi. La libertà ci ha valso inapprezzabili conquiste e magnifiche riparazioni: in luogo di rinnegarla, sappiamo onorarla colla nostra riconoscenza, la nostra pazienza, la nostra speranza». La via centrale Questo monito, conclude l’oratore, può venir ascoltato anche nei nostri giorni. La situazione non è eguale né abbiamo alcun diritto di attribuire ai propositi del fascismo minacce napoleoniche. Dobbiamo anzi credere – nonostante le fantasie di alcuni riformatori – che si tenda, a traverso una cura del digiuno, al risanamento del sistema rappresentativo; ed ogni sforzo è doveroso per affrettarlo. Ma tra coloro che vorrebbero condurre al dissolvimento e coloro che inneggiano alla dittatura, si riproduce ancora una volta il travaglio, di chi sfuggendo ai due estremi, vuol tenere aperta la giusta via di mezzo, e chi soffre questa fatica ha diritto anche oggi di richiamarsi al detto tacitiano: Liceat inter abruptam contumaciam et deforme obsequium pergere iter, periculis vacuum. 