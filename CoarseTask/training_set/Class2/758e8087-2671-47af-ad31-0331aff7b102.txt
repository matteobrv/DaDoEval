Il Brennero non è contento della descrizione che abbiamo pubblicata sulla spedizione di Lodrone, e ci accusa di montare l’incidente a scopi elettorali. «Superior stabat lupus, inferior agnus!». Basta rifare la genuina cronistoria dei fatti ch’è la seguente: il Brennero pubblica a caratteri di scatola la notizia che dei popolari, durante un ballo in un’osteria di Lodrone, avrebbero aggredito e malmenato un fascista. Noi mandiamo subito a Lodrone un inviato speciale il quale ci partecipa che si tratta d’una comune rissa di osteria, alla quale non hanno partecipato affatto i popolari. Il Brennero non prende nota della rettifica e pubblica invece la relazione di una impresa notturna nel paese che ha condotto alle dimissioni della rappresentanza comunale. Noi riproduciamo tale e quale la relazione del Brennero e vi aggiungiamo la descrizione di un testimonio oculare, osservando che vi avevamo tolto i particolari più drastici. Il corrispondente infatti ci aveva riferito di minacce di bruciare il paese ripetute in piazza, ecc., ecc. L’altro ieri poi pubblichiamo un verbale assunto nella cancelleria comunale di Lodrone, presente tutta la rappresentanza, il quale conferma che la rissa nell’osteria ebbe il carattere che la nostra versione le attribuiva. Aggiungiamo che nel frattempo un nostro inviato assodava le circostanze riferite dal nostro corrispondente, confermandole in tutta la loro drasticità. Si chiama questo montare l’incidente? O non abbiamo noi fondato sulla stessa descrizione del Brennero il nostro commento quando rilevavamo l’illegalismo dell’impresa notturna e della richiesta fatta in quel modo delle dimissioni? Vorrebbe il Brennero si ammettesse che codesti sono sistemi di gentiluomini, in perfetta armonia non diciamo colle leggi, ma anche colle buone usanze? Ecco, per conto nostro siamo anche disposti a ritenere che tutti quei signori laureati di politecnico non avessero in animo di far nulla di grave; ma ebbero certo il proposito d’intimidire, tanto che riuscirono nel loro intento e che quella povera gente chiamata di notte al suono delle campane ne rimase terrorizzata. Che c’entra qui la speculazione elettorale? L’impresa la abbiamo compiuta noi o i vostri? E ne avete riferito prima voi o noi? «Superior stabat lupus…». Il quale dopo ciò vuol concludere che siamo noi ad intorbidare le acque; e rincalza con codest’altre prove: «Ci risulta in modo indubbio che in un punto centrale delle Giudicarie da parte popolare ci si è espressi in questi termini: “prima del sei aprile un fascista deve andare al cimitero”. Altrove, più vicino a Trento, alla pacifica e leale propaganda fascista si minaccia di opporsi colla violenza armata. Siamo molto curiosi di sapere come i sornioni del Nuovo Trentino spiegheranno queste provocazioni». Come le spieghiamo? Noi, fino a prova in contrario, le crediamo affatto inesistenti. Il Trentino è un paese tranquillo e la popolazione ha sempre dimostrato un sangue freddo e una prudenza estrema. Ci rifiutiamo di credere che ci sia qualcuno, popolare o meno, che esprima minacce di morte. Non potrebb’essere che un epilettico o un degenerato. Metta fuori il nome della «parte popolare» il Brennero e vedremo la consistenza della sua denuncia. Che vi sia poi una località, più vicina a Trento, in cui si minacci di «opporsi colla violenza alla pacifica e leale propaganda fascista» nessuno lo crede, nessuno lo sa. I fascisti hanno girato in lungo e in largo la regione, con grande copia di mezzi, sono stati ascoltati con rispetto e, stando alle relazioni del Brennero, anche con molta efficacia. Lavora inoltre per loro tutto l’apparato governativo. Chi mai può sognarsi di ricorrere a violenze contro di loro? I popolari? «Inferior stabat agnus». Voi concludete che noi speculiamo su di un panico inesistente e che la «libertà che manca» è una panzana buona per gli elettori. Come ci capite male! Ma non sapete che da due settimane non predichiamo altro che questo, che non c’è nessuna ragione di panico, che gli elettori sono completamente garantiti dalla legge elettorale la quale commina contro i violenti pene gravissime, e che sono completamente sicuri nella segretezza della cabina, di poter votare secondo la loro libera coscienza. Aiutateci a diffonderla questa sensazione di sicurezza, proclamate ovunque che la mancanza di libertà è una panzana. Ve ne saremo grati e vi sarà grata tutta la provincia oggi e poi, quando dopo un lungo esercizio del potere, farete talento anche della gratitudine degli elettori. 