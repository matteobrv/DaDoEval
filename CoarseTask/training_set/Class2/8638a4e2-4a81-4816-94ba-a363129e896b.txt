[…] Data la situazione generale della città , saremmo imprudenti se non ci attenessimo sovratutto al criterio suggerito dalla saggezza di rimandare i commenti e l’esposizione completa del nostro pensiero a tempi più tranquilli. Nella tensione degli spiriti una parola anche giustificatissima potrebbe venire interpretata come provocazione e aggravare quella crisi che nell’interesse generale del paese non dev’essere prolungata. Ma potrebbe apparire viltà se non dichiarassimo esplicitamente che la protesta della Giunta è quella della straordinaria maggioranza della popolazione, la quale, e nelle elezioni politiche e nelle elezioni comunali, ha espressa quasi plebiscitariamente la sua libera volontà. Il popolo trentino il quale dacché ha potuto esprimere il suo pensiero, ha rivelato in moltissime ed imponenti manifestazioni – ricordate solo la festa dell’annessione e le insuperate accoglienze ai Reali – il suo entusiastico attaccamento alla patria, e la sua profonda riconoscenza per l’esercito liberatore, sarà sorpreso di questo colpo di mano che in nome di una italianità più sentita, vorrebbe togliergli, senza nemmeno la possibilità di discutere, la speranza di sfuggire a quell’accentramento burocratico che nelle vecchie provincie è deprecato da tutti, anche dai fascisti, ma dal quale, introdotto oramai ch’esso sia, nessuno trova il modo di liberarsi. Sorpreso, ma non crediamo che muti convinzione. La deputazione popolare e con lei l’intiero partito faranno di tutto per darci l’interpretazione più efficace. Noi deploriamo vivamente che la delegazione fascista si sia lasciata indurre da suggerimenti locali ad attuare un’impresa contro la Giunta. Partigiani di una sempre più intima assimilazione fra vecchie e nuove provincie, per tutto quello che riguarda lo spirito e il sentimento nazionale, ma convinti che il nostro sistema amministrativo provinciale decentrato merita di venire coi debiti adattamenti conservato e, diremmo, italianizzato, abbiamo visto con dolore che il partito fascista, che aveva organizzato un movimento contro il Perathoner , si sia lasciato indurre alla lotta contro un corpo amministrativo provvisorio, che nessuno poteva volere né voleva definitivo e che tutti invocavano venisse sostituito quanto prima fosse possibile da un corpo elettivo. La cosa si aggrava, quando essa è diretta contro persone le quali nazionalmente hanno fatto e fanno il loro dovere. Noi c’immaginiamo il sarcasmo degli enipontani e, in cuor loro, anche dei bolzanini, quando leggeranno che quel Conci, che venne internato e processato, quel Conci che in un’occasione famosa portò a Praga, in momenti decisivi, l’adesione degl’italiani, quel Conci che fu a Vienna capo del «fascio parlamentare italiano» che proclamò prima della battaglia decisiva l’annessione delle terre redente all’Italia, quel Conci che venne bandito dalla Giunta provinciale enipontana per ordine imperiale, lo stesso Conci – dopo essere stato accolto trionfalmente in tutta l’Italia – si veda ora sbattere in faccia l’uscio della giunta da lui interinalmente presieduta, quasicché il patriotta Enrico Conci fosse d’un colpo divenuto indegno della sua nazione e difensore del sistema austriaco, contro il quale ha combattuto tutta la sua vita. Noi rinnoviamo anche oggi un diretto appello alla coscienza e alla mente dei capi fascisti e torniamo a chiedere se non credano giusto e anche dal punto di vista nazionale più opportuno che la questione dell’assetto amministrativo provinciale venga risolta in via parlamentare, o, comunque, sulla base di un progetto concreto, al quale non potrà mancare né la vigilanza né la collaborazione della rappresentanza fascista. 