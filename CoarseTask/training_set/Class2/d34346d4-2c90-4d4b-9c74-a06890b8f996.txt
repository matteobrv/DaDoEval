Si è avuto nel Senato, in sede di interpellanza, un dialogo tra interpellanti e Governo circa la questione dell’Alto Adige. Il dibattito dovette limitarsi a questi interlocutori, perché sulle interpellanze hanno la parola solo gl’interpellanti per chiedere e i rappresentanti del Governo per rispondere. Il «novum» fu l’intervento del senatore Credaro il quale parlò e come membro del Senato e come commissario del Governo, rinnovando la tradizione dei proconsoli che venivano nelle assemblee romane a difendere la loro politica: atto senza dubbio di onesta franchezza, ma, costituzionalmente parlando, strano assai, giacché converrebbe chiedersi che cosa sarebbe avvenuto se, oltre il senatore Credaro, commissario generale della Venezia Tridentina, avesse preso la parola anche il senatore Salata capo dell’ufficio centrale per le Nuove Provincie e se poi infine al capo responsabile del Governo, unico responsabile diretto in confronto del Parlamento, cioè all’on. Bonomi fosse toccato di modificare, attenuare, correggere o anche semplicemente ricalcare le dichiarazioni dell’uno o dell’altro. Per quest volta il trio venne evitato, ma anche il solo duetto è nuovo indice di quella incertezza di competenze che si rivela ormai troppo frequentemente quando si tratta delle cose nostre. Leggendo le parole del sen. Spirito , per il quale «l’on. Credaro chiese al Governo provvedimenti per richiamarlo (il Peratoner) al rispetto delle leggi, ma inutilmente» o leggendo le parole dello stesso Credaro non essere egli che umile esecutore delle direttive ministeriali o leggendo le altre dichiarazione nella replica dello stesso Credaro con cui egli, il Governatore, «vorrebbe che il Governo italiano stabilisse dei premi per gli impiegati italiani che si impadroniscono del tedesco al fine di rendere più facile le pratiche con gli abitanti tedeschi», e in tal riguardo «si associa al senatore Spirito nella domanda che siano anche ben remunerati», vien fatto di domandarsi: Ma insomma il senatore Credaro è sì o no, commissario generale della Venezia Tridentina, rappresenta qui o non rappresenta la politica del Governo? Se sì, come mai vi possono essere, in questioni importanti, delle direttive di governo che egli non condivida e delle quali non possa e debba assumere tutta la responsabilità? Come mai si possono dare degli strumenti ritenuti necessari per tale politica e che il commissario non chieda ed ottenga direttamente dal suo governo ma debba invocare attraverso una discussione del Senato? Ogni profano dovrà conchiudere per forza che qui la macchina delle responsabilità non funziona logicamente o non funziona affatto. Il profano non saprà dire ove il congegno sia più difettoso, ma l’incongruenza è manifesta; né tali conclusioni giovano a rafforzare l’autorità dello Stato, specie in confronto di popolazioni che dalla rigidezza passata non possono essere preparate ad accogliere con indulgente giudizio un così evidente relativismo politico. Detto questo troviamo inutile entrare nel merito della discussione. Non si sono dette delle gran novità, ma senza dubbio si sono dette anche cose molto giuste ed alcune altre che, senza essere molto esatte, si spiegano tuttavia colle giustificate preoccupazioni di ottimi patrioti. Ma – sia scritto in linea generale e senza particolare riflesso alcuno – quanta superficialità, quanta vacuità questa retorica senatoriale! Quanta ingenuità in quel senatore, il quale ha scoperto che Bolzano è città tedesca, ma che viceversa, se il Re vi fosse entrato, tutto il popolo avrebbe applaudito, quanto semplicismo in quel professore che invoca un provvedimento (energico si capisce) del Governo per imporre la bilinguità in tutti gli uffici e in tutte le scritte, in tutti gli esercizi pubblici, compresi gli alberghi… E come è balordo quel continuo cianciare del «Deutscher Verband», quasicchè invece di un’aperta alleanza di due partiti politici si tratti di una specie di massoneria pangermanista. Pare di leggere i giornali tirolesi di buona memoria, quando gettavano l’allarme sulle misteriose macchinazioni dell’«Irredenta»!! D’altro canto che dire del presidente del Consiglio, il quale vuol far tacere tutte le preoccupazioni colla presunta assicurazione di Toggenburg che ora i tedeschi sono disposti a riconoscere il buon diritto dell’Italia e a collaborare; e cioè a pochissimi giorni dalle rinnovate dichiarazioni di Reut- Nikolussi alla Camera – presente lo stesso Toggenburg – con cui, inneggiando alla liberazione dell’Irlanda, si invocava negli stessi termini la liberazione del «santo Tirolo»?! Ingannati o ingannatori? In ogni caso a tutti noi che, per troppo lunga comunanza di storia e di vita politica, dobbiamo conoscere uomini e cose più addentro di quello che non concedano a professori e letterati le peregrinazioni estive, codesto spettacolo non può che riuscire penoso e preoccupante. 