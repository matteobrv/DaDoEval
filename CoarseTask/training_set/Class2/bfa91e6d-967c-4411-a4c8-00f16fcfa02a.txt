Sabato sera, verso le 22, il paese di Sopramonte fu invaso da una trentina d’individui armati di rivoltella e manganello, che avevano lasciate le vetture automobili all’ingresso del villaggio. La maggior parte degli abitanti era già a letto o ritirata in casa. Con grida concitate e numerosi colpi di rivoltella in aria e contro le porte e le finestre la banda sparse subito il terrore in tutto il paese. Un giovanotto, certo Nardelli Giuseppe, che si trovava nella casa della fidanzata, uscito sul piazzale della chiesa, venne acciuffato da un manipolo di scalmanati, i quali gl’imposero d’indicar loro ove dimorasse il segretario comunale che, per essere socialista, è particolarmente inviso ai fascisti. Il giovanotto finse di accondiscendere alla loro pretesa e si accompagnò col manipolo, ma quando si trovò vicino alla casa di un suo zio certo Nardelli Faustino, si precipitò sulle scale, coll’intento di sfuggire ai suoi persecutori. Questi però lo raggiunsero e lo colpirono di bastonate, finché cadde a terra grondante sangue. Lo zio Faustino che era già coricato, alle urla del nipote accorse semivestito sul pianerottolo, ma la banda gli fu addosso e prima ancora che potesse pronunciare parola e comprendere di che si trattasse, lo colpirono ripetutamente con randelli e con una bottiglia trovata sul luogo, fratturandogli una costola e producendogli parecchie ferite al capo. Il povero vecchio, che ha 67 anni, cadde riverso sul terreno. Frattanto altri gruppi giravano per il paese, sparando all’impazzata, sparando contro le case e randellando quanti uomini e ragazzi non erano arrivati a scappare. I feriti a colpi di bastone sono circa una ventina. Abbiamo constatato coi nostri occhi che in qualche porta sono ancora conficcate le palle di rivoltella. Due colpi furono tirati contro la finestra di un stanza della casa Nardelli in piazza della chiesa. Le palle frantumarono i vetri e andarono a conficcarsi nel soffitto della stanza ove era coricata una giovane sposa che, in preda al più vivo terrore, si rifugiò nel cantuccio più riparato dell’alcova. Poco dopo un grosso manipolo della spedizione invadeva l’Albergo Vittoria. Nella saletta a pianterreno assieme ad alcuni di Sopramonte stava un gruppetto di forestieri, che erano venuti a pernottare a Sopramonte per far poi la salita del Bondone. Entrò prima uno della banda e poi, ad un suo segnale, si rovesciarono nella saletta alcuni randellatori che senz’altro si misero a menar le mani. Il primo colpito fu certo Agostini Giuseppe, detto Pasiel, maestro stradale, che ebbe gravi lacerazioni e contusioni alla testa e delle ammaccature alle braccia e alle mani; bastonate ebbe pure il sig. Ermanno Agostini che si trovava a Sopramonte a fare una revisione contabile del comune e ferite lacero-contuse alla testa un consigliere della Provincia che faceva parte del gruppo turista. Segata Silvio di Abramo venne colpito gravemente alla testa con una bottiglia. Gli invasori si sparsero poi nel piazzale sottostante ove si giocava a bocce. Rivoltella spianata, in alto le mani, perquisizioni personali e botte a tutto spiano. Finalmente, quando Dio volle, la banda se ne andò e il medico comunale Dott. Centi venne chiamato per i soccorsi d’urgenza. Egli si prestò con premuroso zelo a bendare e a fasciare. Senza contare le ammaccature e le lividure minori, egli dovette fare il seguente bilancio: Nardelli Giuseppe, lacerazioni alla testa, guaribili in 16 giorni. Nardelli Giusto, botte alla testa, guaribili in 10 giorni. Nardelli Faustino, d’anni 67, frattura alle costole, lacerazioni alla testa, guaribili in un periodo superiore ai 21 giorni. Segata Luigi di Agostino, lacerazioni alla testa, guaribili in 10 giorni. Agostini Ermanno, botte e lividure sotto i dieci giorni. Segata Cornelio di Bortolo, frattura dell’omero, 20 giorni. Mario Menestrina, Segata Federico, Girardi Augusto, Nardelli Valentino di Faustino che ebbero contusioni e lacerazioni meno gravi, guaribili sotto i dieci giorni. Bisogna notare che in questo elenco l’Agostini Giuseppe, il quale quando fu ridotto nel modo che abbiamo descritto, essendosi fatto riconoscere come inscritto ai sindacati fascisti, venne condotto da questi stessi a Trento e trasportato all’ospedale nella clinica del Dott. Gilli. Nel ritorno la spedizione compì un’altra bravura. Sul piano di Cadine, sulla strada di Sopramonte si imbatterono in certo Cainelli Riccardo, padre di tre figli, operaio nella fabbrica cementi di Trento, che rincasava dal lavoro. Vederlo ed essergli addosso fu tutt’uno. Egli porta ora sulla faccia, in diversi punti, larghe lividure e cicatrici di parecchie lacerazioni . 