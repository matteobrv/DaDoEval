II Il mio parere sulla proposta di trasferire la sede della Prefettura da Trento a Bolzano e di rettificare i confini della Venezia Tridentina» è presto esposto. Circa la decapitazione di Trento conterrò il sentimento del natio loco entro due citazioni d’indole generale, che le diranno il pensier mio. Il primo chiamato a deporre per la mia tesi è Gian Domenico Romagnosi il quale spero non valga nell’estimazione degli italiani per tocco da tabe localista. Scrive dunque il Romagnosi come non possa mai dirsi «civilmente posto, radicato e assicurato l’ordinamento fondamentale, se salva l’unità di direzione capitale, le genti non siano ripartite, con tutti i compatibili rami di attribuzioni, in gremii proporzionati di locale attivata, pei quali la individualità venga con l’opera impegnata nella società. Senza la quale dispensazione di politica fisiologica la nazionale attinta non si può dire fondata, assicurata come richiede l’organismo normale dello Stato, e meno poi che il vigore dovuto delle membra corrisponde a quello del capo, e possa reagire d’accordo a produrre una vita durevole, robusta e sicura». Ebbene, noi sosteniamo che il Trentino è un’individualità storica e vivente: a provarlo c’è tutta una letteratura dal Vannetti a Cesare Battisti. L’Alto Adige viceversa è un’espressione geografica che può vivere una vita provinciale solo congiungendosi in qualche forma colla permanente vitalità amministrativa del Trentino. Se è vero questo la questione del capoluogo è risolta. La seconda citazione è più pratica e più conclusiva. È di un illustre maestro di diritto amministrativo, il senatore Carlo Ferraris , nella sua opera sull’Amministrazione locale in Italia (Padova, 1920). E suona «Ma dove l’azione della storia si è più particolarmente da noi manifestata fu nella scelta dei rispettivi capoluoghi. Costituitosi il nuovo Regno si trovò una serie di città, le quali per le vicende dei secoli erano divenute come il centro naturale di un dato territorio; se anche non erano molto popolose, tuttavia per la somma d’interessi e di abitudini che si erano raccolte intorno ad esse, si dovette aver loro riguardo nella formazione delle circoscrizioni amministrative e costituirle come capoluoghi di provincia. Possiamo ricordare Siena, Arezzo, Ravenna, Benevento, Caserta, Mantova e molte altre. Per rispettare interessi costituiti fu persino conservata la piccola provincia di Porto Maurizio, frammento di quella di Nizza, cedute in parte alla Francia dopo la guerra del 1859. Questa varietà produce qualche inconveniente e rende più difficile per il legislatore la creazione degli ordinamenti amministrativi. Ma coloro, che elevano in proposito alti lamenti e vorrebbero radicali innovazioni, mostrano di ignorare che si tratta di un fenomeno inevitabile e che quelle innovazioni darebbero occasione ad inconvenienti anche peggiori. Quindi, se qualche ritocco potrà essere necessario ed anche giovevole, se si potranno anche mutare le circoscrizioni pei sevizi puramente governativi, bisognerà essere molto cauti nel toccare quelle che servono per l’amministrazione autonoma, quelle in cui si esplicano le libertà locali, tanto più degne di rispetto, quanto più profondamente sarà in esse impresso il carattere storico». In quanto alla rettifica, è certo che non è possibile nascondersi le ragioni che militano per un distacco dei distretti di Ampezzo, Livinallongo e forse di qualche altro. Ma non si dimentichino due criteri inderogabili: il primo che non bisogna indebolire la popolazione italiana della provincia a vantaggio della tedesca; il secondo che non è opportuno aggregare ad altre Provincie dei mandamenti, i quali non siano totalmente assimilati per la legislazione di diritto privato e pubblico e per il sistema tributario. Onde io penso che estesa una volta alle nuove Provincie la legge amministrativa del Regno, con quei temperamenti che verranno accolti, una più razionale rettifica di confini debba venir rimessa a quando il nuovo Governo intraprenderà e condurrà a termine quel lavoro che fu invocato da tanti anni, cioè un più razionale riparto delle circoscrizioni amministrative del Regno. Alcide De Gasperi Deputato al Parlamento. 