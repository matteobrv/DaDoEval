Roma, 26. […] Non facciamo della retorica! Scriviamo in questo momento netto e preciso il nostro pensiero. Nella immaginazione la legale annessione allo Stato italiano doveva essere per il nostro paese un termine: lasciare al di là di questa pietra miliare tanti stenti e tante sofferenze e portare al di qua una speranza ed una pace raggiunta, ecco il programma della nostra fantasia e del nostro cuore. Basta soprusi di stranieri, basta conflitti nazionali fra una minoranza esasperata nella difesa ed una maggioranza indurita dai secoli nell’offesa, via codesto microcosmo trentino in cui la struttura politica nazionale dello stato austriaco e le ragioni stesse della nostra tenace difesa ci avevano costretti, tagliandoci l’orizzonte. Spalanchiamo le finestre e gli usci, ch’entri a fiotti l’aria, la luce; e riposiamo finalmente gli animi travagliati nel porto tranquillo, sicuro della nostra nazione. La quiete del porto raggiunto, l’amplesso della madre ai figlioli che ritornano, il godimento d’un nuovo ordine politico-sociale che elevi a nuovi, prima insperabili, progressi, ecco le immagini che ritornavano e ritornano in ogni discorso augurale. Ebbene la Provvidenza ha invece voluto che l’annessione del Trentino all’Italia si compisse in uno dei momenti più procellosi che abbia mai attraversato la nostra nazione. Come concepire l’annessione quale un termine, piantato allo spartiacque di due epoche, se oggi la grande fiumana europea ha travolto tutti i termini, già straripa al di là di tutte le dighe, e la nostra Italia si dibatte tutta in mezzo a queste onde? In verità niente finisce oggi e niente incomincia; tutto scorre, come diceva il filosofo greco. Nessun porto in Europa è sicuro innanzi a questa bufera, a questo sommovimento generale che viene dal di sotto, coll’inesorabilità di un terribile e prolungato fenomeno sismico. La rivoluzione è passata prima violentissima nei paesi vinti e vi continua ancora i suoi sussulti. La Germania, l’Austria, paesi dell’ordine e della disciplina sono ancora un caos, l’una non senza segni di qualche ripresa, l’altra colle stigmate oramai della decadenza inevitabile. La fredda Inghilterra è percorsa dallo stesso fremito e la… Francia. La Francia, voi chiedete? Ne discorreremo, ma ad ogni modo, non dimenticate che la Francia la sua grande rivoluzione politica, agraria, sociale, l’ha già fatta. Così nessuna meraviglia che anche in Italia siamo entrati nel periodo rivoluzionario. Ed ecco che in questo momento storico ci affacciamo anche noi sulla soglia di casa col fardello delle nostre miserie e delle nostre speranze. Qual meraviglia che a qualche poverello si stringa il cuore e che questa giornata, pensata come tutta una gloria di sole, gli appaia come turbata da una nebbia fredda? Aggiungete le preoccupazioni della casetta propria. Giacché anche qui non è vero che i conflitti fra due nazioni siano terminati; non si avvera la speranza, l’ardente aspirazione nostra che i nostri giovani, liberi e sicuri da ogni conflitto con altri popoli, possano dedicare tutto il loro slancio ai progressi della nazione propria; e i rapporti italo-tedeschi sulla frontiera dello Stato italiano minacciano di diventare le palle di piombo per lo sviluppo politico economico del Trentino e forse un ostacolo grave a quella missione particolare che questi montanari potrebbero svolgere entro la nazione. E noi potremo continuare ad analizzare il sentimento che in questi giorni è in tutti coloro, e sono i più, che non hanno esuberanza di idealismo sentimentale o che si lasciano dominare da uno spirito di sincerità critica. Ebbene a costoro noi vogliamo dire una parola, nuda di ogni ornamento retorico, ma chiara come la verità. L’avvenimento che festeggiamo è un avvenimento secolare. Poteva capitare in un’ora più quieta, in un momento meno oscuro. Fortunati noi, se la nave su cui ci siamo salvati avesse potuto entrare in porto tranquilla! Invece siamo ancora in alto mare e ci dibattiamo fra i marosi; ma non è meno vero che questa nave fu il nostro salvamento, che questa nave è la nostra nave, su cui dovevamo arrivare da secoli e lontano dalla quale tante volte fummo rigettati per la prepotenza degli uomini. Il mondo è in tempesta, ma anche nella bufera il nostro posto è qui su questo ponte, colla nostra razza, a gareggiare di sforzi, di sacrifizi per condurre questa nostra santa bandiera a glorioso porto. Oggi in Italia echeggia il grido: Tutti gli uomini a bordo. Qual dolore, quale vergogna, se noi anche in questo momento decisivo, fossimo rimasti fuori a fare i mozzi su altre navi, condannate al disastro, perché l’acqua vi entrava ormai dappertutto. Eh lo sappiamo anche noi, ch’è triste, dopo tanto soffrire, dopo tanto aver sperata la tranquillità di un seno quieto, il vedersi ancora sballottati là fuori, in mezzo a contrastanti correnti! Ma è delle generazioni, come degli uomini. Alcune nascono e vivono in un’epoca che corre tranquilla come un fiume al suo delta, altre nascono al travaglio del cozzo storico. Ognuna deve assumere tranquillamente e coraggiosamente il suo compito. Per noi oggi è una festa in anticipo. I padri fanno festa per i loro figlioli. Ammettiamolo pure: tutti coloro che si attendevano di poter combinare oggi un tripudio di consolazioni momentanee si sono illusi. La festa riguarda la grande epoca che comincia, non la nostra giornata. La nostra giornata? Passerà come un lampo. Di che ci meravigliamo noi che abbiamo vissuto la lunga guerra? Non abbiamo ancora capito che sotto il gran maglio delle forze umane Dio sta forgiando le basi dei nuovi secoli? E non abbiamo fede che da questa officina esca la nuova armatura d’Italia? Dio! La sua mano provvidenziale nella storia, ecco il pensiero che vorremmo dominasse nelle giornate della celebrazione. È solo questa grande fede che vi afferra nei momenti dello scoramento, e vi solleva con braccio onnipotente nella sfera dell’ideale. Ricordate il Recessional del Kipling ? Questo poeta della forza inglese, questo cantore dell’imperialismo britannico, descrive sì tutte le energie naturali della razza e canta le conquiste britanniche nel mondo, ma il suo inno più solenne, l’inno conclusivo, in occasione delle feste per il giubileo della regina, lo riserverà non alle flotte di tutti i mari raccolte al Tamigi, non alle rappresentanze di tutti i popoli e tutte le razze dell’universo venute ad omaggiare l’imperatrice dell’immenso impero coloniale, ma al momento sacro e misterioso, in cui receduti i celebranti dall’altare della cattedrale di Westminster, la folla, questa rappresentanza genuina dei nuovi romani, innalza la sua preghiera a Dio, padre di tutti e governatore del mondo e riconosce in Lui il fattore dei suoi destini mentre l’organo della celebre abbazia colla sua maestosa sonata supera gli spari delle salve ed il sibilo delle sirene. Il canto della redenzione, intesa così nell’ordine della storia, è il Tedeum, quel Tedeum che nel duomo di Strasburgo cantarono credenti come Foch e non praticanti come Clemenceau, come Millerand, come Jonnart , tutta gente che nei momenti decisivi della nazione, qualunque siano state le loro convinzioni personali si sentono ricondotti dal genio della loro stirpe a rinnovare la loro fede in quel Dio che animò Giovanna d’Arco. Così va sentita la storia, così sopratutto essa va predicata al popolo, così vanno celebrati gli avvenimenti, se l’altezza del loro significato debba attrarre gli attori e spettatori fuori delle più o meno liete contingenze quotidiane, nella visione feconda dell’avvenire della patria. 