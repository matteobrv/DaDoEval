Il principio che si farà strada a traverso le presenti agitazioni è che il personale venga chiamato a collaborare mediante propri delegati alla regolazione della prammatiche di servizio – come usavamo dire fin qui – ed in genere alla riforma dell’amministrazione. Il principio è giusto o meglio è di pratica utilità. Se ciò vale per l’amministrazione in genere, a maggior ragione si può invocare questo principio per le nuove provincie in cui si tratta di trasformare tutta l’amministrazione, adottando certi temperamenti di assaggio e mantenendo quanto di buono è rimasto dell’amministrazione cessata. Nell’interesse del pubblico ed anche dei funzionari noi cogliamo quindi l’occasione per insistere nuovamente sulla necessità che il personale del cessato regime venga chiamato a nominare dei delegati i quali assieme ai rappresentanti del governo preparino la regolazione definitiva sia riguardo ai diritti ed alle funzioni degli impiegati stessi, sia riguardo alla gestione di fronte al pubblico. In particolare la regolazione definitiva del personale ferroviario, assunto dalle vecchie gestioni, la sistemazione del servizio postale, l’ordinamento degli uffici tecnici, forestali ed agrari, la organizzazione degli uffici scolastici e delle scuole, la riforma delle amministrazioni dipendenti dai ministeri delle finanze e del tesoro, l’incardinamento dei nostri uffici nell’amministrazione politica ecc. non devono né possono venir attuati senza la valida collaborazione dei nostri funzionari. E poiché l’ufficio centrale di Roma sembra che tardi assai a iniziare tale lavoro, che è uno dei suoi primi compiti, riteniamo che l’iniziativa debba partire da Trento. I capi dei singoli dicasteri facciano in tal riguardo delle formali proposte. Non dubitiamo che il commissario generale vorrà per conto suo appoggiarle. È anche questo il mezzo più efficace e più pratico per coordinare delle forze che ora possono sfogarsi solo nella critica, allo scopo a cui tutti dobbiamo tendere, cioè ad un assetto della nostra amministrazione che possa soddisfare e pubblico e funzionari. È ben naturale che con ciò non si vuole far rinunzia all’influsso costituzionale che dev’essere riservato a tutti i cittadini in funzione di elettori, nel deliberare riforme o modificazioni che implicano gl’interessi del pubblico. Ma anche in tale riguardo noi abbiamo tanta fiducia nei nostri funzionari, che possiamo tranquillamente augurarci ch’essi nello studio e nella preparazione delle riforme abbiano la possibilità di dare con tutta franchezza il loro parere. 