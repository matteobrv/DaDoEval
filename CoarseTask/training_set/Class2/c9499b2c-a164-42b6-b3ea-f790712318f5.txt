Legislazione tumultuaria. – Politica Credaro, Salata o Mosconi, ma non politica di Governo. – Assenza del Ministero Facta. – La questione linguistica e quella amministrativa. – Gli organi per la sistemazione delle Nuove Province. – Ultimo termine per la loro prova. Il decreto legge Corbino, i provvedimenti deliberati e poi sospesi, dell’autorità ecclesiastica circa una nuova e provvisoria distrettuazione delle diocesi di Trento e Bressanone, la forma e il carattere eccezionale del recentissimo decreto Credaro che regola parte del problema linguistico dell’Alto Adige «per ragioni d’ordine pubblico» sono tutti fatti politici i quali comprovano che nella politica del Governo in confronto dei cittadini italiani di lingua tedesca manca qualsiasi linea unitaria e direttiva. Non intendiamo oggi entrare nel merito della questione né lumeggiare le disposizioni prese dal punto di vista della legislazione vigente. Specie ques’ultimo esame ci parrebbe superfluo, quando è anche troppo chiaro che tutti i provvedimenti presi emanano non da un programma politico amministrativo del Governo, ma dal presentarsi volta a volta di stati di necessità ai quali si fa fronte con espedienti più o meno duraturi e – de lege lata – più o meno giustificabili, e tuttavia, politicamente, forse inevitabili. È ora però di ripetere quello che abbiamo rilevato invano altre volte: il governo centrale deve avere un programma per governare l’Alto Adige ed in genere i territori d’altra lingua e questo programma deve sistematicamente attuare. Sembra strano, sembra assurdo che si debba reclamare, a quattr’anni dall’annessione, che il Governo sappia e dica quello che vuol fare in Alto Adige; ma purtroppo, quando si consideri lo stato di convulsione in cui, perdurando il primo periodo postbellico, si dibatte ancora la politica italiana, l’assurdo appare meno lontano dalla logica delle possibilità. I governi si sono succeduti rapidamente, assillati, travagliati, compulsi da avvenimenti interni ed esteri di gravità straordinaria: dalla conferenza di Parigi al trattato di Rapallo, dalla questione di Fiume all’occupazione delle fabbriche, dalla minacciata rivoluzione bolscevica alla logorante e sanguinosa guerriglia civile fascista e comunista. In verità, quando nonostante i più disperati tentativi non sembrava per lungo tempo possibile liquidare, senza il cannone, l’impresa di Fiume e sul Carnaro si stavano di fronte eserciti fratelli, gli uni contro gli altri armati, la situazione al confine alpino, malgrado le verbali ostilità del «Deutscher Verband», potè sembrare al paragone, una situazione ideale. E quando tutto il resto d’Italia era in fiamme per l’occupazione delle fabbriche e gli atti prerivoluzionari che l’accompagnarono, quando in tutta l’Alta Italia imperversava in città e in campagna il terrore rosso, agli uomini di stato e ai parlamentari in villeggiatura l’Alto Adige dovette apparire come un cantuccio idilliaco ove, nonostante le filippiche del Nicolussi e gli attacchi del Tiroler l’ordine non era turbato, la gerarchia veniva rispettata, l’autorità circondata più che d’obbedienza, d’ossequio. La stessa impressione si manterrà, anzi si acuirà più tardi nel periodo della reazione fascista. Quando un Governo non è in grado (se per ragioni intrinseche o estrinseche qui non conta) di ostacolare la costituzione di una milizia di partito e non ha la forza d’impedire le mobilitazioni regionali o generali, l’occupazione di municipi e d’intere città, di punire comecchessia gl’incendi e le devastazioni e ogni domenica o meglio ogni giorno… la cronaca di buona parte delle provincie italiane riferisce di scontri, di rivoltellate, d’uccisioni, talvolta organizzate, quasi sempre impunite, può ben darsi che un tale governo non sia il meglio disposto a valutare adeguatamente il caso Peratoner e del municipio di Bolzano, la questione della Ladinia o quella delle tabelle bilingui nell’Alto Adige. Concediamo anche un’altra attenuante, che a un Governo cioè il quale ha tutto da sistemare, dalle finanze dello Stato che si trovano in condizioni veramente allarmanti per la nostra vita economica, alle 60 Provincie e ai tanti comuni delle quali e dei quali molte centinaia non possono funzionare e molte centinaia non sono retti che provvisoriamente da commissari regi o prefettizi, la cosidetta sistemazione delle Nuove Provincie non debba apparire come la sistemazione più importante e più urgente. Tuttavia premesso tutto questo, affinché non ci si possano imputare errori di prospettiva, torniamo ad affermare l’urgenza che il Governo centrale risolva, secondo criteri direttivi generali, le questioni degli allogeni e quelle che con tale problema politico-nazionale vanno connesse; e ciò per non essere trascinato a soluzioni tumultuarie, imposte da interventi di partiti o di forze illegali all’interno, o più tardi, forse da ragioni di politica estera; ma sovratutto allo scopo e col proposito di coordinare e subordinare ogni provvedimento alle meta irriducibile che dev’essere: guadagnare alla causa dello Stato italiano gli spiriti ora ostili o indifferenti, ottenendo l’attaccamento di una parte della popolazione, già predisposta, e dall’altra un rationabile obsequium. Ora i provvedimenti che s’impongono sono di due categorie: l’una riguarda solo o precipuamente l’amministrazione dello Stato, come a dire, la lingua d’uso negli uffici erariali, la circoscrizione e la distrettuazione politica; l’altra riguarda le amministrazioni autonome, cioè la Provincia e i Comuni. Tutti comprendono però che fra l’una e l’altra categoria corrono parecchie interferenze e sussiste una certa interdipendenza. Non è detto tuttavia che non si possa procedere alla sistemazione provvisoria o definitiva per gradi, ed è noto, a mo’ d’esempio che il ministro Bonomi fu presso a deliberare notevoli ritocchi alla distrettuazione politica con speciale riguardo alla zona mista e alla Ladinia, distrettuazione che poi rimase fra le tante cose sospese del primo Ministero Facta. E tuttavia appariva necessario, proprio per regolare l’uso delle lingue, che si fossero prima nettamente individuate le due diverse zone dell’Alto Adige, le quali – se si fa astrazione dalle due maggiori città – possono venir circoscritte anche da una linea territoriale. Ma il Ministero Facta nella trascuranza e svalutazione dei nostri problemi di sistemazione ha superato di gran lunga i ministeri precedenti. Mentre con Giolitti e Bonomi, riaffermati i criteri autonomistici, si era almeno creato il meccanismo provvisorio delle commissioni consultive con lo scopo fondamentale di elaborare uno statuto definitivo per le amministrazioni provinciali e comunali delle Nuove Provincie, con Facta, le cui personali attitudini di governo furono assorbite, prima dalla conferenza di Genova, poi dal conflitto fascista, l’assenteismo di una direttiva di Governo divenne ancora più palese. Non è davvero che sieno mancate sollecitazioni e pressioni da parte dei deputati. Chi non ricorda che nella lunghissima crisi il partito popolare pose fra i suoi postulati capitali una più energica cura delle Nuove Provincie che avrebbero dovuto avere un rappresentante entro il Consiglio dei ministri, sia come ministro, sia come commissario? Chi non ricorda che tale postulato aveva prospettiva d’essere accolto tanto da De Nicola quanto da Orlando; ma che non trovò grazia invece presso Facta il quale per ragioni che riguardavano le persone, ma più per le obiezioni avanzate dai commissari generali, s’ostinò a lasciar prima scoperto il dicastero delle Terre Liberate, per mettervi poi Maggiorino Ferraris ? Il partito popolare si battè disinteressatamente per questo postulato che voleva dire «regolare e definire le questioni delle Nuove Provincie» ma dopo la lunga crisi, esaurito nella lotta impegnata e vinta contro Giolitti dovette accontentarsi di una mezza misura, cioè della partecipazione dell’attuale capo dell’Ufficio centrale ai consigli dei ministri, quando vi venissero trattate le nostre questioni. Se tuttavia questa misura fosse stata applicata con intensità e con conseguenza, se a tempo e a luogo si fossero sentiti anche i commissari generali, l’opera di adattamento alla legislazione italiana sarebbe ben più avanzata. Non vogliamo negare che non si sia fatto parecchio per quanto riguarda la legislazione generale: i decreti di applicazione si assommano già cogli ultimi, deliberati recentissimamente, a parecchie centinai. «Ma le questioni delicate e grosse non si sono affrontate». Sovratutto non è intervenuto alcun accordo fra commissari, Ufficio centrale e presidente del Consiglio per stabilire una linea di condotta di cui il Governo «voglia assumere solidalmente» la responsabilità. Ora se v’ha un campo, in cui il fare o il non fare è colpa o merito del Governo è proprio quello delle Nuove Provincie, ove il decreto legge è norma legittima accettata e la deliberazione parlamentare appena eccezione. Per questo furono create – accanto all’Ufficio centrale e ai Commissariati – le commissioni consultive. Siamo già prossimi a proclamare l’insuccesso di tale sistema? Vogliamo sperare di no: tuttavia non v’ha dubbio che il sistema passerà ora la prova del fuoco. L’Ufficio centrale è stato invitato dalla riunione del giugno della Commissione consultiva a elaborare e presentare un progetto di sistemazione amministrativa delle Nuove Provincie sulla base del mantenimento della parte essenziale delle autonomie, inquadrate nella legge provinciale e comunale del Regno. Il capo dell’Ufficio, sentito prima il presidente del Consiglio, si dichiarò autorizzato a promettere la presentazione di tale progetto nei primi mesi autunnali. Ebbene bisogna assolutamente che tale progetto venga, che si discuta e che si deliberi, a scanso di lasciar passare l’ultimo termine che appaia ancora utile. Se l’accordo fra i partiti e soprattutto fra le due nazionalità interverrà, tanto meglio; se non verrà, il Governo dovrà agire per responsabilità propria. In questo stesso momento, se per disavventura, i problemi linguistici e di distrettuazione politica, non saranno ancora risolti, converrà risolverli per forza e nessun’altra dilazione sarà possibile. Che se anche l’autunno dovesse passare infruttuoso, la deputazione delle Nuove Provincie dovrebbe appellarsi alla Camera e chiedere al Parlamento di avocare a sé una sistemazione per la quale furono creati tanti organi che poi si sarebbero dimostrati incapaci o non atti a dare alle N. P. quell’assetto che fu invocato dalle loro popolazioni, promesso solennemente da parecchi governi e garantito dalle leggi di annessione. Questa nuova via sarebbe resa più agevole dall’ultima riforma delle commissioni parlamentari permanenti, la quale ha creato la commissione XII assegnandole non solo gli affari del Ministero delle Terre Liberate, ma anche quelli dell’Ufficio centrale per le Nuove Provincie. 