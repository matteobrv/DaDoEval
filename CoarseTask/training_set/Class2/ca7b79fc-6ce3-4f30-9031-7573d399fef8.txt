La Consulta ha insistito ripetutamente su due necessità assolute della nostra vita sociale: l’una è quella di creare un organismo tecnico per la ricostruzione della zona devastata, e l’altra di mettere a disposizione dei nostri uffici tecnici civili esistenti (ufficio provinciale, ufficio regolazione torrenti, ufficio per le operazioni agrarie) rafforzati eventualmente da organi governativi una dotazione di una ventina di milioni per i lavori pubblici urgenti. A mano a mano che si avvicina la data della smobilitazione, queste due necessità imprescindibili, rimanendo insoddisfatte, assumono un carattere di grave minaccia sociale. Noi ci domandiamo, per non toccare che un lato della questione, che cosa sarà delle decine di migliaia di lavoratori, occupati ora dal genio militare nella riattazione e regolazione delle strade, in lavori relativamente leggeri e altamente retribuiti, allora che il genio militare avrà finito il suo compito. Noi ci chiediamo quando si procederà alla ricostruzione delle case, rispettivamente alla loro riattazione se, cessato il governo militare, non subentrerà immediatamente un organismo civile, il quale si sia preparato per il suo compito coll’organizzare lo sfruttamento delle materie prime. Speravamo che in seguito alle reiterate insistenze del paese, qualcuno a Padova o a Roma si occupasse sul serio del problema, sentisse il bisogno di studiarlo sul luogo assieme ai nostri rappresentanti ed ai nostri tecnici e ne avviasse la soluzione. Si è risposto invece coll’indifferenza e col silenzio. C’è qualche cosa di esasperante in codesto mutismo burocratico, qualche cosa che ci serra la gola. Noi non ci nascondiamo che codesta paralisi è fenomeno non solo italiano ma europeo, perché abbiamo letto nella stampa francese in questo riguardo dei lagni più forti dei nostri. Sappiamo concedere anche tutte le attenuanti che derivano da una situazione politica, imbarazzante e complicata; ma infine, dopo tanti mesi, è ora d’uscirne assolutamente! Abbiamo letto un decreto dei primi del mese scorso (8 giugno) che autorizza il ministro dei lavori pubblici a spendere 27 milioni per lavori stradali nelle terre liberate e per concedere alle provincie, ai comuni, ai consorzi stradali sussidi fino al 50 per cento della spesa che abbiano sostenuto o sostengono per straordinarie riparazioni di loro strade gravemente danneggiate dalla guerra. Noi ci chiediamo perché non è possibile che si dedichi un congruo importo anche ai lavori trentini, valendosi, sia pure sotto il più rigoroso controllo del governo, delle forze tecniche locali, e sovvenzionando le iniziative della provincia, dei comuni e dei consorzi. Abbiamo un programma concreto di lavori che non sopportano dilazioni, abbiamo i tecnici per dirigerli, gli enti autonomi locali per farli eseguire, e lo Stato non comprende la convenienza di dedicare a questa sana ripresa della nostra vita economica alcuni pochi di quei milioni che vengono sperperati in altro modo anche nella nostra regione? In quanto al secondo nostro postulato, che cosa domandiamo noi infine se non la creazione di un organismo analogo a quello istituito nel Veneto? A Treviso, com’è noto, è stato istituito il comitato governativo per la ricostruzione presieduto dal sottosegretario del ministero delle Terre liberate, e costituito dai delegati dei ministri dell’Interno, dei LL.PP., della Guerra, del Tesoro, delle Terre liberate. A questo comitato governativo spetta di coordinare l’opera dei comitati provinciali, istituiti già con un decreto precedente e composti del prefetto, di due ufficiali superiori, dell’ingegnere capo del genio civile, del presidente della deputazione provinciale e di due sindaci di comuni danneggiati nominati dal governo. Diciamo subito che tale organizzazione non va copiata letteralmente. Per noi un comitato governativo costituito di alti funzionari ministeriali e presieduto da un viceministro è un aeropago troppo in alto nei cieli della burocrazia perché vi possiamo o vogliamo aspirare. D’altro canto non ci potremmo accontentare nemmeno di un comitato provinciale, bench’esso sia costituito più democraticamente e ciò perché le sue attribuzioni sono assai limitate in confronto del comitato governativo ch’è la seconda istanza. Si rilevi che nemmeno il comitato di Treviso può approvare un lavoro di ricostruzione, la cui spesa superi 300 mila corone! Ci vuole in tal caso il ministero dei LL.PP. Cosicché se nel Trentino avessimo un comitato provinciale, esso dovrebbe sottoporre al comitato di Treviso ogni e qualsiasi lavoro per l’approvazione, la quale viceversa verrebbe rimessa a Roma quando si trattasse di un lavoro superiore alle 300 mila corone! Anche qui noi dobbiamo esigere il decentramento. A parer nostro il comitato o l’ufficio trentino dovrebbe comporsi di burocratici e di rappresentanti locali (a elezioni fatte dovrebbe essere il consiglio provinciale che nomina questi ultimi) e le sue attribuzioni dovrebbero essere, per quanto riguarda la spesa, assai più larghe di quelle concesse al comitato di Treviso. Non vi pare assurdo che per costruire una diecina di baracche (350-400 mila corone) si debba chiedere il permesso al consiglio superiore presso il ministero dei LL.PP? Ma allora che fare di codesto organo intermedio, il quale minaccerebbe di riassumere a sua volta la funzione d’imbuto che viene rimproverata al segretariato di Padova? A parte il limite della spesa, le attribuzioni del comitato governativo, corrispondono, se non c’inganniamo, alle esigenze dell’opera che è chiamato a compiere. Esso provvede infatti a carico dello Stato: a) alla costruzione di ricoveri stabili e provvisori (baracche); b) all’esecuzione delle indispensabili opere igieniche e complementari, nonché alla demolizione e al puntellamento degli edifici pericolanti e allo sgombero delle aree pubbliche; c) all’esecuzione dei piani regolatori; d) alla ricostruzione e riparazione delle opere d’interesse provinciale, comunale e d’istituzioni pubbliche di beneficenza, in quanto non vi provvedano direttamente tali istituti locali, nel qual caso il ministero del Tesoro rifonderebbe ad essi la spesa. Il comitato istituisce inoltre dei magazzini di materiale da costruzione, da cedersi agli enti locali o ai privati, valendosi anche del materiale ricuperato in conseguenza della smobilitazione. All’uopo il ministro per le terre liberate nomina un proprio delegato presso l’ufficio di ricupero o smobilitazione, il quale delegato avrà diritto di prelazione su qualunque altro acquirente. Il comitato inoltre può assumere la gestione diretta degli stabilimenti, impianti, teleferiche, decauvilles e simili, che fanno parte ora dell’organizzazione militare. Programma, come si vede, vasto ed esauriente, al quale non vengono lesinati i mezzi per l’attuazione. Nel decreto dell’8 giugno, 80 milioni sono previsti per le opere di cui alle lettere a) e b), 10 milioni per i piani regolatori, 40 milioni per le costruzioni pubbliche, 20 milioni per i magazzini e così via. Noi non sappiamo come quest’organismo, che noi abbiamo descritto, tal quale appare dagli atti ufficiali, funzioni in pratica. Ma è certo che toltine varii difetti, di cui alcuni saltano all’occhio e adattato al nostro assetto amministrativo, qualche cosa di analogo va creato assolutamente anche da noi e che è ora e tempo oramai che vi si pensi con tutta sollecitudine. 