L’amministrazione provinciale autonoma ha constatato esistere in diversi comuni trentini – e in particolare nei maggiori – una forte tendenza delle attuali rappresentanze comunali a scaricarsi di ogni responsabilità e a dare le proprie dimissioni, rendendo così inevitabile per il rispettivo comune la nomina di un amministratore ufficioso. Una tale tendenza riesce psicologicamente spiegabile se si tiene conto della circostanza che il periodo di funzione delle rappresentanze comunali è da vario tempo decorso, e mentre esse sono state elette in base ad un regolamento elettorale che certo punto corrisponde allo spirito dei tempi. Riesce quindi perfettamente comprensibile il desiderio delle rappresentanze comunali di poter quanto prima abbandonare il loro posto e quindi anche in ispecie di vedere al più presto introdotto un nuovo regolamento elettorale comunale che dia modo di procedere senza ritardo a nuove elezioni. E senza dubbio da parte dei fattori competenti e in particolare anche da parte di questa Amministrazione provinciale si cercherà di adoperarsi con ogni cura perché ciò avvenga al più presto. Nel frattempo però è necessario che le attuali rappresentanze comunali si armino di pazienza e costanza e rimangano ulteriormente in funzione. La Amministrazione provinciale deve richiamare l’attenzione dei comuni al fatto che dimissioni delle rappresentanze comunali possono avere delle conseguenze molto dannose. La Amministrazione provinciale manca cioè di persone adatte cui essa possa – di concerto col Commissariato generale – affidare con piena tranquillità l’amministrazione ufficiosa dei singoli comuni. Se in un caso determinato, in riguardo a condizioni affatto eccezionali, la Amministrazione si è privata per qualche settimana di uno dei suoi migliori funzionari per affidargli una molto importante gestione comunale, un simile provvedimento non potrebbe punto essere ripetuto. E se non vi è a disposizione personale adatto per le amministrazioni comunali ufficiose, i comuni in cui viene sciolta la rappresentanza comunale corrono il rischio che la rispettiva gestione sia per necessità affidata a persona non adatta e che ne derivino dei gravi guai; e questo tanto più in quanto che le persone del Comune e che conoscono quindi da vicino le sue condizioni e i suoi bisogni si rifiutano di frequente di assumere la rispettiva amministrazione la quale deve perciò venire data a persona del tutto estranea al Comune. La Amministrazione provinciale non può quindi che raccomandare vivamente alle attuali Rappresentanze dei comuni di adattarsi ancor per quel periodo di tempo sperabilmente che sarà necessario all’onere loro incombente senza provocare crisi le quali potrebbero in singoli casi riuscire perniciose. 