Con la seduta di sabato la Commissione ha fissato ormai definitivamente i caposaldi della riforma; e li ha fissati peggiorandone ancora la struttura e rifiutandosi di aderire a qualsiasi temperamento suggerito dai commissari della minoranza. Parecchi rappresentanti della maggioranza, tra i quali Giolitti e Orlando, avevano rilevato nella seduta antecedente che una maggioranza di 3/5 dei seggi (321) era più che sufficiente per garantire il così detto governo forte e stabile. La stessa maggioranza però, dal punto di vista egoistico di partito, aveva interesse ad escludere qualsiasi gioco di preferenze nella lista di maggioranza. Il «Giornale d’Italia», da molti giorni, aveva gettato l’allarme contro l’art. 84 ter e rispettivamente contro l’art 52, che prevedevano da parte della maggioranza la presentazione di una lista di 5/6 dei seggi (445) coll’effetto che 89 di essi, in forza dell’atto elettorale, sarebbero caduti. Il giornale temeva che questi 89 sarebbero stati i liberali «imbarcati» per ragioni di opportunità nel listino ministeriale, e che poi, col gioco delle preferenze, sarebbero rimasti a terra per la pressione fascista (Oh, la fiducia dei leali collaborazionisti!…). Quando perciò l’on. Acerbo a nome del Governo rispose dichiarando di non insistere sopra la presentazione dei 5/6, i liberali, compreso l’on. Giolitti, s’affrettarono ad accogliere anche la maggioranza dei 2/3 che pure avevano ritenuta eccessiva. E si fecero scrupolo dei risultati cui avrebbe condotto la «rigidità» della lista che porta proprio a quella conseguenza che, accennata giorni sono dal «Giornale d’Italia» sembrò una enormità: cioè che in ciascuna regione d’Italia qualunque sia la proporzione dei voti, e anche nel caso che i fascisti abbiano ottenuto una votazione minima, due terzi dei seggi sono previamente infeudati alla lista governativa. Anche i costituzionalisti, come l’on. Orlando il quale ebbe scrupolo di votare per la obbligatorietà della candidatura in due circoscrizioni dal punto di vista di una maggiore libertà d’iniziativa per gli elettori, trovano, sembra, compatibilissimo coi loro principii, che la maggior parte dei seggi di una data regione siano completamente sottratti alla libera decisione della massa elettorale. Le conseguenze politiche di questo predominio elettorale prestabilito in eguale misura per tutte le regioni riserveranno gravissime conseguenze in tutti i rapporti della vita locale. Siamo proprio molto lontani anche da quell’uninominalismo che i liberali esaltano come il rapporto migliore fra eletti ed elettori! Si sarebbe dovuto sperare che la maggioranza sistematasi così con una «legge di comodo» – come l’ebbe a definire un commissario della minoranza – avrebbe fatto delle concessioni almeno per quanto riguarda la ripartizione dei 178 mandati rimasti a disposizione degli elettori. Ma invece la maggioranza respinse la proposta di introdurre anche per le minoranze il quoziente nazionale che avrebbe permessa una ripartizione dei «resti» fra le liste di minoranza; e la stessa maggioranza impose anche al di là degli stessi desideri del Governo, le tre preferenze le quali, mentre non turbano affatto la lista rigida di maggioranza, riservano i loro effetti dannosi per la attribuzione dei seggi alle minoranze. Così la riforma risulta ancora più indigeribile e si allontana da qualsiasi criterio di razionalità. È bene rilevare ancora una volta che di fronte a tanta intransigenza parecchi commissari della minoranza, specie i popolari, non si irrigidirono nella difesa del sistema vigente, ma suggerirono ripetutamente diversi progetti, che pur salvando le basi fondamentali della giustizia rappresentativa – o almeno non discostandovisi di troppo – garantissero la formazione di una maggioranza parlamentare. Il sistema amministrativo del 1920 col progetto Ambrosini meritavano pure una migliore considerazione da una commissione che non fosse presa da panico o non fosse preoccupata di salvare certe situazioni locali o regionali. Ma tant’è; se la Camera seguirà i suoi rappresentanti nella commissione, è destino che l’Italia abbia un sistema elettorale – unico al mondo – che rappresenti una rivoluzione parlamentare costituzionale. La Camera aderirà davvero a tale riforma e delibererà, articolo per articolo, tale rivoluzione? Speriamo che non sia, ma se così fosse, rimaniamo dell’opinione che se le rivoluzioni si possono – e talvolta si debbono – subire, giammai, in quanto contraddicono ai propri principi, sia lecito autorizzarle col proprio voto e coprirle colla propria responsabilità. 