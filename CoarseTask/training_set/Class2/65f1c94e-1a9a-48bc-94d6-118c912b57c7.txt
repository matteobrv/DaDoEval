Dal congresso delle «forze liberali-democratiche», come si è convenuto di chiamarle, chiusosi a Roma ier l’altro, molti giornali si ripromettono la formulazione di un grande partito che riunendo sulla base di un unico programma le varie frazioni e fazioni liberali, conferisca alle stesse unità d’indirizzo e disciplina d’azione. Il prossimo avvenire dimostrerà quanta verità oppure quante illusioni contengano gli inni profetici acclamati al nuovo Ercole che torna a vagire sotto i veli promettenti della vecchia culla rabberciata. Noi, che abbiamo sempre preferito aver di fronte partiti ben definiti e programmi precisi, non ci dorremo se le correnti divaganti della borghesia liberale, alimentata finora da programmi equivoci e da ambiziosi personalismi, si sapranno incanalare decisamente verso una meta stabile e sicura. Potremo trovare nel nuovo partito una tale collaborazione per tradurre in atto quei punti del programma nostro che coincidono con postulati determinati del programma liberale democratico; e dove lo spirito e l’atteggiamento ideale dello stesso si troverà in opposizione allo spirito nostro, tanto più aperta e leale sarà la lotta. Il congresso, a dir vero, non ha dimostrato – lo confessano i giornali amici – nessuna profondità di idee nuove né alcuna salda preparazione a creare una compagine sicura di partito. La frase nazionalista copriva ripetutamente il moto dei concetti; e la evidente preoccupazione elettorale, nell’imminenza della battaglia delle urne, non è stata certo propizia ad un’analisi spregiudicata della situazione reale e ad una aperta dichiarazione delle nuove finalità politiche che il partito si propone. S’aggiungeva la difficoltà insormontabile di conciliare, entro le linee ancora incerte di una discussione programmatica, forze e indirizzi per natura e per consuetudine tra sé contrastanti, e di mettere d’accordo conservatori e fascisti, agrari e nazionalisti, democratici puri con non meno puri liberali. I quindici punti dell’ordine del giorno, votato all’unanimità, in cui sono tracciate le linee essenziali del programma liberale democratico, risentono necessariamente dell’ambiente incerto e discorde da cui sono scaturiti; e nella loro vaghezza e imprecisione, lasciano intendere troppe più cose di quelle che dicono in realtà, e ammettono interpretazioni tali da accontentare i gusti più opposti e diversi. Ma conviene tuttavia notare con sodisfazione che il partito liberale democratico (la denominazione fu accettata non senza molte e fondate opposizioni), nel suo sforzo di adattarsi, a modo suo, alle necessità politiche dei tempi nuovi, ha fatto sue alcune delle idee di riforme che ormai dominano col loro spirito tutta la vita italiana, ed ha assunto per questo riguardo un indirizzo, che se sarà mantenuto con lealtà e con fede, potrà dare buon frutto. Ha accettato per esempio, quantunque con qualche riserva e non certo con la energia di convinzione con cui l’ha posto, per primo, sulla sua bandiera il partito popolare, il concetto del decentramento organico dell’attività statale; e chi ricorda come il liberalismo passato abbia sempre rafforzato e difeso il centralismo statale nella forma più assoluta, non potrà disconoscere il progresso che anche i liberali hanno fatto su questo campo. Sta il fatto la parola «decentramento» lanciata dal partito popolare nella discussione politica non come una semplice frase di effetto, ma come l’esponente di una visione amministrativa profondamente radicata nella necessità storica e sociale, ha oggi scosso tutte le classi della nazione; e ignorarla e disconoscerla non è più permesso nemmeno ai liberali se pur vogliono vivere la realtà politica dell’oggi. Vedremo poi con quali metodi e con quale estensione i liberali democraticizzati daranno opera ad effettuare l’aspirazione del decentramento, e fino a qual punto l’assolutismo statale da essi sostenuto in tempo non lontano permetterà loro di procedere. Un altro punto di cui possiamo compiacerci che sia stato incluso nel programma del nuovo partito è quello che riguarda la difesa della famiglia. Ma poiché è ardente ancora la questione del divorzio proposto recentemente al parlamento, e nel congresso non mancavano gli elementi settari e massonici di solito non alieni da velleità divorzistiche, avremmo voluto veder precisato l’atteggiamento del partito con una dichiarazione meno vaga; e avremmo voluto sapere come i liberali intendano, nell’attività legislativa e politica, difendere, sul serio, la famiglia. Così il punto 13 che reclama la educazione della gioventù e la prevenzione della delinquenza minorile, contiene un postulato che in sostanza è accettato da tutti i partiti; ma quando si tratta di passare dalla vaghezza di una enunciazione generica alla definizione dei provvedimenti da adottare e dei metodi da seguire, allora ogni partito ha un proprio metodo e una propria tendenza particolare che sta perfino in contrasto con quella degli altri partiti. L’educazione liberale è cosa nota; ad essa si deve forse se l’Italia è oggi nelle condizioni morali e sociali che gli stessi liberali democratici trovano intollerabili. Occorreva quindi essere più espliciti e più precisi, anche a costo di perdere l’unanimità e di mescolare all’applauso qualche grido di protesta Il concetto dell’educazione della gioventù richiama, direttamente e indirettamente, la questione scolastica e i grandiosi progetti di riforme che ad essa si riferiscono. La questione scolastica sia oggi nel centro della discussione politica. Le elezioni imminenti devono prendere posizione di fronte ad essa. La stessa relazione di Giolitti, nell’occasione dello scioglimento della Camera, ha prospettato il problema della scuola e della libertà d’insegnamento come uno dei punti capitali sui quali la volontà degli elettori e dei partiti deve esprimersi con tutta chiarezza. Ebbene, di fronte a tale problema vitale, che implica il rinnovamento morale e culturale della nazione, il congresso nazionale delle forze liberalidemocratiche ha mantenuto il silenzio. Il partito che intende arrogare a sé il privilegio della cultura e della preparazione intellettuale non ha saputo e non ha voluto stabilire la propria posizione davanti al rinnovamento delle basi fondamentali della scuola italiana. Mentre la libertà d’insegnamento è reclamata o combattuta dai partiti e dalle sette, a seconda dei propri principi e orientamenti, e la questione pervade le masse con potenza travolgente, i liberali-democratici rimangono deliberatamente agnostici. Qui ci troviamo evidentemente davanti all’equivoco. Equivoco voluto e combinato per non rivelare la discordia interna delle varie correnti del partito e per riservarsi mano libera per il tempo, quando, passata la bufera elettorale, anche la divisione del partito, secondo le tendenze e le dottrine, potrà destare minor rumore. In vista delle urne, l’argomento è parso troppo scottante . Tra i liberali, si sa, le correnti favorevoli alla libertà d’insegnamento, non sono forti. E nel congresso non mancarono, e non tacquero, gli elementi massonici i quali alla libertà della scuola professano un odio irriducibile. Il monopolio statale della cultura aveva senza dubbio tra i congressisti numerosi e accaniti assertori. Ma i liberali democratici si sono sbagliati se credono di poter fare le elezioni senza uscire dal loro equivoco silenzio gravido di insidie e di inganni. Il popolo deve sapere se i deputati di codesto partito andranno al parlamento per favorire o per osteggiare la scuola libera. Deve sapere se voteranno per la libertà o per la massoneria. È scabrosa una dichiarazione? Lo comprendiamo. Ma bisogna farla! I liberali democratici, posti davanti alla questione scolastica, si trovano press’a poco nella stessa angosciosa situazione in cui si trovano i loro confratelli trentini di fronte alla questione dell’insegnamento religioso. Invitati a dichiararsi o favorevoli o contrari alle disposizioni ora vigenti in materia, eccitati a precisare se vogliono la scuola laica o la scuola cristiana, i liberali democratici trentini si sono chiusi nel più assoluto silenzio. Ma gli elettori comprendono quale insidia si nasconda in tale ambiguo silenzio. E sapranno strappare ai taciturni la dichiarazione che permetta di conoscerne il proposito e il colore. 