«Anche in queste regioni è diventato noto il programma autonomistico dei Südtiroler e la gente si chiede perché i loro postulati invece di venir fatti propri dai popolari, vengano accanitamente combattuti». (Tiroler, 9 aprile). Nel Tiroler compaiono tratto tratto dei trafiletti e degli articoli, che riguardano l’atteggiamento dei partiti trentini e più particolarmente dei popolari di fronte ai postulati autonomistici. Nell’articolo, da cui abbiamo levato il capoverso che sta sopra, si tende a dimostrare che i popolari trentini combattono l’autonomia e in un altro trafiletto dello stesso numero si afferma che i tedeschi dovranno avere l’autonomia indipendentemente dai partiti del Parlamento italiano e quindi anche indipendentemente dal consenso dei partiti trentini, giacché la concessione dell’autonomia dev’essere una conseguenza dell’impegno che i rappresentanti d’Italia hanno dovuto assumere a S. Germano prima della firma del trattato. Queste due affermazioni sono semplicemente false. A proposito della prima, abbiamo ricordato altra volta che i popolari trentini, prima ancora che i tedeschi presentassero il loro progetto autonomistico, chiesero in pubbliche risoluzioni il mantenimento dell’autonomia comunale e provinciale. Oggi documentiamo. Nel giugno 1919 – dunque parecchi mesi prima della presentazione del progetto autonomistico tedesco –, la Consulta trentina, su proposta dei popolari, votava la seguente mozione: «Considerando che la popolazione delle terre redente dev’essere chiamata a condeterminare l’assetto definitivo della sua amministrazione, la Consulta trentina propone e chiede: 1. Che vengano convocati entro il termine più breve possibile i comizi elettorali per eleggere sulla base del suffragio universale e con estensione del voto alle donne un Consiglio provinciale il quale abbia le attribuzioni della Dieta cessata e nomini una Giunta provinciale colle competenze e colla sfera d’azione, garantita dalle vigenti leggi. 2. Che venga demandato al consiglio provinciale di preparare d’accordo col Governo il passaggio e l’adattamento della legislazione rispettivamente dell’amministrazione in vigore alla legislazione ed all’amministrazione italiana in tutto quell’ambito ch’era finora di spettanza della legislazione provinciale e per tutti quegli istituti ed organismi amministrativi che dipendevano dalla Dieta o restavano in nesso coll’amministrazione provinciale o comunale». Il 16 giugno dello stesso anno l’on. Mons. Gentili parlava al primo congresso del Partito popolare italiano in favore delle nostre autonomie, e la grande assemblea su sua proposta votava il seguente ordine del giorno: «Il congresso chiede che il Governo in omaggio al principio di condeterminazione, prima di attuare nelle terre redente il passaggio dell’amministrazione vigente a quella italiana, senta il parere di una rappresentanza provinciale eletta a suffragio universale, eguale e proporzionale e, in ogni caso non intacchi quelle autonomie provinciali e comunali, che, oltre il valore locale, hanno quello di esperimento nazionale». Ma non basta. Il 25 giugno 1919 i deputati del primo gruppo popolare italiano (erano allora solo una ventina), su invito dei popolari trentini, si presentavano al presidente Nitti per chiedergli formali dichiarazioni sulla nostra autonomia. E Nitti dichiarava, secondo il tenore del comunicato allora ufficialmente pubblicato: «Il Governo assicura il massimo rispetto alle autonomie locali e scolastiche, reintegrandole ove fossero state intaccate durante il regime militare e ciò riguardo anche alle popolazioni tedesche». Potremo citare ancora una lunga serie di manifestazioni che i popolari hanno fatto o ottenuto in favore dell’autonomia; ma ci basti ricordare che l’art. 4 della legge sull’annessione, che ha il valore di un patto fondamentale fra Stato italiano e nuove provincie, e che contiene un esplicito riconoscimento delle autonomie comunali e provinciali della Venezia Tridentina venne così proposto e accolto dalla Camera per l’opera svolta dai popolari trentini mediante il gruppo popolare italiano. È quindi estremamente ridicolo che il Tiroler cerchi di ingerire ora nei suoi lettori e specie nei ladini che i popolari trentini ostacolano il principio autonomistico e che anzi la gente nel Trentino, alla quale il progetto tedesco sembra quasi sia arrivato come una rivelazione, si stupisca e si sdegni perché i popolari farebbero i sordi. È ridicolo, ma è anche insigne malafede, giacché il Tiroler deve sapere che «il partito popolare tirolese» si è anche ufficialmente e con dichiarazioni scritte compiaciuto del contegno autonomistico (e riguardoso verso i tedeschi) del Partito popolare trentino. Dobbiamo riprodurre anche qui il testo del documento. In quanto alla base, diremo, internazionale, su cui poggerebbe, più saldo che su qualsiasi consenso del Parlamento italiano, il postulato autonomistico dell’Alto Adige, tutti i plenipotenziari italiani chiamati in causa hanno sempre negato che siffatta affermazione abbia consistenza. Tutti gli atti invece ufficiali dello Stato italiano parlano di autonomie alle nuove provincie, e non di autonomia ai tedeschi o agli slavi. Potremo citare in proposito il disegno di legge Nitti-Mortara sul passaggio allo stato di pace, la rispettiva relazione della giunta del bilancio e, più addietro ancora, la circolare Nitti 26 luglio 1919 in occasione dell’istituzione dell’Ufficio centrale per le nuove provincie («senza alcun preconcetto noi vogliamo fare, anzi, di molti istituti politici e sociali delle nuove terre, e tra questi in particolare delle autonomie comunali e provinciali, utile studio sperimentale»), parole che corrispondono al proposito, più esplicitamente espresso nel comunicato pubblicato in occasione delle trattative coi partiti trentini a Roma, (estate 1920) ove è detto che le autonomie s’intenderanno concesse non solo ai tedeschi, ma all’intiera regione. Quod erat demonstrandum. Le affermazioni del Tirolo non corrispondono quindi alla verità, e la sua tattica bifida, fondata su premesse false, è destinata a naufragare. 