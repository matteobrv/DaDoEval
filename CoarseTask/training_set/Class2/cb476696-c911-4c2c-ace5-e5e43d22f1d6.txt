Sulle trattative seguite nei due mesi scorsi a Roma fra i rappresentanti degli stati successori della monarchia a.u. leggiamo tratto tratto nei giornali alto-atesini e nella stampa tirolese qualche notizia di evidente buona fonte. Benché si tratti di convenzioni preliminari, cioè di progetti che devono ancora ottenere l’approvazione dei rispettivi governi, riterremmo tuttavia utile che anche in Italia e specie nelle Nuove Provincie se ne desse qualche esatta informazione al pubblico; e in argomento, in assenza di altre comunicazioni ufficiali, farebbe ottima cosa l’«Ufficio economico», il quale molto opportunamente inviò un proprio delegato alla conferenza, a mandare ai giornali quelle informazioni che sia lecito e utile fornire. In tale attesa faremo qualche rilievo come ce lo permette una non completa cognizione della materia discussa e regolata. La conferenza concluse convenzioni riguardanti i crediti e i debiti statali dell’Austria-Ungheria e degli stati successori, il rapporto di debito e credito fra privati, la liquidazione delle assicurazioni, la ripartizione dei beni collettivi (qui c’interessa in prima linea la ripartizione del patrimonio provinciale, dell’istituto ipotecario ecc.) oltre una serie di accordi particolari riguardanti determinate istituzioni e banche. L’accordo che avrà più ampie e più profonde conseguenze è quello che regola i crediti e i debiti privati. Si ricorderà che era contrastata la questione se il Trattato rendesse obbligatorio il pagamento dei debiti austriaci verso i creditori delle nuove provincie al noto tasso del 56.80 o meno. Gli austriaci lo negavano, gli italiani lo sostenevano; ma dinanzi all’improbabilità di ottenere in pratica una tale liquidazione, anche i nostri rappresentanti finirono coll’ammettere la necessità di sostituire alla formula inapplicabile del trattato una convenzione più modesta ma praticamente attuabile. È questa che si crede d’aver raggiunto a Roma, inspirandosi ai seguenti criteri. In Austria e in Italia, si farà un esatto censimento di tali debiti e crediti, osservando che nell’ambito di quest’accordo cadono tutti i debiti e i crediti espressi in corone esistenti fra cittadini della repubblica austriaca e cittadini delle nuove provincie dall’altra, (escluse le obbligazioni derivanti da titoli, da debiti e crediti della Banca A. U., e della Cassa postale), sorti prima del 4 novembre 1918. Fatto il censimento, le parti contraenti se ne scambieranno i risultati, assicurandosi reciprocamente il più largo controllo e istituiranno poi ciascuno un ufficio di verifica e di compensazione. I crediti di creditori austriaci verso debitori italiani saranno trasferiti all’ufficio italiano, i crediti dei creditori italiani verso i debitori austriaci saranno trasferiti all’ufficio austriaco. La cessione avverrà naturalmente in quanto sia ammessa dal debitore o determinata dai tribunali arbitrali. L’ufficio italiano incasserà i crediti che gli saranno ceduti obbligando i debitori italiani a estinguere i loro debiti al ragguaglio di 100 corone 56.8 lire e impiegherà la somma incassata a pagare in lire i creditori italiani. L’ufficio austriaco incasserà i crediti ad esso ceduti obbligando i debitori austriaci a pagarli secondo apposite convenzioni interne e impiegherà le somme a pagare i creditori austriaci. Ciascun Stato si riserva la facoltà di fissare la quota parte da assegnarsi a ogni creditore, rimanendo fermo, che gli austriaci nelle nuove provincie e gl’italiani in Austria avranno parità di trattamento. Per il saldo che dovrà rimanere eventualmente allo scoperto, dopo esaurita la compensazione, ci si rimette a nuove trattative, da condursi dagli uffici stessi. Come si vede, tale convenzione presuppone un accordo coi debitori, donde l’opportunità di costituire qui e in Austria quei consorzi, dei quali fu parola altra volta. Siamo sulla strada di una qualche soluzione – nessuno può dire quale essa sia, prima di avere un censimento esatto –, ma la strada appare tutt’altro che facile. Intanto va rilevato che la conferenza in un apposito articolo ha stabilito che i depositi giudiziali non si considerano come pagamenti, cosicché i molti depositi che debitori austriaci hanno fatto in nostro danno, dopo la pubblicazione del trattato, rappresenteranno fatica sprecata. 