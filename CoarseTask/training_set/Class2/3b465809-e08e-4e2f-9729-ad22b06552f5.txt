Un deputato socialista che dal banco della stampa assistette al congresso di Torino diceva poi a qualche nostro amico che gli domandava le sue impressioni: «si può pensare favorevolmente o sfavorevolmente dei vostri atteggiamenti politici, ma indubbiamente voi avete dimostrato di essere un grande partito». Tale doveva essere l’impressione di ogni osservatore oggettivo. Un partito infatti che, nel disorientamento generale dei partiti che sono fuori del fascismo, affronta in pubblica discussione il problema politico che travaglia lo Stato italiano e lo affronta per riaffermare le proprie direttive e per precisare entro quali limiti la sua opera può convergere con chi oggi detiene il potere, un partito che pur dovendo e volendo tener conto delle attuali condizioni straordinarie, conseguenze ineluttabili d’una rivoluzione, rinnova la sua fede nella costituzione e nella organizzazione democratica dei pubblici poteri, non è un partito debole che vacilli per sostegno manco. C’è invero chi ritiene miglior accorgimento l’appartarsi nei momenti difficili in uno sdegnoso silenzio; c’è chi scopre la somma sapienza in una riservatezza che permetta poi, in tempi calmi, di spiegare la propria vela a qualunque vento; c’è infine chi vorrebbe ricoverare la propria inerzia dietro la trincea di verbali proteste. E può darsi che per gl’individui l’uno o l’altro di questi atteggiamenti negativi importi la soluzione migliore. Ma i partiti sono viventi organizzazioni di masse, enti collettivi con un’anima collettiva; se quest’anima non vibra, se rinunzia al travaglio che le impongono le situazioni più difficili, se non rielabora quello che avviene fuori di lei e non assimila, in quanto può assimilare, e non reagisce in quanto deve reagire, il partito si decompone e muore. Le masse hanno bisogno d’una risposta ai problemi politici, come vengono imposti dalle condizioni di fatto, e un partito, quando ha raccolto gli elementi più indispensabili, deve tentare di trovare la risposta e ardire di formularla. C’è anche fra noi un giornale socialista che, per la penna dell’on. Groff , schernisce al nostro «equivocabile equilibrismo», al nostro «smaccato esibizionismo di antibolscevismo e di un esagerato patriottismo» e irride alle «mezze vergini ripudiate del popolarismo». Ahi, ahi, egregi compagni dell’estrema, non parlate di corda in casa dell’impiccato. Non è figura più miserevole e più spregevole di quella fatta dal partito socialista in Italia in questo fortunoso dopoguerra. Suggestionare prima in modo pazzo le masse dei contadini e degli operai italiani, aizzandoli alla rivoluzione, sull’esempio dei massimalisti russi, spingerli a conflitti e a scioperi, disorganizzando la vita del paese nel momento in cui aveva più bisogno di rinvigorirsi, condurli ad occupare campi e officine, anticipare nei municipi e nelle campagne la dittatura bolscevica, colle taglie, colle rappresaglie e colla guardia rossa per poi finire collo squagliarsi, quando la reazione provocata diventò pericolosa, tale fu l’opera di gran parte – le eccezioni sono lodevoli e l’innocuità relativa dei nostrani viene ammessa – dei capipopolo socialisti. E quando la reazione, crescendo sempre, imperversò senza ritegno, allora si videro i più accesi «barricaderos» barricarsi dietro la legalità dello Stato borghese, rifugiarsi all’estero o trincerarsi dentro Montecitorio. Si vide allora che le masse socialiste perdevano la fede nei capi e che, educate all’egoismo materialista, riparavano, mutando bandiera, nei ranghi dei vincitori. Ove sono i vostri grandi gesti, i vostri sdegnosi rifiuti, se i più astuti tentarono ripetutamente d’esibirsi al duce? ov’è il vostro travaglio coraggioso di revisione o la vostra pertinace fedeltà ai metodi e ai fini della vostra rivoluzione? In verità se noi fossimo internazionalisti, nel senso che la solidarietà internazionale di classe vale più della solidarietà nazionale, e l’Italia viene dopo la Russia, se credessimo al dogma marxista che l’inevitabile dittatura proletaria deve essere preceduta dallo spodestamento della borghesia, raggiunto colla violenza, e se avessimo la responsabilità d’aver predicato tali dottrine e spinte le masse più o meno coscienti ad attuarle, inequivocabile dovrebb’essere l’alternativa che nella presente situazione ci s’imporrebbe: o dichiarare d’esserci sbagliati e ritirarci dall’agone con pubblica ammenda o combattere apertamente, coraggiosamente, per dare alla nostra dottrina la sanzione del nostro rischio e, ove occorra, il crisma del sacrifizio. I socialisti non fanno né quello né questo, ma se ne stanno ringhiando in qualche giornale o biascicando amaro in qualche commissione, trovando solo la forza di fare ancora qui e là dell’anticlericalismo, sempre fegatoso, ma meno pericoloso, e irridendo a chi, come i popolari, secondo le proprie convinzioni, secondo la propria disciplina, tengono il campo e si affermano. Certo, secondo le nostre convinzioni, secondo la nostra dottrina, della quale dobbiamo accettare i freni, come utilizziamo gl’impulsi. Noi non siamo internazionalisti, non crediamo nella lotta di classe, nel comunismo, nella dittatura della violenza proletaria: crediamo che il primo dovere civile degl’italiani sia di aiutare il proprio paese a rifarsi, a risorgere; ed ecco che questo credo ci obbliga ad uno sforzo continuo per superare obiezioni o difficoltà che ostacolino la nostra collaborazione. La nostra morale non ci permette la congiura, la rivolta, la violenza come arma politica: ed ecco che noi, non potendo ricorrere a ribellioni né auspicarle, sentiamo il dovere di fare ogni sforzo perché la rivoluzione fascista s’inserisca nella costituzione e si ritorni alla normalità senza provocare nuove scosse. Così tra questi due argini si muove la nostra corrente. Certo che, trattandosi di uomini colle loro passioni e di tempi agitati, è più difficile arginare e procedere con misura che trasbordare in un impeto spumeggiante ma condannato all’immancabile rigurgito; certo che questa fatica di uomini forti assume talvolta le apparenze di debolezza e questo dominarsi di uomini liberi può sembrare adattamento di uomini servili, e ciò può apparire talvolta sia perché si considera l’attimo staccato di un atteggiamento politico, senza scorgerne la linea, sia, più spesso, perché l’interpretazione interessata e rumorosa dei malevoli turba la giusta visione degli avvenimenti. Per questo appunto Torino fu provvidenziale, giacché in uno sforzo di formulazione teorica e di concezione pratica ricostruì la sintesi del Partito popolare italiano entro la situazione creata dal fascismo. La Voce del Popolo, crede invece che sia stato un funerale. Si scriva, dice l’organo socialista, invece di P.P.I. R.I.P. Strana coincidenza dei nostri avversari di sinistra e di destra. Anche il Giornale di Trento c’intona nella stessa occasione il deprofundis. «Il Partito popolare, esso scrive, non è più che un’artificiosa sopravvivenza destinata a morire … non ha più un fine né ideale né pratico da raggiungere … non può apparire oramai se non una lega di politicanti interessati ed avidi d’un’influenza perduta e d’un potere sfuggito…». È questa la conclusione di un articolo nel quale si dimostra che alla religione, alla morale, insomma alla scuola, alla concezione cristiana della vita pubblica ci pensano oramai loro, cioè i fascisti, e che quindi i popolari restano disoccupati. Ecco, se queste affermazioni si stampano a Roma, dai nostri ranghi si risponde coll’integrale affermazione del nostro programma politico e sociale della democrazia cristiana, colla sintesi programmatica meravigliosa fatta da Sturzo a Torino, e si oppone la irreducibile antitesi delle origini filosofiche di alcune dottrine fasciste più in voga. Ma a Trento, ove non si sa ancora fino a qual punto sia avvenuto il distacco tra fascismo e massoneria, ove, in ogni caso, sono recenti le manifestazioni della mentalità massonica e antireligiosa, ove si proclamò la lotta più fiera contro la scuola cristiana; che a Trento i cattolici vengano invitati a ritirarsi perché alla difesa del cattolicismo ci pensano loro, o, magari, i… metodisti, non vi pare un tantino esagerato? Non troppa furia, giovanotti! Se sarete bravi, ci arriverete, ma col tempo. Per «svuotare» il partito popolare bisogna attinger fondo col secchio. Non basta un affrettato ossequio agli altari che si maledicevano pur ieri, bisogna svuotare un patrimonio di indirizzi politici, di fatti sociali, di concezioni e istituti economici che risalgono ai primordi del movimento cristiano sociale. Ci arriverete? Tanto meglio, ché in fondo al pozzo dovrete assorbire la stessa fonte del nostro pensiero. Intanto consentite che attendiamo alla nostra opera per svilupparla e continuarla, orgogliosi del vostro handicap. In quanto al deprofundis, che morti dovrebbero esser mai questi, che morirebbero per dar nuova vita a voi? Se i nostri principii sono tanto vitali che volete strapparceli per innestarli nella vostra ragione d’essere, come mai potete pensare che in noi abbiano agito ed agiscano quali germi di decomposizione e di morte? 