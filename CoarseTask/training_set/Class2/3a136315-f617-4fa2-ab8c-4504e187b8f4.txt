Roma, 11 notte. Alle ore 15.30 l’on. Degasperi è stato ricevuto, al Quirinale, dal Re. Uscendo dal palazzo reale dopo il colloquio col sovrano il nostro direttore è stato circondato da alcuni giornalisti che volevano aver notizia sul colloquio stesso, ma l’on. Degasperi al pari degli on. Amendola e Di Cesarò s’è trincerato nel più assoluto riserbo. Su questi colloqui del Re coi «leaders» costituzionali dell’Aventino la stampa ricama molte fantasie. Secondo la Tribuna, l’esposizione che ha fatta al sovrano l’on. Amendola sarebbe stata, più che altro, dottrinaria, mentre l’on. Di Cesarò sarebbe stato più preciso, più aderente a quello ch’egli crede sia la realtà politica. Annota peraltro giustamente il Mondo che, essendosi i tre «leaders» ricevuti dal Re trincerati nel più assoluto e del resto doveroso riserbo, manca addirittura la possibilità materiale di parlare con qualche fondamento di questi colloqui. In relazione ai quali stasera quasi tutta la stampa romana parla di prossima discesa dall’Aventino come se questa fosse stata ormai bell’e decisa. Sta il fatto che finora nessuna decisione è stata presa e che i vari gruppi aventiniani, per deliberazione presa oggi stesso dalla giunta esecutiva delle opposizioni, si raduneranno soltanto entro la settimana ventura. Intanto il Popolo d’Italia fa il gradasso, afferma cioè che, scendano o non scendano gli aventiniani, Governo e fascismo rimangono indifferenti, tanto più – soggiunge – che, se anche scenderanno, ogni ostruzionismo sarà impossibile. La Tribuna, dal canto suo, crede – e se ne compiace – che un ritorno dei secessionisti nell’aula non farà che affrettare la fine di questa stremata Legislatura. Secondo lo stesso giornale, in serata gli on. Amendola, Degasperi e Di Cesarò avrebbero avuto un abboccamento tra di loro. I lavori parlamentari I lavori parlamentari sono stati oggetto, tra ieri e oggi, di colloqui tra Mussolini e Farinacci e tra Mussolini, Federzoni e Rocco i quali ultimi hanno parlato col capo del Governo prevalentemente del noto progetto sulla burocrazia di cui oggi stesso s’è occupata nuovamente, presente il guardasigilli, l’apposita Commissione la quale poi tornerà ad occuparsene sabato, presente anche l’on. Mussolini. Intanto oggi a Montecitorio è stato affisso l’ordine del giorno per la seduta della Camera del giorno 18. Esso reca anzi tutto i progetti per il Mezzogiorno e poi subito i famosi progetti Rocco. Per martedì sono convocati gli Uffici del Senato per discutere i progetti circa la riforma dei codici e le associazioni segrete, già approvati dalla Camera. Intanto domani l’onor. Federzoni parte per Bologna dove accompagnerà il principe ereditario che vi si reca a inaugurare un monumento ai caduti. Domenica il ministro degli interni sarà a Ferrara. Domani lascerà Roma anche l’on. Farinacci. Per sabato è convocata la direzione del Partito popolare. L’«Epoca» assicura che essa delibererà la espulsione in massa dal partito di tutti i popolari di Lendinara i quali hanno concluso coi fascisti locali un patto che l’on. Merlin non ha esitato a definire una resa a discrezione senza neanche il minimo di dignità. Tra settembre e ottobre? La Tribuna reca la notizia che il processo Matteotti sarebbe fatto tra settembre e ottobre e che esso non durerebbe più di quaranta giorni. Quattro arresti per Matteotti Giunge notizia da Firenze che sono stati arrestati colà e tradotti al carcere delle Murate l’ex-deputato unitario Pieraccini , il prof. Levi e due studenti dell’Università per avere deposti fiori al monumento di Garibaldi nell’anniversario dell’assassinio di Matteotti. I commenti della stampa La stampa di tutti i colori commenta largamente il ricevimento da parte del Re dei leaders costituzionali dell’Aventino. La stampa fascista e filofascista tende, com’è naturale, a bagattelizzare l’avvenimento. Così, per esempio il Popolo d’Italia, arriva a scrivere: «Qualche giornale di opposizione crede di poter ottenere qualche effetto ai suoi fini, mettendo quest’episodio in grande rilievo di titoli e di impostazione. Ma, secondo si rileva dai giornali, l’episodio non esorbita dal carattere delle udienze particolari insistentemente richieste e concesse con ritardo. Il tutto si riduce ad una breve parentesi aperta, per convenienza nella solidarietà sovversiva dell’Aventino col permesso dei superiori repubblicani e socialisti». Il Secolo si spinge anche più in là e arriva grottescamente ad affermare che, prima di ricevere i leaders aventiniani il Re… ha chiesto il permesso a Mussolini. Anche la Tribuna parla a denti stretti. Ma, tra il voler dire e il non voler dire, finisce col riconoscere che questi ricevimenti hanno una importanza. «Da qualcuno, essa scrive, la visita dell’on. Amendola era posta in relazione con il voto espresso dal Re che si addivenisse alla pacificazione degli animi. Si sa che l’on. Amendola è tra i deputati costituzionali dell’Aventino, il più accanito nella tesi che uscite dalla Camera le Opposizioni non dovrebbero più rientrarvi. Senonchè è ormai notorio che la udienza fu sollecitata dalle Opposizioni, e non è stata di iniziativa del Re. Ciò non esclude che il Sovrano, nel corso della conversazione, possa aver espresso il suo desiderio di veder attenuati i troppo aspri contrasti di partito, interprete di nuovo del sentimento generale del Paese». Più sereno assai il Giornale d’Italia, il quale commenta: «Noi non ci permettiamo di strologare intorno a quello che è stato detto nei colloqui tra S.M. il Re e i capi dei gruppi costituzionali secessionisti della Camera. Reputiamo politicamente utile che il Sovrano si renda conto di tutta la situazione e troviamo perfettamente naturale che egli abbia ricevuto uomini politici i quali a lui si erano rivolti con un indirizzo di omaggio e di devozione e che militano nell’orbita costituzionale. Pure astenendoci per rigoroso rispetto alla Corona, dal volerla comunque immischiare nelle vicende politiche e parlamentari, dappoiché essa è al di sopra dei partiti e al di fuori della mischia, troviamo perfettamente naturale che S. M. il Re, nell’esercizio del suo supremo mandato…». Dal canto suo l’Avvenire d’Italia scrive: «Siamo ottimisti. Il Re ha ricevuto oggi in colloquio separatamente l’on. Amendola e l’on. Di Cesarò ed accorderà domani una udienza al rappresentante del partito popolare. Ebbene noi ravvisiamo in questi contatti l’auspicio di una nuova – prossima o lontana – chiarificazione politica. La Monarchia costituzionale resta l’istituto che conserva ancora la funzione destinata a realizzare nella grande crisi, al di sopra dei più profondi contrasti, le sintesi supreme per la salvezza della Nazione». 