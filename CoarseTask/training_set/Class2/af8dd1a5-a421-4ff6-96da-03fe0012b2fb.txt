Del convegno delle casse distrettuali ammalati abbiamo riferito per i primi succintamente; ci sta dinnanzi ora la relazione ufficiale, la quale aggiunge poco di nuovo. La federazione non si è di fatto ancora costituita, giacché è riservata l’adesione delle singole casse per quanto riguarda il testo definitivo dello statuto e l’ammontare del contributo. È previsto però che si faranno due federazioni o meglio due sezioni, una a Trento, una a Bolzano. Quello che appare tuttavia ancora più chiaro dalla relazione ufficiale è che nel convegno si dichiarò la guerra a fondo contro le casse libere, cioè contro le casse legalmente autorizzate e registrate cui l’avv. Pozzilli fa grazia di chiamare «tollerate». Non solo la guerra, ma si chiese formalmente e replicatamene che tali casse venissero senz’altro soppresse, e, prima che soppresse in ogni caso ignorate, talché dovendosi mandare un delegato delle casse ammalati in una commissione per studi sociali a Roma, il convegno pretese in un ordine del giorno che il diritto di delega venisse riservato alle sole case distrettuali, omettendo tutte le altre. Non solo, ma per colmo d’impudenza la designazione anche senza incarico alcuno venne già fatta e venne dato incarico al designato di sostenere a Roma che le casse distrettuali dovranno essere le uniche le quali faranno non solo il servizio contro le malattie, ma le uniche anche ad assumere la nuova assicurazione contro la disoccupazione. In argomento interloquì soprattutto l’avv. Pozzilli, direttore della cassa nazionale infortuni, il quale riassunse, secondo la sua visuale, delle conversazioni avute col segretario dell’Unione del lavoro e coll’on. Degasperi, concludendo di aver dichiarato che si era esclusa dagl’inviti la cassa centrale cattolica «per non invitare rappresentanti di partiti politici»; che però per indurre le casse libere a scomparire sarebbe cosa opportuna introdurre nelle elezioni delle casse distrettuali la proporzionale; e in tale senso venne accolta anche una risoluzione, a condizione che le casse libere s’impegnassero a scomparire definitivamente. In coda alla relazione ufficiale leggiamo nella «Libertà» un commento autorizzato, del quale indoviniamo lo stile. Eccone il punto saliente: «Le Casse ammalati distrettuali hanno sempre considerata la loro missione ufficiale solamente dal lato umanitario e nissuno s’è mai sognato di farne campo di lotta politica o tanto meno di speculazione politica. Il partito popolare ha fatto e fa attraverso la sua Cassa di Mutuo soccorso speculazione, sopratutto, politica. Per intanto tutti gli onesti devono prender nota di una cosa e cioè: uomini politici del partito popolare hanno ammesso che pur sapendo di far danno alle Casse distrettuali (e chi non sa la legge dei grandi numeri essere uno dei fattori più importanti dell’assicurazione?) intendono mantenere la loro Cassa di concorrenza». Ed ora tentiamo di riassumere in poche parole il nostro punto di vista. In Italia si sta ora appena elaborando la legislazione contro le malattie e in tale elaborazione sono in lotta due tendenze quella che vuole la sola assicurazione ufficiale o di stato e quella che vuole la libertà. Per le mutue libere sono non solo gran parte dei popolari, ma anche molti socialisti e moltissimi liberali. Non è il partito politico che divide, ma una concezione sociale ovvero l’interesse locale o di classe. Nelle nuove provincie l’assicurazione contro le malattie esiste secondo il principio che l’assicurazione è obbligatoria e che per essa lo Stato promuove l’istituzione di apposite casse, ma si riserva di autorizzare e parificare in diritto anche altre casse promosse per libera iniziativa di terzi. Queste son le casse legalmente autorizzate e pareggiate. Nessuna meraviglia che come nelle vecchie provincie ferve la lotta intorno al principio da applicarsi, ci sia chi nelle nuove provincie chieda la modificazione dello stato legale di fatto in favore del monopolio delle casse ufficiali. Ma ci fa meraviglia che tale cambiamento venga cercato di raggiungere non per mutui accordi ed in base a discussioni; ma di sorpresa, ricorrendo a degli accorgimenti tattici e a dei procedimenti camorristici. Il gran pubblico e il commissariato devono ignorare che nella Venezia Tridentina esistono numerose casse libere e migliaia di operai che vi sono assicurati. Si organizzano delle federazioni, le quali hanno lo scopo di arrivare alla soppressione delle casse libere, ossia al monopolio e si evita d’invitare in qualsiasi forma le altre casse, gettando su loro il previo disprezzo dal punto tecnico e il previo sospetto dal punto di vista politico; e in questo convegno di una sola parte in causa si presume di poter designare il delegato di tutti gli assicurati contro le malattie a far parte della commissione sociale in Roma; e lo si designa col preciso incarico, badate bene, di domandare la soppressione delle casse libere, e ed è quel che più urge, di avocare alle sole casse ammalati distrettuali il nuovo servizio contro la disoccupazione. Questa è guerra d’insidie e d’agguati, ma è sovratutto guerra ed è inutile che l’avv. Pozzilli ci venga innanzi col viso sorridente a calmare le nostre preoccupazioni. Non siamo degli ingenui. Protestiamo però energicamente contro la sua sciocca allegazione ch’egli aveva escluso la cassa cattolica, per non invitare rappresentanti di partiti politici. Si chiami «cattolica» o «protestante» la cassa centrale di M. S. è una cassa istituita in base alla legge ed una cassa che provvede all’assicurazione degli operai, né esercita punto una funzione politica. Gli uomini che l’avrebbero rappresentata, politici o no, avrebbero saputo nella discussione valersi di criteri oggettivi, almeno come i Piscel, i Tappainer , i Calzà. È quindi ridicolo ed offensivo ricorrere a simili motivazioni e ci meravigliamo che un impiegato di un istituto che sta sotto la tutela di Stato proceda e parli in tale maniera, e lo faccia in un’adunanza ufficiale citando nominalmente gli uomini nostri, senza però che sia data loro la possibilità di dire la loro opinione. Nel «commento» si aggiunge poi quello che non appare nella relazione ufficiale. Le casse distrettuali ammalati sono completamente apolitiche; non c’è l’ombra di politicismo da parte dei socialisti; chi fa la politica e disgrega e distrugge sono i popolari. Già come se i fatti non fossero là a prova del contrario. Vi sono senza dubbio delle casse distrettuali ammalati in cui non prevale alcuna tendenza di partito; quelle dei distretti rurali, la maggior parte. Al convegno stesso un rappresentante di Riva dimostrò un diverso atteggiamento di spirito di quello dei promotori e proprio nella questione che dibattiamo; e sappiamo che egli non fu solo. Ma è vero e notorio d’altro canto che non solo nella Venezia Giulia – si pensi alla cassa di Trieste – ma anche nella Venezia Tridentina nelle casse ammalati si procedette troppo spesso con criteri di partito. Citiamo solo l’esempio recente di Rovereto, in cui si dette l’assalto alla cassa, imponendole una presidenza rosso-scarlatta, cacciandovene il provetto e benemerito amministratore Marco Ossato . Maggiore però e più fondata ancora è la preoccupazione per l’avvenire. Non ha tentato il sindacato edile di far delle casse distrettuali un organismo che fosse al suo servizio anche per riscuotere la quota che va a beneficio del sindacato socialista? E non si sono viste delle casse mettersi spontaneamente a disposizione di quest’organizzazione di partito? E a queste casse dovremo obbligare i nostri operai a dare il loro nome? A loro solo, e senza ulteriori garanzie, dovremo affidare l’assicurazione obbligatoria contro la disoccupazione? Ora si parla di proporzionale, e sta bene; ma l’idea l’abbiamo lanciata noi, e i socialisti l’accettano, se le casse libere disarmano. È quindi ridicolo dipingere noi come lupi di parte e gli altri come agnelli imparziali. No, no, è questione di franchezza e, anche qui, di filo di schiena. Noi siamo sul terreno della legge e del diritto comune. Difendiamo il nostro paese dal pericolo ch’esso diventi un braciere socialista e lo difendiamo, non chiedendo per noi e gli antisocialisti dei privilegi o delle posizioni privilegiate, ma propugnando l’eguaglianza del diritto e le libertà garantite dalle leggi. Ella forse, egregio avvocato Pozzilli, è d’opinione diversa. Forse non vede che la legge dei grandi numeri forse è d’opinione essere affatto indifferente per lo Stato italiano che le istituzioni di previdenza sociale ch’esso fonda e mantiene coi denari di tutti i contribuenti, sieno già diventate in buona parte per l’incoscienza e la debolezza dei governi liberali un feudo del partito socialista. Noi siamo di parere diverso e di questo parere assumiamo tutta la responsabilità. E del nostro parere confidiamo sia in grande maggioranza il nostro paese, maggioranza composta di tutti coloro che hanno profonda la sensazione dell’attuale momento politico, e dispongono di una direttiva da seguire e del fegato per seguirla. 