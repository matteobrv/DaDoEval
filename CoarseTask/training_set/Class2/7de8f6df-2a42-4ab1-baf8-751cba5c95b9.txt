Roma, 21. Non è possibile riferire dettagliatamente i dibattiti avvenuti in seno alla Commissione consultiva, perché i commissari sono tenuti ad una certa discrezione; ma da informazioni assunte da varie parti ritengo di essere nel vero caratterizzando la situazione come segue. L’Ufficio amministrativo del Ministero dell’interno aveva preparato come materia di discussione un abbozzo di decreto legge il quale introduce la legge comunale e provinciale col primo gennaio 1923 assieme a parecchie altre leggi affini, quale quella sugli acquisti dei corpi morali, quella sui pubblici servizi da parte dei comuni e quella sul credito comunale e provinciale. Il progetto conteneva disposizioni transitorie per quanto riguarda il diritto elettorale, la tenuta dei registri di stato civile, che fino all’introduzione degli uffici di stato civile rimane com’è, la regolazione dei segretari ed impiegati comunali e provinciali, la amministrazione provinciale interinale fino all’insediamento degli organi elettivi, la parte tributaria che avrebbe effetto solo col 1.o gennaio 1924, l’esclusione, fino a nuove disposizioni, di quanto sia previsto da questa legge riguardo alle scuole (fondo per il patronato scolastico ecc.) con un ultimo finale articolo che demanda al Ministero dell’interno ulteriori coordinamenti che risultassero necessari. Dalla discussione risultò l’unanimità per chiedere che le amministrazioni provinciali attuali tengano l’amministrazione fino all’insediamento delle elettive; l’unanimità per differire ad altro termine l’introduzione delle leggi affini, specie quella sui servizi municipalizzati, l’unanimità per chiedere la modificazione delle norme previste per i segretari comunali, con riguardo allo stato di fatto e agl’impegni degli enti autonomi; e su tutto ciò il presidente on. Acerbo diede già durante la discussione assicurazioni tranquillanti. Convenne anche che si dovesse introdurre un articolo per rendere possibile l’attuale decentramento delle funzioni dei sottoprefetti, in analogia a quelle che esercitano tuttora (1.a istanza politica). Il dibattito si allungò poi su altre norme involgendo anche dichiarazioni di principio, fatte specialmente dall’on. Degasperi e da altri senatori e deputati. Notevole fu il discorso del deputato fascista Albanese il quale ricordò che la legge italiana è in pieno stadio di riforma; che un progetto il quale rappresenta un progresso in senso autonomista e decentratore sta già stampato fra gli atti del testè defunto comitato interministeriale; che sarebbe assurdo introdurre tale e quale la legge nel testo vigente per doverla fra poco modificare; che la riforma verrà senz’altro e che probabilmente andrà più in là ancora di quello che si proponeva il cessato Ministero, e si confermava in tale previsione leggendo alcuni brani di un recente articolo di Mario Govi nel «Popolo d’Italia», il quale assicura essere proposito di Mussolini di arrivare al decentramento amministrativo e «legislativo» regionale per tutto quello che riguarda economia, tecnica e scuola. Concludeva l’Albanese col proporre che frattanto si costituissero le provincie e si facessero le elezioni, attendendo entro un congruo termine (proponeva il 1.o maggio) l’introduzione del testo unico, nella sicurezza che questo sarà senz’altro riformato in un senso che lo approssimi all’attuale ordinamento delle Nuove Provincie. In favore di tale proposta parlarono o si dichiararono i deputati Bilucaglia (fascista), Degasperi, Suvich (nazionalista), Piccinato (fascista), i senatori Mortara, presidente della Cassazione, Conci, Zippel, Bombig, Chersich, l’on. Scek, il segretario politico dei fasci friuliani Heiland e il comm. Bezzi, i quali tutti apposero la loro firma al progetto Albanese. Non firmarono i rappresentanti della amministrazione presenti cioè il sen. Pironti, direttore gen. del Ministero dell’Interno, il pres. del Cons. di stato Perla, il sen. Peano, pres. della Corte dei conti, né l’on. Dudan, l’on. Girardini (Udine), e il sen. Mayr. L’on. Giunta non era in quel momento presente. Sta ora al Governo di decidere; ma comunque decida, l’affermazione della maggioranza della commissione è sintomatica. Essa significa che da uno studio oggettivo e da un dibattito concreto il nostro punto di vista esce giustificato e trionfante. In una commissione, che venne costituita con pregiudizi antiautonomistici la verità si è fatta strada. Se i tempi non fossero così turbinosi, se le frasi politiche non incalzassero, si potrebbe star certi che la tesi del decentramento autarchico otterrebbe un successo immediato. Se non l’avrà subito, è fatale che lo raggiunga nel prossimo domani. Non si dimentichi però, per la giusta prospettiva, che l’attenzione del partito di governo è oggi assorbita dal problema delle circoscrizioni provinciali, in rapporto all’esistenza entro i nostri confini di quasi mezzo milione di slavi. Come si assimileranno meglio e più presto? Ecco il problema che sovrasta a quello degli ordinamenti decentrati o non decentrati. La commissione in maggioranza si è pronunciata per una ripartizione degli slavi fra le tre provincie storiche di Trieste, Gorizia e Parenzo. Sembra però che la tesi di mettere il Goriziano con Udine abbia fautori potenti entro il Governo. Lo sloveno Scek dichiarò: o tutti gli sloveni con Gorizia, o tutti con Udine. Non vogliamo essere smembrati. Più facile appare il problema trentino. Contro il mantenimento di Ampezzo, da unirsi ad un mandamento ladino, non vennero sollevate forti eccezioni, e Trento capoluogo non soffrì l’offesa di avere oppositori. 