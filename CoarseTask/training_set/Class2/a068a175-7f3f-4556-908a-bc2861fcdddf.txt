I convenuti Come abbiamo già ieri riferito il ministro della guerra S.E. Gasparotto è arrivato a Trento col treno ascendente delle 8.30. Accompagnato dal suo seguito e dall’on. Credaro si recò dapprima alla fossa del Castello, poi visitò le caserme Madruzzo e Perini. Spedì un telegramma alla vedova Battisti dolente ch’ella non fosse in città per portarle personalmente il suo saluto. Verso le 10 al Commissariato generale fu indetta una riunione dei deputati dei rappresentanti della Provincia, della città, della stampa ecc. Oltre al ministro e al commissario generale erano presenti S.E. l’avv. gen. Tomasi, il sen. Zippel, gli on. Degasperi, Tamanini, Carbonari, Groff, il dr. Ferretti per l’amministrazione prov., l’avv. Cappelletti per la Giunta comunale, il dott. Giovanni Viberal per la Concorso forestieri ecc. La riunione fu aperta dall’on. Credaro che a domanda del ministro rileva come la virtù dei nostri contadini fu grande. Essi si adoperarono in ogni guisa per rintegrare nel più breve tempo possibile i loro campi e per ricostituire il patrimonio zootecnico. Si aspettavano i bovini dalla Germania, ma in quest’affare – osserva l’on. Credaro – siamo stati un po’ turbinati. Il trasporto d’un bovino dalla Germania costa in media mille lire. Là fuori sono più disposti a fornire legnami e cavalli. Converrebbe convertire in denaro il bestiame e il legname che dovrebbero fornire in natura. Le provvidenze di assistenza militare reclamate dall’on. Degasperi L’on. Degasperi chiede la parola per rilevare l’assoluta necessità che prima delle legge sugli obblighi militari entrino in vigore nelle nuove provincie tutte le provvidenze di assistenza militare (pensioni invalidi, vedove, genitori e lavoratori militari). In Austria esisteva una legge speciale circa i lavoratori militari. Essi erano veramente inquadrati nell’esercito e dalle compagnie di lavoratori passavano a quelle di combattimento. Essi vanno quindi considerati anche come soldati. È urgente che questa disposizione venga introdotta perché i commissariati civili hanno avuto l’ordine di sospendere le pensioni a queste categorie di invalidi, ciò che naturalmente ha provocato dei lagni. La soluzione di questi due problemi nel senso da lui accennato è urgente, perché il giorno in cui si introdurrà il servizio militare si sappia anche che i cittadini delle nuove provincie sono pareggiati anche nelle previdenze a quelli delle vecchie. I depositi di munizioni Il ministro risponde all’on. Degasperi che non mancherà di informare il presidente del Consiglio e il ministro del Tesoro. Continuando espone che è venuto qui anzitutto per verificare i depositi di munizioni, problema gravissimo di somma importanza. Vinta la guerra, l’Italia si è trovata in possesso di un’enorme bottino di guerra superiore ai propri approvvigionamenti bellici ciò che dimostra il grande sforzo fatto colla vittoria dopo Caporetto. Furono migliaia di cannoni, di bombarde, di cartucce costituenti circa 1200 depositi dei quali solo una parte è stata sgombrata. La popolazione vive in fermento per questi depositi il trasporto dei quali richiede gravissime spese. Il trasporto di uno solo si aggira sui tre milioni di lire. Di fronte alla gravità del problema si è trovata la soluzione dello scaricamento dei proiettili sul posto adoperando per l’agricoltura le materie fertilizzanti ricavate consegnando i rottami all’industria del ferro e usufruendo di quanto è possibile per la dotazione normale dell’esercito. Da un mese si attende a questo lavoro ed è appunto venuto per informarsi sui risultati. Smobilitati gli uomini bisogna smobilitare anche il materiale per ritornare alla normalità. Altro scopo della sua visita si è la ispezione delle caserme, vedere quali si possono tenere e quali abbandonare. Ma oltre e per questi due oggetti di stragrande importanza è venuto qui in pieno accordo col Consiglio dei Ministri allo scopo di venir a contatto coi rappresentanti della popolazione delle nuove provincie ed udire i loro desideri prima che si proceda all’applicazione della legge sul reclutamento, udire qualche suggerimento, qualche desiderio, perché l’Italia intende di continuare e provare che essa è animata dalle migliori disposizioni in volontà verso le nuove provincie. Noi vogliamo udire le nuove popolazioni: non vogliamo far esperimenti sui fratelli senza averli uditi. Osserva che una discussione sul servizio militare nelle nuove provincie non era possibile finché alla Camera non erano rappresentate. La leva Per questo fatto si ebbero vivaci censure nel Regno interpretandolo come una menomazione della forza e della dignità dello Stato. «Io risposi: L’attesa è perfettamente logica. Prima si applichi la legge fondamentale dei diritti civili. Solo dopo l’entrata in Parlamento dei rappresentanti delle nuove provincie si poteva parlare di obblighi». Qui il ministro rileva che mai una deputazione di nuova nomina si è così ben affermata come quella delle Nuove Provincie. Ricorda poi le conferenze avute a Roma coi nostri deputati e successivamente con quegli altoatesini. Osserva poi che la legge italiana è notevolmente più favorevole di quella austriaca e fa quindi un raffronto fra le due legislazioni. Secondo la legislazione austriaca, quando il giovane raggiunge il 18.o anno d’età seguiva la sua elencazione da parte dei tenitori della matricola e l’insinuazione, si compilavano gli elenchi e le liste di leva da parte dei capocomuni; seguiva la verifica da parte delle autorità distrettuali e la pubblicazione delle liste. In quella italiana segue l’iscrizione d’ufficio da parte dei sindaci e capocomuni e l’invito ai giovani di farsi inscrivere sulle liste. Gli altri atti preparatori sono eguali. In Austria nel 21.o anno seguiva la presentazione alle commissioni di leva; in Italia alla fine del 19.o anno o durante il 20.o anno avviene pure la presentazione alle commissioni mobili od al consiglio di leva. In Austria la commissione di leva era ambulante. Essa si componeva di 6 membri: capo dell’autorità politica distrettuale o suo sostituto, 2 ufficiali per l’esercito comune o due ufficiali per la milizia territoriale, un medico militare, un impiegato ed un medico distrettuale o civico (consultivi). In Italia la commissione mobile ha invece prevalenza dell’elemento civile. Essa si compone di soli tre membri: rappresentante dell’autorità politica distrettuale, un ufficiale, un consigliere provinciale o dietale o persona proba. Con voto consultivo un medico militare. Le modalità La commissione stabile di leva già esistente in Austria aveva sede in ciascun comando distrettuale ed era composta come quella ambulante. In Italia invece il consiglio di leva ha sede in ogni capoluogo di circondario o distretto ed anche si compone prevalentemente di elemento civile (rappresentante dell’autorità politica, due ufficiali, due consiglieri provinciali o dietali e con voto consultivo il medico militare). Esisteva poi la commissione di revisione per inscritti per i quali risultarono alla leva disparità di opinioni o fino al 36.o anno inabili per i quali si nutra sospetto di frode. In Italia invece nessuna commissione speciale, ma solo facoltà da parte del Ministero di far sottoporre a visita gli inabili entro due anni dall’ottenuta riforma; senza limite di tempo in caso di frode. Col 21.o anno cominciava la prestazione del servizio militare in Austria ed in Italia con 20.o.-21.o anno. Appunto nelle nuove provincie si vuol introdurre anzitutto le commissioni mobili di leva nella speranza che abbiano buon esito e possano essere estese poi a tutta l’Italia. Il ministro fa particolarmente rilevare la riduzione del numero dei membri delle commissioni e come in esse prevalga l’elemento borghese, e in quanto riguarda l’obbligo di servizio militare fa presente che la legislazione italiana è molto più favorevole di quella austriaca. Secondo questa l’obbligo militare durava dai 21 ai 42 anni, non solo per idonei, ma anche per i non idonei. Invece secondo la legge italiana l’obbligo va dal 20.o o 21.o anno fino al 39.o anno d’età e solo per gli idonei. Secondo la legge austriaca la ferma era di tre anni, secondo la legge italiana la ferma non è ancora ben decisa, ma la durata della ferma verrà stabilita quanto prima dal Parlamento. Secondo un ordinamento provvisorio dell’aprile 1920 la stessa dovrebbe essere di 8 mesi; questa durata sarà troppo breve, ma sarà portata, in base al nuovo ordinamento, a 12, 14 od al massimo 16 mesi. Probabilmente ci si fermerà sui 12 o 14 mesi, dunque la ferma italiana sarà ridotta ad un terzo di quella austriaca. I vantaggi della ferma italiana Il ministro enumera poi parecchi altri vantaggi offerti dalla legislazione miliare italiana così per i ritardi nella presentazione, per la ferma ridotta. Secondo la legge austriaca solo quegli emigrati oltre l’Oceano potevano fruire della visita presso i Consolati, invece secondo quella italiana ammette la visita presso qualunque consolato all’estero. Chiuse assicurando che le giovani reclute troveranno negli ufficiali e nei loro compagni di arme una vera affettuosa famiglia. S. E., l’avv. gen. Tomasi inneggia al patriottismo delle nuove provincie ed esalta le virtù del soldato italiano; assicura che i giovani delle provincie redente constateranno subito quale enorme differenza di trattamento esista fra l’esercito austriaco e quello italiano, come in questo essi siano trattati dai superiori come veri figli, come fratelli dai camerati. Appunti e richieste dei popolari L’on. Degasperi vorrebbe precisare il significato della visita del ministro, affinché non nascano equivoci. Il ministro ci ha annunziato la decisione del Governo di estendere la legge militare italiana coll’ordinamento provvisorio dell’esercito alle Nuove Provincie e comunicandoci previamente questa decisione per atto di deferenza, ci ha invitato ad esprimere i nostri desideri in merito ai modi dell’attuazione della legge. Premesso questo cioè che qui è esclusa una discussione sull’applicabilità o meno della legge, egli deve rilevare che migliore impressione avrebbe il fatto se questa legge fosse stata preceduta dal coordinamento generale delle due legislazioni e in special modo dal promesso e non ancora attuato riassetto della nostra amministrazione in senso democratico e autonomistico. Coglie quindi l’occasione per pregare il ministro a voler urgere presso il presidente del Consiglio l’emanazione dei provvedimenti di carattere istituzionale e quelli per l’aumento del bilancio dei lavori pubblici. Richiamandosi per la questione principale alle dichiarazioni fatte già nella conferenza di Roma l’on. Degasperi, a nome dei colleghi, prende a grata notizia l’impegno di S.E. di voler dare istruzioni perché si facciano le più larghe concessioni del servizio ridotto specie agli abitanti della zona devastata. Gli on. Carbonari e Tamanini danno particolare rilievo a quest’ultimo punto. L’on. Degasperi, continuando, insiste sull’assoluta parità di trattamento che dev’essere fatta agli abitanti di tutta la regione, senza distinzione di nazionalità, al qual principio il ministro assente senz’altro. Il sen. Zippel si associa alle parole dell’on. Degasperi e ringrazia il ministro per la sua visita e per il suo interessamento delle cose nostre. Porge il saluto cordiale e deferente di Trento. In attesa di altri ministri S. E. Gasparotto ringrazia; crede che la sua visita non sia che l’inizio di quelle di altri ministri che verranno ad informarsi esattamente della regione. Questo popolo che ha sempre avuto fede nell’Italia merita di essere trattato colla maggiore confidenza. Qui verranno i ministri a trarre dagli ordinamenti amministrativi qualche norma per rispettarla ed esperimentarla altrove. L’on. Tamanini ricorda al ministro i metodi usati nel ricupero dei materiali residuati, metodi che diedero luogo a critiche e a malumori da parte della popolazione della zona nera che si vide asportato senza motivo specialmente le teleferiche e i tubi per gli acquedotti. Ricorda ancora l’iniziato inconsulto abbattimento dei forti e accenna alla necessità della manutenzione di molte strade militari che possono tornare molto utili al commercio e al turismo. Credaro, notando che c’è una autorità sola, raccomanda che il militare metta a disposizione quanto possiede senza bisogno di lotte che furono già causa di dolori e di disillusioni. Il ministro risponde all’on. Tamanini che non mancherà di informarsi e di prendere disposizioni. Quanto alle costruzioni militari che si desidera siano conservate, gli siano segnalate. Per la manutenzione delle strade militari necessarie e per il commercio e per il turismo è sua intenzione di affidarle ad un consorzio del quale facciano parte le autorità comunali, provinciali e il Touring Club. Dopo altre raccomandazioni del sen. Zippel – notevole quella dei due casermoni sul Bondone per la cura climatica dei nostri bimbi – la importante riunione si chiude. Al tocco gli intervenuti alla riunione si raccolgono a banchetto che viene servito nella sala dei ricevimenti al I piano dell’Hotel Trento. Pronunciarono brevissimi brindisi l’on. Credaro, S. E. Gasparotto e il sen. Zippel. Alle 15 il ministro della guerra, ossequiato dalle autorità, accompagnato dal suo seguito e dall’on. Credaro, lasciava Trento diretto a Bolzano. Durante la sua permanenza nell’Alto Adige visiterà la Chiusa di Bressanone – notiamo che per i danneggiati dal nubifragio ha offerto 2000 lire – e l’accampamento di Sulden. 