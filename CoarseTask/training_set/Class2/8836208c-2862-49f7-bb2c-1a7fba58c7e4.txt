Roma, 8. La necessità di dare una buona volta un indirizzo preciso alla politica del nostro paese fa sì che la collaborazione socialista costituisca sempre più l’oggetto delle discussioni del giorno. Il dibattito che appassionatamente si svolge ha due aspetti: uno pettegolo, parlamentare, un altro più profondo che vaglia l’opportunità sociale e non soltanto politica dell’avvenimento. Tutti e due questi aspetti però sono espressione del desiderio, ormai diffuso così nella Camera come nel paese, di cercare di uscire da questa situazione di disagio se non di equivoco e orientare la vita nazionale verso un accentramento che sia effettiva alleanza di forze e quindi determinante di equilibrio per il libero svolgimento di tutte le legittime energie del paese. Ma altra cosa è sentire tutto quanto di buono possa fare scaturire la recente decisa volontà collaborazionista del gruppo socialista, altra cosa significa parlare di revisione immediata della situazione e di immediata crisi ministeriale. È naturale che chi frequenta Montecitorio riceva l’impressione che un po’ da tutti i banchi si sarebbe pronti ad accogliere con soddisfazione un chiarimento ministeriale, chiarimento che, a nostro parere, non potrebbe esservi se non fosse preceduto da un rivolgimento. Si parla così di manovre fatte dagli amici dell’on. Giolitti come di manovre fatte dagli amici dell’on. Nitti. Oggi nei corridoi si è visto anche qualche amico dell’on. Orlando fare degli approcci per poter presentare una combinazione bella e fatta nel caso che il fatto nuovo si verificasse. Con ciò non vogliamo dire che la crisi avverrà: registriamo la cronaca di Montecitorio rilevando che qualunque possa essere il compimento dei fatti che si preparano a Roma, non si può non avere la sensazione che dei seguaci di uomini diversi, se non opposti tra loro, nella sensazione che battaglia vi debba essere, hanno preparato non soltanto un platonico piano strategico, ma anche una effettiva mobilitazione su piede di guerra; né questi preparativi – diremo così di azione, per continuare il linguaggio bellico – sono stati del tutto infruttuosi: si è avuta anzi occasione per arrivare a un primo chiarimento. Il progetto, che è stato detto giolittiano, ma che in verità non è stato soltanto dell’on. Giolitti, di arrivare ad una combinazione che andasse dalla destra ai socialisti è stato completamente respinto dai socialisti collaborazionisti, alcuni dei quali, come ad esempio l’on. Dugoni , per il travaglio intimo che lo attraversa avrebbero forse anche aderito all’idea, ma il progetto – assai strano in verità – è stato buttato a mare dalla destra la quale ha rifiutato qualsiasi agevolazione anche indiretta da parte sua a una combinazione la quale possa portare nell’orbita costituzionale un partito fino ad ieri rivoluzionario. Questo fatto ci costringe a trarne una conclusione: che non è possibile – nel caso che la collaborazione socialista si avveri – a un assenso dei popolari. I popolari, pure apprezzando tutta la importanza che ha in sé il fatto della collaborazione socialista, non potranno mai e poi mai accettare di andare coi socialisti al potere senza avere stabilito delle effettive, diremo quasi granitiche, basi programmatiche per la collaborazione. Questo è stato già molte volte detto. Questo ribadisce oggi, commentando il voto che si è avuto a Genova dal consiglio della Confederazione generale del lavoro, il Popolo Nuovo organo ufficiale del Partito popolare. Scrive infatti il direttore dell’autorevole settimanale: «Finora il socialismo dice solo di voler collaborare, ma mentre se ne dichiara lo scopo immediato, quello della propria difesa, trascura di dirci la ragione della collaborazione. Non ripeteremo ancora una volta che non concepiamo una collaborazione politica che non abbia per obbiettivo una attività ben determinata nella chiara cornice di un preciso programma; cioè i socialisti devono dirci che cosa essi intendono compiere di positivo nel campo legislativo e magari, nell’azione di Governo, per far sì che la loro più diretta partecipazione alla cosa pubblica possa riuscire utile a loro stessi non solo, ma a tutti gli italiani. Quando questa dichiarazione di principi e questa esposizione di un programma venisse e fosse soddisfacente, non solo noi, che non abbiamo nessun pregiudizio anticollaborazionista, ma anche i più feroci anticollaborazionisti di oggi diverrebbero entusiasti della collaborazione dei comuni avversari. Perché potremmo cominciare a considerare il socialismo in tutto quel che esso ha di non buono, di irritante, di inutile e di negativo, come un male da cui il paese si fosse finalmente liberato. Certo questo se avvenisse sarebbe una ottima cosa». Così scrive Il Popolo Nuovo, così pensano tutti coloro che non hanno l’infelicità di essere affetti dallo sterile conservatorismo ultrastatico della destra parlamentare, ma che non spingono la loro giustificata simpatia per i neofiti della costituzionalità fino al punto di dimenticare che per arrivare alla collaborazione socialista popolare non basta intendersi – il che sarebbe facile – sulla distribuzione dei portafogli e dei sottoportafogli, ma occorre conciliare due cose che fino ad oggi non coincidono tra loro. Dovranno essere i socialisti che eventualmente dovranno collaborare con noi, mostrando quale sia il grado di evoluzione che da sinistra verso destra essi hanno fatto per avvicinare nel campo economico e nel campo sociale le loro teorie con la dottrina popolare. Ciò senza tener conto di quella intesa di carattere spirituale alla quale, è inutile dirlo, il nostro partito non potrà mai derogare. Tutto ciò, bisogna riconoscerlo, non è impresa facile. I popolari restano naturalmente fermi in tutte le posizioni del loro programma. I socialisti collaborazionisti non si sono ancora pronunziati, ma molto cammino essi devono fare verso di noi se ancora ieri l’on. Modigliani si opponeva alla nostra tesi per il diritto di prelazione a favore dei contadini. Tutto ciò, ripetiamo, non è impresa facile. Per la nuova situazione politica e parlamentare quindi è ancora tempo di discutere. Vi è chi sostiene che si debba attendere il risultato del Congresso di Roma. Vi è chi, preoccupato dal termometro che inesorabilmente sale, vorrebbe rinviata ogni discussione a novembre. Ma la verità è che il problema della collaborazione socialista è una realtà effettiva, tanto sentita quanto discussa, e che, se il ministero Facta vuole avere delle speranze, deve fondarle su dei fatti soli: sulla non spedita conclusione di un programma di collaborazione coi socialisti da parte di quei gruppi della Camera che hanno effettivamente un programma e sul fatto che all’ombra a Roma il termometro segnava oggi né più né meno che 33. Ma il disagio parlamentare esiste, come disagio esiste in tutta la situazione interna del paese. 