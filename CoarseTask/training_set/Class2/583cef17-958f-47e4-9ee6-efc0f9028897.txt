Assai poche volte si riscontra nella storia un uomo che abbia vissuto più intensamente il dramma della sua epoca e della sua patria come Walther Rathenau . E assai poche volte un uomo è apparso, come Walther Rathenau, il simbolo di una nuova umanità, e d’una nuova nazione, per cui la guerra fu causa e spinta a rinnegare il passato e a formarsi un’anima totalmente opposta a quella che la portò alla disfatta, votandola alla espiazione. Scriveva il Rathenau verso la fitte del ’14: «Non arriverà mai il giorno in cui il Kaiser, vincitore dell’universo, passerà per la porta del Brandeburgo, seguito dai suoi paladini, montato su bianchi cavalli. Quel giorno, la storia universale avrebbe perduto il suo senso. No, non uno solo dei grandi uomini che fanno questa guerra, sopravviverà a lui». La storia gli dette ragione. Rathenau era l’uomo di fiducia della Germania, e sopratutto l’uomo di fiducia dell’Europa. Nessuno ebbe più di lui attitudine e competenza per scrutare, nella lenta elaborazione delle soluzioni dei problemi economici internazionali, il punto di sutura nel quale l’utilità nazionale coincidesse con la realizzazione pratica della giustizia internazionale. Walther Rathenau fu anche l’uomo che meno mutò del suo pensiero. Il grande dramma del germanesimo lo ebbe, prima della guerra e durante la guerra, critico e analizzatore spietato. Romperla colla tradizione prussiana, finirla col codinismo dinastico, col panteismo patriottico, colla devozione e la fedeltà intese nel senso deformato di una lunga schiavitù politica, finché i tedeschi (sono sue parole) non avessero trovata salvezza riprendendo la loro evoluzione, dal tempo in cui «avevano cessato di essere tedeschi per divenire berlinesi»: questa era, secondo lui, la necessità più urgente per la Germania. Bisognava, secondo lui, che il popolo tedesco si emancipasse dalla tradizione prussiana, la quale ne aveva stampato indelebilmente, ma non irrevocabilmente il carattere uscito appena dal periodo glorioso e vitale dello «Sturm und Drang»; occorreva strapparlo al rigido meccanismo, al giogo dell’oppressione morale che deviava il suo stesso passato. Col senso delle grandi fatalità storiche, che è proprio dei precursori, Rathenau vide tuttavia nella guerra la soluzione provvidenziale del conflitto tra le due anime della Germania moderna, e giunse alla nota discussa invettiva: «Noi siamo una razza di transizione destinata al letamaio». E il periodo di transizione entra oggi nella fase più acuta. La politica di Rathenau in questi ultimi mesi toccò la massima altezza. L’uomo che, attanagliato dalla sconfitta, aveva firmato il più triste trattato di tutti i tempi, tenuto a distanza dai vincitori, aveva raggiunta ormai la certezza di un respiro per la sua nazione oberata di debiti: dopo aver partecipato alla più utile conferenza per la pace, da pari a pari coi nemici di ieri, pensiero e azione di tutto il movimento repubblicano e politico della Germania, era riuscito a portare le relazioni del suo Stato verso nuovi orizzonti economici. Nella ultima crisi ministeriale Rathenau aveva tergiversato prima di accettare di nuovo quel portafoglio che lo aveva condannato alla più dolorosa firma della sua vita, ma l’insistenza del cancelliere Wirth per riavere a collaborare il più franco, se non il più geniale, uomo politico della Germania lo sforzò ad accettare. La sua attività era proverbiale in Germania. Uomo di energia intensa, non aveva riposo e la sua villa di Grünewald era meta continua di uomini d’azione che da lui traevano consiglio. Ciò che Rathenau era noi lo abbiamo veduto da vicino durante la conferenza di Genova ; ciò che Rathenau pensasse dell’Italia lui stesso ce lo disse nel discorso pronunciato a Genova il 19 maggio, discorso che terminava colla nota invocazione petrarchesca alla pace. Dalla data di quel discorso è appena trascorso un mese. Dagli incidenti altoslesiani – affermazione di un rinnovarsi del nazionalismo tedesco – all’assassinio di Rathenau non è trascorso che un giorno. È quindi verosimile l’ipotesi esser stato il pangermanesimo – quello che condannò a morte Erzberger – ad armare la mano di un pazzo per uccidere Rathenau il quale della politica di Erzberger era il più autorevole e valido continuatore. In lui l’elemento reazionario vedeva il propugnatore di una politica di pacificazione, specialmente colla Francia (infatti ciò che vi è di più concreto e di apprezzabile nella azione di Rathenau è lo sforzo perseverante e oculato per trovare nella conclusione di accordi internazionali il mezzo di riavvicinare e tranquillizzare la Francia) e un fedele assertore dei principi repubblicani. Le sue origini ebree poi aumentarono gli odi che lo circondavano e fino dal tempo dell’assassinio di Erzberger, si diceva che sarebbe venuto anche il suo giorno. La tragedia di sabato, che apre per la Germania un nuovo periodo di agitazioni e che mette il governo di fronte a imprevedibili avvenimenti, avrà ripercussioni su tutto l’andamento della politica europea nella quale Rathenau portava la sua esperienza e la sua fede nella soluzione del conflitto tra le due anime del popolo tedesco e nella graduale pacificazione di tutti i popoli del mondo. 