Dopo la clamorosa carnevalata antireligiosa a cui avevano dato lo spirito e il colore i fascisti dell’«Italia alpina», e della vecchia «Libertà», la lotta contro l’insegnamento della religione nelle nostre scuole non ha più trovato la forza di riardere. Ha prevalso il buon senso insieme con l’opportunità; e perfino i maestri aderenti all’Unione magistrale nazionale, una società che ha tutta una tradizione di laicismo e di settarismo, hanno votato perché l’istruzione religiosa sia mantenuta così come ora, concedendo l’esonero dal frequentare le lezioni a chi ne faccia dichiarata richiesta. Ed anche nella Venezia Giulia, dove l’infelice ed arbitrario decreto dell’onorevole Ciuffelli, aveva tentato la sopraffazione delle coscienze della grandiosa maggioranza dei cittadini imponendo di sorpresa il deploratissimo regolamento del regno che riduce l’insegnamento religioso alla condizione avvilente d’un intruso mal tollerato, si agitò per qualche tempo la polemica giornalista pro e contro l’indirizzo educativo cristiano: ma anche lì prevalse a poco a poco la ragionevolezza; e mentre il decreto ciuffelliano, per la sua manifesta e violenta illegalità, rimase in moltissimi luoghi lettera morta, andò ristabilendosi lentamente l’ordinamento tradizionale, con la logica dispensa prevista a favore dei dissenzienti dalla nota disposizione del comando supremo. Parlare di un tale ordinamento, come fosse offensivo alla libertà delle coscienze religiose è cosa ridicola e disonesta. Poiché esso stabilisce bensì che gli alunni, i cui genitori non dichiarano di essere contrari all’insegnamento religioso, devono frequentare le lezioni catechistiche; ma d’altra parte non fa nessunissima difficoltà a concedere la dispensa a chi faccia la più semplice dichiarazione di non volerne sapere. Né si deve dimenticare che i cittadini favorevoli all’insegnamento religioso formano la grandissima maggioranza, mentre i contrari rappresentano una minoranza insignificante che in molti luoghi si abbassa fino al livello eloquente dello zero. Ma ecco che, a rompere la calma, giunge dalla Venezia Giulia un nuovo squillo di battaglia. Contro l’insegnamento della religione nella scuola, e precisamente con lo scopo di eliminarlo totalmente da ogni ordine di scuola, muove in guerra la filiale triestina della «Giordano Bruno», la massonica associazione romana che il rivolgimento spirituale degli ultimi anni non ha potuto scuotere da quell’atteggiamento di goffo e idiota materialismo in cui s’era fin dal principio cristallizzata. Che al giorno d’oggi, in mezzo a questo fervido rinascere di valori spirituali e cristiani, ci possa essere una persona intelligente che prenda sul serio la vecchia retorica dei «libero pensiero», e giudichi i problemi della vita religiosa con la mentalità semplicistica di un barbiere anticlericale, è cosa appena credibile. Tanto più fa meraviglia che il presidente della «Giordano Bruno» triestina sia un tale che, per la carica di cui è rivestito, si dovrebbe ritenere un po’ intelligente: il presidente d’un liceo femminile di Trieste, prof. Luigi Candotti. Dove si vede che qualche volta, anche per presiedere un liceo femminile, l’intelligenza non è un requisito necessario. Il signor Luigi Candotti, dunque, terribile «libero pensatore» al cospetto di tutta la Venezia Giulia, ha inviato al commissario generale civile di Trieste un lungo memoriale che è riportato anche da vari giornali massonici del regno. In esso dopo aver esposto, a modo suo, la situazione giuridica attuale in merito all’insegnamento religioso e dopo aver trovato del tutto insufficiente per le sue velleità laiciste anche il decreto Ciuffelli, perché ammette l’istruzione religiosa, come facoltativa, il bravo preside esclama costernato: «Resta il fatto che la religione sia pure in forma facoltativa, fa se non altro parte del piano d’istruzione e dell’orario, viene impartita nella scuola stessa e rientra quindi nell’ambito dell’istruzione pubblica!». Vi immaginate voi un’infamia più scandalosa di questa? L’insegnamento religioso «nella scuola stessa»? Nella «scuola stessa» si potranno fare comizi anticlericali, feste da ballo, sproloqui di liberi pensatori, ma per bacco, parlare di Dio e di Cristo, no e poi no! Ma il valoroso Candotti ha a sua disposizione tutta una serie di argomenti economici, pedagogici, morali e politici, per richiedere lo sfratto della religione dalla scuola. Vediamo. Dopo aver dimostrato, con una meravigliosa logica candottiana, che l’invitare i genitori a dichiarare se vogliano l’insegnamento religioso o non lo vogliano, significa violentare la loro libera coscienza, come se fosse violenza l’appello a fare un atto preciso di coscienza e di libertà, il generoso Candotti rileva che è contrario alle regole d’una seria e oculata amministrazione lo spendere molte migliaia di lire per i catechisti, erogandole dai fondi del comune: questo sarebbe uno sperpero del denaro pubblico «quello cioè di tutti, anche di quelli che non intendono sia impartito l’insegnamento religioso ai loro figli». Il buon Candotti non capisce evidentemente che seguendo il suo criterio, col denaro pubblico non si arriverebbe mai a far nulla, perché c’è sempre qualcuno di parere contrario. Cosi non si potrebbe dare la sovvenzione comunale ai teatri perché ci sono molti che non la vorrebbero accordare e non si dovrebbero fare nemmeno i marciapiedi delle città, perché il contadino della montagna, con le sue scarpe ferrate, non vuol saperne di marciapiedi. E ci potrebbe essere anche qualcuno che considera uno sperpero del pubblico denaro la spesa di un liceo femminile con una simile perla di preside alla testa. Ma c’è poi l’argomento pedagogico. Trascriviamo: «…non è possibile che persone appartenenti alla ferrea disciplina della gerarchia ecclesiastica possano esercitare l’ufficio di educatori nella scuola laica moderna… Gli insegnanti di religione, in forza dei voti prestati, non possono essere tolleranti, devono esplicare una attività uniforme ai voleri della curia, sono costretti a insegnare una dottrina rigidamente confessionale e dal punto di vista didattico si trovano in posizione equivoca, tale da mettere gli alunni in uno stato di tormentoso turbamento dell’animo…». Il lettore ne ha abbastanza per giudicare, da questi cavoli mille volte riscaldati dall’anticlericalismo analfabeta, la mente e la dottrina del signor Candotti. Quando quotidianamente si trovano liberali e perfino socialisti che mandano i loro figli alle scuole confessionali perché le trovano più efficaci e più educative, non resta che un sorriso di compassione per la piccolezza di questo «libero pensatore», che nega al sacerdote, in via assoluta, la capacità di educare. Piuttosto si potrebbe studiare se una persona legata così tenacemente alle trivialità del rude dogmatismo massonico possa stare degnamente alla presidenza d’un delicatissimo istituto di educazione. Ultimo argomento è il politico; ed è stupefacente. L’insegnamento religioso, dice il Candotti trasformato in uomo di Stato, deve essere abolito perché… per i cattolici «è fatta esplicita riserva del dovere preciso di riconoscere il dominio temporale del pontefice…». E poiché riconoscere il potere temporale significa prendere posizione contro lo Stato italiano, ne risulta che i catechisti predicherebbero «l’odio e il disprezzo per il paese che li ha visti nascere». Dunque, abolizione! E il signor Candotti è ancora troppo generoso se non propone la «fucilazione per tutti i catechisti». Questa miseria morale e intellettuale, questo analfabetismo politico e pedagogico di un uomo in cui il settarismo vorrebbe occupare il vuoto dell’intelligenza, non può spaventare i cattolici. L’attacco è troppo goffo e troppo compassionevole. Ma lo rileviamo, sia per dimostrare con un esempio la mentalità sopraffattrice degli avversari, sia per richiamare l’attenzione alla attività che i nemici dell’idea e della educazione cristiana vanno continuamente svolgendo, ora nell’ombra delle sette, ora nella pubblica luce. Il nemico non dorme. Per questo, anche quando una calma apparente nasconde il pericolo e lusinga in una presunta sicurezza i difensori dei diritti della coscienza cristiana, conviene vigilare e stare in guardia. Non mancano anche nel Trentino uomini e sette il cui pensiero corrisponde con quello dell’ineffabile Candotti e della «Giordano Bruno». Occorre che le organizzazioni di difesa dei padri di famiglia, degli studenti, dei giovani cattolici, delle nostre donne preganti e credenti stiano salde ed accorte a respingere ogni possibile attentato. Il problema che dovrebbe essere solo educativo, è divenuto per necessità di cose e per il mal volere degli avversari, una ardente questione politica. Ebbene, nella campagna per le prossime elezioni, anche tale questione dovrà essere posta. Ed ognuno sarà tenuto ad assumere, in un senso o nell’altro, la sua piena e dichiarata responsabilità. 