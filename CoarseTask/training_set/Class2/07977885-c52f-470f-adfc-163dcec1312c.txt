Il poeta Vittori e la massoneria – Indirizzo anticristiano – Nathan e il Papato – Influenze legislative – Camorrismo e protezionismo – La corruzione amministrativa – Burocrazia massonica – Sfruttamento della patria – Loggia Battisti – Il cav. Berti – Imposizioni e favoritismi – Per la pubblica onestà. In un opuscolo del noto poeta trentino Vittore Vittori, pezzo grosso della massoneria bolognese, leggiamo queste sintomatiche parole: «La scuola deve essere laica, se siamo italiani. Sempre peggio questa è lasciata andare dai nostri ministri fornicanti col potere temporale. E ne approfitta il “pretismo” tanto che… saremo sopraffatti dalla scuola confessionale; il pretismo è sempre forte dell’obolo di S. Pietro e offre alle sue pecorelle aule decenti e soleggiate. Ben più disciplina, concordia, oculatezza è in esso che non è nella massoneria, la quale ricordando la sua missione storica dovrebbe pur volgere alla scuola italiana il meglio della sua attività». In queste frasi le idiozie suggerite dall’odio anticristiano sono molte. Ma è caratteristico l’appello alla setta massonica come istanza suprema per difendere il laicismo scolastico liberticida contro ogni tentativo di scuola libera; ed è pur notevole l’antitesi così francamente confessata tra la massoneria da una parte e l’indirizzo cristiano del pensiero, qualificato per dispregio come pretismo, dall’altra. Oggi, che la massoneria ha perduto anche il coraggio di mostrar la maschera e per le sue abbiette finalità si adatta ad ogni trasformismo, i giornali di tinta massonica nascondono i loschi interessi della setta sotto il manto dei diritti dello Stato, e in nome dello Stato laico e accentratore osteggiano ogni libertà delle organizzazioni e delle coscienze. Quest’identificazione dello Stato con la massoneria si spiega, del resto, da sé quando si pensi che la setta massonica è stata la più tenace propugnatrice di quel dottrinarismo statale, intransigente e borioso quanto vacuo ed esoso, al quale è ispirata gran parte della legislazione italiana. Ed ancora oggi, mentre il pensiero moderno si è da gran tempo divincolato dallo sciatto dogmatismo positivistico, la massoneria vi si aggrappa con zelo fanatico e fa propaganda di false dottrine umanitaristiche, diffuse con clamore di retorica e con sfacciataggine pari all’inconcludenza. In forza di questi principii positivistici, e mossa anche da molteplici interessi politici, la massoneria fu sempre ed è ancora l’esponente più forte e più insidioso della lotta anticlericale contro la Chiesa e il Papato. Più volte il gran maestro della massoneria, con posa che oggi appare ridicolmente abbietta, assunse l’atteggiamento cattedratico del «papa laico» che, in nome della ragione, vomitava eresie contro il Vicario di Cristo. Ed è ancora fresca la memoria dell’ebreo massone Nathan, testé morto, che parlando, quale sindaco di Roma dal Campidoglio, presumeva di annullare col suo dogma laico la grandezza secolare del Vaticano. Nessuna meraviglia pertanto se, approfittando del doloroso dissidio che, durante i rivolgimenti del secolo scorso, s’inasprì fra lo Stato e la Chiesa, le forze massoniche, giunte al potere con la Sinistra dopo il 1876, riuscirono a inquinare di uno spirito settario e anticristiano la legislazione e l’amministrazione statale. Gli ordinamenti scolastici, continuamente modificati e peggiorati per mezzo di regolamenti e decreti ministeriali, hanno creato ai cattolici condizioni di vita che sono una beffa per ogni libertà di insegnamento e di coscienza. La volontà di milioni di cittadini fu calpestata in nome del laicismo statale che irride alle credenze del popolo e mostra borioso il suo ateismo. Le leggi sul matrimonio, sulle congregazioni religiose, sulle proprietà del clero, sul diritto elettivo dei sacerdoti sono informate allo stesso proposito di togliere alla Chiesa e ai suoi rappresentanti qualsiasi autorità e qualsiasi forza. Ci sono stati dei tempi, in cui palazzo Giustiniani, la sede centrale della massoneria italiana, era l’anticamera dei ministeri e del parlamento. Ma se le influenze politiche e legislative della setta massonica sono state straordinarie, enorme è ancora l’inframettenza della massoneria nelle pubbliche amministrazioni. Dato l’indirizzo anticlericale dello Stato e dei partiti dominanti, è naturale che le cariche più autorevoli e i posti migliori nell’amministrazione statale fossero riservati ai «fratelli» che si ritenevano più fidati e intransigenti. Essere massoni, o avere qualche valido appoggio nella loggia, era, ed è ancora, un titolo di preferenza per salire in alto e per ottenere laute prebende. Il segreto di cui la setta si circonda e le vaste relazioni che essa ha in tutti i rami dell’amministrazione fanno sì che la sua potenza sia ritenuta anche superiore di quello che è in realtà. Di qui la credenza che senza essere iscritto alla massoneria non sia possibile far carriera. E la credenza non è infondata. Funzionari, anche onesti, si iscrivono alla loggia per timore di soffrire altrimenti dei danni materiali e morali. Il protezionismo più sfacciato e immorale si è sviluppato in tal modo. Si sa con certezza che certi incarichi nei ministeri e nelle provincie sono affidati di preferenza ai capoccia della massoneria. Il ministero dell’Istruzione e il ministero della Guerra sono designati come i più infestati dalla mala pianta. Ma niente arriva a sottrarsi all’invadenza massonica. Perfino i giudici vengono subordinati e sedotti dalla setta. È noto l’intervento diretto della massoneria nel processo Bonmartini, come prettamente massonica fu la campagna per la grazia a Linda e a Tullio Murri, condannati in quel processo . Eguale origine hanno avuto le montature colossali per gli «scandali clericali» dimostratisi poi del tutto insussistenti. Dovunque la viscida bestia si aggrappa, essa porta la insidia e la corruzione. Anche durante la guerra le persecuzioni anticlericali in nome della patria, gli internamenti di sacerdoti e di cattolici del tutto innocui rivelavano a prima vista lo spirito settario da cui traevano origine. È caratteristico che questa setta, la cui spudoratezza non ha confini, osi ancora presentarsi nei manifesti e attraverso i discorsi dei suoi adepti, come la più appassionata tutrice della patria. La setta che ha l’infamia di aver tollerato e difeso il suo socio Luigi Castellazzo , il denunciatore dei martiri di Belfiore , dovrebbe tacere. Le relazioni segrete, ma non più ignorate, della massoneria italiana con la Francia, i vincoli inconfessabili di notori massoni con personaggi esteri di indirizzo antiitaliano, sono fatti troppo gravi perché i veri e onesti italiani se ne possano scordare. Se la vita italiana è oggi così scossa, se la burocrazia italiana è ora così inquinata di elementi inferiori e mal fidi, ciò è dovuto all’opera immorale, disgregatrice e sovvertitrice che il favoritismo e il protezionismo massonico vi hanno esercitato. Per risanare lo Stato, bisognerà combattere il veleno con tutta energia. Orbene, mentre nelle vecchie provincie la setta si squalifica sempre più, qui tra noi essa è riuscita a radicarsi e ad acquistare proseliti. Fra i connazionali affluiti quassù dal regno si sono infiltrati non pochi massoni che hanno irretito nelle maglie della setta anche parecchi trentini. Sappiamo già della loggia massonica che, connivente e consenziente la moglie dell’eroe , sfrutta il nome di Cesare Battisti. E non sono più una novità le strette di mano particolari dei «fratelli» negli uffici governativi e nei luoghi pubblici. Si hanno prove di favoritismi esercitati anche tra noi a favore di massoni. La fuga sicura del cav. Cesare Berti , socialista riformista e massone autorevole, non sarebbe stata così facile se i «fratelli» non avessero provveduto a facilitarla. Al contrario non sono mancate le imposizioni massoniche e le volute… dimenticanze nei riguardi di funzionari trentini la cui riassunzione in servizio fu ostacolata perché non erano abbastanza anticlericali. Ed anche in argomento di nomine e promozioni a cariche importanti potremmo citare dei casi nei quali dalla loggia è partita, con tono imperatorio, la designazione di determinate persone e il divieto preciso di presceglierne delle altre. Fatti certi e documentati! Noi trentini, che abbiamo tradizioni magnifiche di moralità pubblica e di franchezza, che abbiamo fiducia unicamente nella legge e nell’autorità, non possiamo tollerare che forze occulte animate da fini inconfessabili turbino e corrompano la nostra vita amministrativa. La nostra amministrazione è fondata sulla fiducia assoluta del pubblico. Ma se le inframmettenze settarie soverchiano la legge e la giustizia, la fiducia deve crollare. Per questo noi consideriamo la massoneria come un grave pericolo non solo per la coscienza cristiana del nostro popolo, ma anche per la serietà e l’onestà della nostra amministrazione. Della gente che si nasconde nel segreto della Loggia, che non sa giustificare la provenienza dei denari copiosi di cui dispone, che sopra la legge pone il favoritismo e l’agguato insidioso, non può essere onesta. Tanto più che le regole della setta permettono la menzogna e lo spergiuro. Un massone può infatti negare ad ogni ora di essere tale; può denigrare in pubblico la massoneria a cui appartiene e fingere di esserle contrario. Pur di raggiungere lo scopo, la turpe congrega si rassegna perfino alle rinnegazioni e agli sputi dei suoi stessi adepti. E noi dovremo permettere che la massoneria s’impadronisca della nostra politica o mandi addirittura un suo esponente quale rappresentante del Trentino al parlamento? Sarebbe la massima vergogna. 