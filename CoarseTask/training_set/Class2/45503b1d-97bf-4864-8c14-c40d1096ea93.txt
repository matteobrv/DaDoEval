Più che 2000 congressisti – Un ministro e quaranta deputati – I rappresentanti della cooperazione trentina. Impressioni Treviso, 3 notte. Questo primo Congresso è stata una rivelazione, imponente, magnifica, una affermazione di forza e di volontà, una manifestazione spontanea di una coscienza altamente cristiana erompente con l’azione ricostruttrice e vivificatrice nell’odierna crisi sociale, una rivendicazione solenne di un principio di giustizia fin a poco tempo fa conteso ai cooperatori bianchi che dovettero attraverso una lotta paziente di questi due anni strappare al governo il riconoscimento di quell’equo trattamento mediante il quale tutti gli organismi cooperativi fossero parificati di fronte agli istituti pubblici. Esso ha segnata la sintesi di tutto un lavoro costruttivo sviluppatosi mediante l’opera di uomini infaticabili e il concorso di sane energie regionali fra mille difficoltà di mezzi tecnici e finanziari, lavoro che però ha portata oggi la cooperazione cristiana d’Italia a una vera fioritura in tutti i suoi singoli rami e nel contempo ha dischiuso le vie a un più sicuro cammino ascensionale di ampliamento e rafforzamento. Una fede viva e profonda, un entusiasmo sincero pervadeva l’anima dei congressisti. Le discussioni procedevano vivaci e stringenti; si sentivano in esse echi delle lotte, le gioie delle vittorie, i dubbi, i timori, le ansie per una prospettiva di un domani migliore, i consigli dell’esperienza, gli incoraggiamenti, gli auguri. Il Congresso era dedicato alla memoria del venerando maestro prof. Toniolo, all’apostolo infaticabile, all’eroe della democrazia cristiana, al sociologo insigne sulle cui direttive tutta l’azione sociale cristiana oggi si svolge e dalle quali trarrà ora e sempre fede di propositi, luce di ammaestramenti. Crediamo che atto migliore per onorare il maestro non si potesse compiere, perché l’omaggio di opere feconde di bene, inspiratrici di giustizia e pace cristiana, era la prova più efficace per dimostrare che i discepoli avevano amato il maestro e che il maestro aveva additata la via diritta. E chi c’era al congresso? Tutta l’Italia cristiana rappresentatavi dal più umile cooperatore fino all’uomo di governo. Tutte le più spiccate personalità del nostro campo cooperativo, sindacale politico erano intervenute. Non abbiamo sentiti discorsi retorici, né abbiamo assistito a parate accademiche. I problemi sono stati lumeggiati, discussi, analizzati al lume di una sorprendente praticità e questa è stata per noi la prova del vivo interesse e del grande convincimento che appassionava gli animi e affaticava le menti, perché i risultati dovessero segnare una tappa e perché l’azione iniziata avesse a perfezionarsi e intensificarsi. E noi trentini che alla cooperazione abbiamo data tutta la nostra attività e che l’abbiamo sviluppata fin già da 25 anni, abbiamo guardato ai nostri fratelli delle vecchie provincie con tutta la simpatia e ad essi abbiamo invidiato l’entusiasmo e la fede. Comprendiamo che gran parte dei problemi che oggi affaticano i nostri fratelli, che gran parte delle difficoltà che l’inceppano furono da noi felicemente superate, ma non per questo possiamo tacere questa impressione e questo confronto. Quando si pensa che nelle vecchie provincie fin a due anni fa si negava il riconoscimento alla cooperazione cristiana e che il Governo ciecamente o meglio astutamente appoggiava la rossa lega nazionale delle cooperative che sotto la parvenza della neutralità nascondeva un programma di carattere prettamente socialista, quando si pensa che la cooperazione cristiana è sorta con pochissimi mezzi e tecnici e finanziari e ha dovuto di propria iniziativa imporsi attraverso tutte le contrarietà dei socialisti detentori di un monopolio che li faceva i veri mantenuti dello Stato e che lo sviluppo della stessa si è svolto in una lotta continua contro gli avversari e contro i pescicani su di un terreno scottante ancora per gli echi della guerra che gli avversari sfruttavano a scopo rivoluzionario contro un governo debole; non si può fare a meno di ammirare e di imitare questi uomini e di trarre da loro quell’entusiasmo che è la molla potente che infrange tutti i dubbi e tutte le incertezze. Abbiamo sentite parole di vera ammirazione per la nostra cooperazione trentina specialmente nel campo del credito e del consumo perché di quello che noi abbiamo raggiunto in molte delle vecchie provincie non è stata ancora possibile l’attuazione, ma pensavamo che a sorreggere questa nostra organizzazione regionale, a perfezionarla ancor più, occorre una fede viva che faccia dei cooperatori dei veri apostoli disinteressati che, combattendo tutte le forme della speculazione adempiano al loro dovere di giustizia e di pacificazione sociale. Le organizzazioni cooperative hanno un carattere profondamente morale che se non si rileva nella tecnica deve però manifestarsi nella pratica e deve informare lo spirito e la coscienza dei cooperatori. Con tale pensiero l’Avv. Ercole Chiri il segretario generale della Confederazione cooperativa italiana, chiudeva la sua lucida e completa relazione e questo pensiero noi portiamo a tutti i nostri cooperatori, perché rinsaldino la loro fede e si confortino nel ricordare che anche nelle vecchie provincie nuovi fratelli battono la strada che essi percorrevano venticinque anni fa, e che la strada della cooperazione cristiana è quella che ci porterà tutti nel porto sicuro della pacificazione. E sappiano ancora i nostri buoni cooperatori che quando in seno al congresso fu portata la voce del nostro Trentino invocante giustizia contro l’Istituto nazionale di credito per la Cooperazione il quale fin’ora ha ignorato o voluto ignorare tutto il movimento nostro cooperativo specie nel campo della produzione e del lavoro, da parte di tutti fu levata fiera protesta e a nome del congresso la protesta stessa fu telegrafata al Ministero delle Terre liberate perché autorevolmente intervenisse a favore delle nostre cooperative. Questo nobile atto di solidarietà dei nostri fratelli sia esso un segno della loro viva simpatia per noi e ci sia di sprone a proseguire «tutti per uno e uno per tutti». 