Dei due primi titoli il lettore si renderà conto leggendo le considerazioni che facciamo seguire; per l’ultimo sarà meglio far procedere l’avvertenza che s’intende parlare ancora della Libertà la quale essendo una volta e fino a poco fa il portavoce dei democratici liberali con tendenze di sinistra, ora è divenuto giornale dei liberali democratici con tendenze di destra. Ora ai lettori non è sfuggito che codesta Libertà di seconda maniera da alcuni giorni a questa parte attacca in modo violento l’amministrazione provinciale, amministrazione che non è di partito, ma che fu costituita in base a criteri di rappresentare proporzionalmente tutti i partiti politici, così che anche il partito liberale democratico vi partecipa nella misura che gli compete condividendo sia la responsabilità delle deliberazioni, in quanto contro di esse il suo rappresentante non sollevi di volta in volta formale eccezione, sia la responsabilità dell’amministrazione, in quanto ciascun assessore ha una speciale funzione direttiva da compiere (referato). Stando così le cose quando sopravvennero gli attacchi più sopra accennati, attacchi di carattere generale, si doveva logicamente concludere che 1) il giornale non rappresentava più le idee dell’assessore di Giunta, designato dal partito liberale democratico 2) ovvero quest’assessore era stato fino ad oggi o vuol stare da oggi in poi sistematicamente all’opposizione. Le accuse infatti mosse alla Giunta provinciale non riguardano solo e specificamente un argomento determinato sul quale è comprensibile che possa sussistere differenza di vedute, ma investono tutto l’indirizzo, tutto il criterio, tutto il programma amministrativo svolto dalla Giunta provvisoria. La Libertà non si limita a protestare contro questa o quella soluzione data a un determinato problema ma proclama alto che il «paese tutto è stanco di vedere la cosa pubblica affidata all’arbitrio di pochi, che fanno alto e basso a loro talento» e scrive queste parole di oscura minaccia: «Il governo centrale deve sentire che il malcontento che si addensa contro la attuale amministrazione provinciale potrebbe un giorno o l’altro portare dei gravi disordini in paese, specie ove gli interessi delle valli venissero subordinati dall’Amministrazione provinciale a quelli particolari di una istituzione e di un partito». Dunque il «malcontento si addensa», si prepara un grosso temporale e «possono scoppiare gravi disordini, in paese». Situazione quindi gravissima che può portare a qualche mobilitazione fascista o, a scanso di essa, a qualche decreto per ragioni d’ordine pubblico. Quand’è così gl’ingenui si sono chiesti; perché il partito liberale non ritira senz’altro il suo rappresentante? Perché il partito, del quale la Libertà è ancora portavoce, collabora ancora con simile amministrazione, dannata da Dio e coperta ormai dell’esecrazione universale? Gl’ingenui, che ripetevano tale ragionamento, lo facevano anche per analogia. Se, p.e., il Nuovo Trentino attaccasse a fondo l’amministrazione cittadina di Trento o quella di Rovereto nelle quali i popolari collaborano coi liberali, sarebbe possibile immaginare che liberali e popolari potessero ancora condividere la responsabilità di queste amministrazioni? O viceversa, se tale collaborazione continuasse, sarebbe immaginabile che il Nuovo Trentino potesse valere ancora come portavoce dei popolari? Si capisce che un partito minore, rappresentato proporzionalmente, abbia una responsabilità proporzionalmente minore; si capisce che un partito il quale in un dato caso sia stato maggiorizzato, per quel dato caso non porti la responsabilità della deliberazione; ma non si capisce che un partito possa collaborare e nella funzione deliberativa e nella funzione esecutiva con altri partiti quando questi partiti svolgano una attività disastrosa in genere e tale da provocare le proteste «del paese tutto». Questa è logica, è dirittura, è onestà politica. Ma gl’ingenui hanno il torto di essere ingenui e sovratutto di non conoscere la storia, non molto remota, del partito liberale. Quello che anche nel passato inacerbì spesso la lotta fra i partiti e rese estremamente disagevole ogni contatto e instabile ogni situazione collaborazionista coi liberali fu l’equivoco, di cui questo partito spesso si compiacque: fare bensì nei corpi amministrativi o rappresentativi una politica realistica di accordi e di corresponsabilità, ma riservarsi contemporaneamente la possibilità di muovere all’attacco contro tale politica, rinnegando ogni contatto con essa, quando il farlo, in vista di mutate situazioni, possa riuscire di giovamento. Questa slealtà opportunista fu consigliata ai liberali quasi sempre da ragioni interne di partito. Ogni volta che nel campo della borghesia si levava una ventata anticlericale, ogni volta che per tale soffio l’ala radicale del partito minacciava di staccarsi, saltava fuori il giornale d. l. a salvare la situazione col fare dell’anticlericalismo o dell’antipopolarismo anch’esso, anzi col farlo più forte e più aspro degli altri, per battere la concorrenza. Analogamente oggi. A Trento sta per uscire un nuovo quotidiano che già nella sua attuale veste ebdomadaria si presenta come anticlericale, antipopolare, attaccabrighe . Bisogna fargli concorrenza, bisogna dimostrare che la lotta contro i popolari si sa fare senza giornali nuovi e bisogna trattenere nel chiuso d. l. i più radicali coll’assicurarli che si è disposti a virare di bordo. Questa è l’origine della campagna. Anche gli argomenti dell’attacco sono presi a prestito dai concorrenti. Oltre l’«Avisio» sul quale argomento la Libertà ha cambiato opinione entro poche settimane, si attacca l’amministrazione provinciale per l’Hotel Trento, per la nomina dei funzionari e per i contributi a opere di beneficenza e istruzione. L’Hotel Trento… La Libertà evoca la protesta della «nostra città» «che nel periodo estivo ha potuto constatare a proprie spese il danno ingente ad essa causato con la soppressione del suo unico grande albergo e che ha dovuto assistere tutte le sere all’esodo dei forestieri che, non trovando albergo partivano alla volta delle città vicine». Quasicché del mancato albergo fosse responsabile la Giunta, la quale invece non procedette alla compera se non quando, per un mese intiero, mediante pubblico avviso non fosse stata assicurata la preferenza a un compratore qualsiasi che garantisse di esercirlo come albergo e quasicché non fosse vero che nessuno si presentò a offrire e trattare col proposito di continuare l’albergo. E degl’impiegati? La Libertà chiede: «È vero sì o no che la stessa Amministrazione ha creati numerosi posti di impiegati, che ha poi coperti, senza bandizione di regolari concorsi, con persone tutte indistintamente tesserate del P. P. e non di rado anche per di più anziane d’età, per modo che dopo la prestazione di qualche anno di servizio dovranno venire pensionate, creando così un onere non indifferente a carico dei fondi provinciali?» Rispondiamo secco e preciso, sicuri di poterlo comprovare: No, non è vero. La Giunta provinciale è provveduta alla riorganizzazione degli uffici, bandendo regolari concorsi, (concorsi che, a pagamento, furono pubblicati anche sulla stessa Libertà), e i funzionari vennero scelti fra i concorrenti dell’uno o dell’altro concorso. Se prenderete visione del loro attestato di nascita avvertirete che sono ancora assai lontani dalla pensione. A nessuno fu chiesta la tessera di partito ed è falso che i prescelti siano indistintamente tesserati del P. P. Crediamo invece che la maggior parte non lo siano ed in ogni caso furono assunti funzionari che, in quanto militino politicamente, si trovano in diversi campi. Non parlate del resto di corda in casa dell’impiccato. Quanti funzionari popolari hanno assunto le amministrazioni cittadine del vostro partito? Sovvenzioni. Anche qui la Libertà papagalleggia secondo i concorrenti. Ecco com’essa riassume le critiche rabbiose degli altri giornali: «Abbiamo visto rimessi in onore i sistemi delle elargizioni alle istituzioni del partito, alle opere di beneficenza di evidente carattere confessionale: sistemi dal nostro partito combattuti fin dai tempi della dieta di Innsbruck». Sapete cosa vi rispondiamo? Primo, che è falso che voi abbiate sempre combattute le sovvenzioni «fin dai tempi della dieta d’Innsbruck». Rileggete il verbale stenografico e troverete che non solo non le avete combattute, non solo le avete votate, ma le avete anche proposte. Secondo, che in queste sovvenzioni il partito popolare non c’entra per niente. Darle o non darle, il partito non guadagna né perde un’ette. Ma si tratta di concedere o meglio in quasi tutti i casi di continuare a concedere dei contributi provinciali per mantenere dei ginnasi, dei licei, delle scuole, pareggiate, con diritto di pubblicità le quali sostituiscono scuole statali provinciali o locali che, assieme, se fossero tutte a carico dello Stato o della Provincia costerebbero milioni. È vero che molte di esse, nel Trentino e specie dell’Alto Adige sono dirette da religiosi o da monache, ma è forse un demerito della concezione cristiana della vita se essa infonde nei suoi fedeli lo spirito dell’apostolato e della solidarietà umana? E forse altre istituzioni laiche che l’hanno chiesto, come il liceo femminile di Rovereto, il ginnasio di Ala ecc., non le ebbero nella stessa misura? L’unico contributo (40 mila) che potrebbe avere la parvenza di «elargizione alle istituzioni del partito» potrebb’essere il contributo alla federazione dei consorzi cooperativi, perché la federazione è diretta da amici nostri. Ma la federazione è come il «Revisionsverband» dell’Alto Adige, un ufficio di revisione e di consulenza tecnica per le casse rurali e per le cooperative di consumo e di lavoro e la sovvenzione venne assegnata in base al numero dei revisori e alle giornate delle revisioni compiute, revisioni che, com’è noto, hanno carattere ufficiale e vengono trasmesse al Regio Tribunale. Può negare la Provincia ogni interessamento alla corretta amministrazione della casse rurali che sono in gran parte buone prestatrici dei comuni o alle cooperative di consumo, che fungono da calmiere per i prezzi dei prodotti alimentari? Del resto, detto questo, e costatato che si tratta di poste continuative ereditate dagli altri bilanci e infine che il tutto si assomma a non moltissime decine di migliaia di lire su un bilancio di quasi 40 milioni, noi diciamo: Libero ognuno di giudicare se in un dato momento tali contributi debbono venir concessi o non concessi. È questa una valutazione di carattere tecnico e oggettivo, che non è legata né al programma, né all’interesse dei partiti. Ma non è lecito a persone serie e a politici onesti di gonfiare la questione, facendo credere ai lettori superficiali che si tratti di un’amministrazione corrotta e dissipatrice. Non è lecito e, quando si è corresponsabili, oltre che illecito è anche sleale. Che se tutto codesto armeggio avesse davvero come finge d’avere, lo scopo di «por fine a questo sistema illegale, chiamando il popolo alle urne», noi dovremmo concludere non solo che neanche questo fine giustifica i mezzi ma sovratutto che a tal fine siffatti mezzi sono del tutto superflui. I popolari hanno invocato i comizi e hanno insistentemente protestato contro le amministrazioni nominate dall’alto ancora durante l’armistizio in un momento in cui invece i liberali non pensavano al «paese tutto», ma dichiaravano desiderabile «un consesso provvisorio di nomina governativa». 