In risposta alla campagna inscenata dal Popolo d’Italia contro l’on. Degasperi, il Popolo (7 novembre) pubblica: Una lettera dell’on. Degasperi 1. la seguente lettera del nostro direttore: «Il Popolo d’Italia ed i suoi compari d’occasione perseverano nel tentativo di indurmi nella meschinità delle loro generiche insinuazioni. Il dott. Donati ha dichiarato come stanno per suo conto le cose. Io dichiaro che non conosco la presunta lettera Battisti né nel suo testo né nel contenuto. E poiché nulla ho da temere ed il mio passato mi permette di sdegnare la bassa cucina delle interessate calunnie, mi rifiuterò di intervenire nella polemica finché il Popolo d’Italia o i summentovati compari non avranno pubblicato la lettera dando le debite prove della sua autenticità. Alcide Degasperi». (Questa lettera è una risposta alla pretesa esistenza – proclamata dal Popolo d’Italia – di una lettera che Cesare Battisti dovrebbe aver scritta contro Degasperi nel periodo della neutralità italiana). La figura dell’on. Degasperi 2. Una corrispondenza da Trento del seguente tenore : L’indegna campagna avviata e condotta a base di menzogne dalla stampa fascista contro il nostro amato deputato e segretario politico on. Degasperi, ha suscitato fra gli onesti la maggiore indignazione. Si capisce che si tenta un diversivo proprio da parte di coloro che nell’estate del 1914 con Mussolini alla testa, minacciavano di «immobilizzare l’Italia con la forza, qualora i suoi governanti dovessero uscire dalla normalità». Qui vivono però troppi testimoni fra la gente onesta di tutti i partiti che possono attestare la schietta italianità dell’on. Degasperi e proprio ieri si celebrò in Trento la commemorazione dei fatti di Innsbruck ai quali l’on. Degasperi, allora studente, partecipò come oratore uomo d’azione, scontando, col carcere e processo, il contributo che egli aveva già dato negli anni antecedenti quale membro del Comitato centrale per l’agitazione universitaria. La sua attività posteriore come direttore del giornale Il Trentino può ben venire giudicata alla stregua dei capi d’accusa elevati contro il vescovo di Trento nell’istruttoria fattagli dal Governo austriaco, ai quali capi di accusa l’illustre presule e patriota ha voluto egli stesso riferirsi nella sua intervista all’Italia per testimoniare in favore del deputato ingiustamente attaccato. È noto ancora che il Degasperi negli ultimi mesi della neutralità quando era in discussione il parecchio, mise in guardia, se ce ne fosse stato bisogno, l’on. Sonnino contro le proposte del Governo austriaco. Appena scoppiata la guerra con l’Italia, sospese le pubblicazioni del giornale, perché la censura austriaca tentava ogni mezzo di violentare il pensiero della redazione e da allora in poi fino alla rinnovazione della Camera fu bandito dal Trentino e tenuto sotto sorveglianza a Vienna donde attraverso il Comitato profughi, tentò ogni mezzo per sostenere la resistenza morale degli irredenti concentrati nell’interno e soggetti ad ogni specie di persecuzione. Appena ripresa l’attività parlamentare, fu in prima fila nella protesta contro le persecuzioni delle autorità militari e civili austriache ed egli appare come primo firmatario dell’interpellanza presentata ai primi di giugno del 1917, interpellanza che esponendo diffusamente le sevizie agli italiani profughi, internati o costretti a servizio militare, fu il primo documento che rivelò al pubblico nell’interno della monarchia e all’estero dove venne largamente segnalato dalla stampa dell’Intesa, il trattamento che subivano gli italiani in Austria e la loro energica e coraggiosa resistenza. Ma poiché si è detto che Degasperi attese a confessare la sua italianità quando le armi vittoriose italiane avevano già decisa la guerra, basti ricordare il suo discorso alla Camera viennese il 28 settembre 1917 in un momento cioè in cui il successo dell’Intesa era tutt’altro che sicuro e a Vienna correvano già le allarmanti notizie dei concentramenti germanici e austriaci per la grande offensiva contro l’Italia e che doveva portare alla grave sciagura di Caporetto. Del discorso basterà citare la conclusione che è tutto un coraggioso atto di fede nella vittoria finale. Dopo aver descritte le sevizie perpetrate dall’Austria nelle Terre Redente e in particolare nel Trentino, il Degasperi concludeva letteralmente: «Il popolo guarda meravigliato e atterrito: e si domanda se la terra che si è creata con la fatica delle sue mani e sulla quale ora può appena strisciare, gli sia lecito ancora dirla sua. E questi tirannelli credono, perché tutto si tace, che sia un cimitero. Ma lasciate una volta che lo spirito della libertà soffi sopra queste ossa da morto ed esse, come già una volta davanti al Profeta, si ricomporranno e costituiranno di nuovo uomini vivi e liberi. Ben possiamo dire tranquillamente col grande poeta tedesco: “Lasciate che il conto dei tiranni aumenti finché una sola giornata pagherà d’un tratto la colpa generale e quella di ciascuno”. Questo giorno deve venire e verrà. Esso è il già sicuro risultato di questa guerra ed ha preceduto la decisione sui campi di battaglia: esso è la vittoria del principio nazionale e del principio democratico». Il verbale stenografico segna a questo punto: approvazioni. Chi approva, oltre il piccolo nucleo degli italiani, erano gli elementi più irredentisti delle nazioni slave e alcuni socialisti, tra cui Renner che alla fine della guerra doveva diventare il primo cancelliere della Repubblica austriaca e che in tale veste nel memoriale della delegazione austriaca presentato nelle trattative per la pace di San Germano, confermava per la storia dei popoli rappresentati alla Camera austriaca «solo i trentini avevano così chiaramente e tempestivamente affermata la lor volontà di respingere qualsiasi soluzione intermedia e di mirare allo smembramento dell’Austria e all’annessione all’Italia». In tale senso venne giudicata l’attività dell’on. Degasperi e dei suoi colleghi nell’interno dall’esiguo gruppo degli austriacanti che a Trento nel loro organo Il Risveglio Austriaco attaccavano i deputati e cercavano invano di promuovere contro di loro un menzognero plebiscito dei Comuni e nello stesso senso questa attività veniva valutata dall’organo dei fuoriusciti trentini La Libertà che si stampava a Milano, nella quale i discorsi tenuti dai nostri amici alla Camera austriaca venivano riprodotti per lodarli e per incoraggiare tutti a continuare nella lotta. In questo senso suonano molte attestazioni di scrittori non popolari, raccolte nel volume «Il martirio del Trentino» pubblicato dopo la guerra nel quale si dava un giudizio definitivo sopra l’opera di Degasperi e dei suoi amici. Nessuna meraviglia quindi se i deputati popolari Conci e Degasperi nelle memorabili giornate dell’armistizio furono accolti festosamente durante il loro viaggio attraverso la Svizzera dalle colonie italiane e in Italia a Milano, a Firenze e a Roma da uomini dei più diversi partiti e se in quell’occasione (novembre 1918) uomini che nel Trentino s’erano prima della guerra combattuti come avversari di partito, si trovarono a Roma in una grande riunione a celebrare la comune opera di fraternità nazionale. Se il Governo premiava l’on. Conci col chiamarlo in Senato per meriti patriottici, mostrava la sua fiducia nell’on. Degasperi affidandogli l’incarico di partecipare alla missione militare che doveva portare ai profughi e internati nell’Austria e Ungheria, il conforto della Patria liberatrice e organizzarne il ritorno nelle terre redente dal tricolore. Se ora dopo sei anni, da parte della stampa governativa, si procede all’attacco contro l’on. Degasperi, ciò non è perché si possa mutare la storia, ma perché il Degasperi si trova a capo d’un partito di opposizione. La perfida manovra è palese. Qui non attacca. Ché anzi l’onorevole Degasperi è fatto segno di questi giorni a manifestazioni di simpatia e parecchie sezioni mi hanno telegrafato contro la bugiarda campagna, tanto più che nel Trentino si conoscono i miserabili sguatteri della bassa cucina e gli interessi che li fanno muovere. 