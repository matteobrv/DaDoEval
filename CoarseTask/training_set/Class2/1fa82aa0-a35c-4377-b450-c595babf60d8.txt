Ai lettori non sarà sfuggita l’importanza che ha per la politica della nostra regione quel capoverso del comunicato di Treviso, telegrafatoci ieri, il quale si occupa delle Nuove Provincie. Rileggiamolo: «Circa le nuove Provincie, con riguardo allo scopo altamente nazionale che può avere una politica di pacificazione sulle frontiere della patria, la Direzione ha autorizzate – salvi i principi fondamentali del partito – anche eventuali combinazioni colle minoranze nazionali, confermando in confronto di queste, il proposito di una politica di equità e di larghezza, sempre inteso però che alle patriottiche popolazioni italiane di confine non deva derivare, da concessioni a popoli d’altra lingua, alcun detrimento, riconfermando che il partito popolare ha chiesto e chiederà le autonomie per tutto intero il territorio delle nuove provincie, iniziando così la grande riforma decentratrice dello Stato italiano e la creazione dell’ente regione». La prima parte con l’accenno ad eventuali combinazioni non riguarda direttamente la Venezia Tridentina, ma si riferisce ad eventualità, che nella prossima campagna elettorale si potrebbero affacciare nelle provincie dell’Istria o di Gorizia, ove non è escluso che qualche gruppo di slavi cerchi di appoggiarsi ai popolari italiani. La seconda parte formula invece una direttiva di politica popolare per tutte le nuove provincie e tutta la zona di confine. Il Partito popolare italiano dichiara qui di essere per una politica che tenga conto con equità e larghezza dei postulati degli slavi e dei tedeschi, ma trova opportuno di aggiungere che il giusto riguardo alle minoranze nazionali non debba mai andar congiunto con un indebolimento della situazione politica ed economica degli italiani stessi che abitano nelle provincie nuove; e in particolare la Direzione centrale del nostro partito rileva che il mantenimento e lo sviluppo delle autonomie locali (Diete e Comuni) non deve essere un provvedimento specifico, con scopi politici, per i tedeschi e per gli slavi, ma un provvedimento che si estenda a tutto il territorio delle due Venezie, tanto agli italiani quanto alle popolazioni di altra lingua, costituendo così l’esperimento iniziale della formazione della regione entro la compagine dello Stato italiano. Quest’impegno del Partito popolare italiano, alla vigilia delle elezioni, ha per noi un grande valore. Il più forte dei partiti costituzionali dichiara con ciò espressamente che non può accadere che, per parlare del caso nostro, i tedeschi mantengano o raggiungano vantaggi autonomistici che non abbiano anche gl’italiani. Il comune italiano o ladino non deve avere minore indipendenza di quello tedesco né nel rimettere in vigore la costituzione provinciale autonoma devono essere concessi ai tedeschi dei privilegi che non possano essere goduti anche dagl’italiani. In verità quest’affermazione dovrebbe apparire superflua. Ma la campagna fatta recentemente dai tedeschi, favorita da dichiarazioni superficiali e incoscienti di certi uomini di governo, l’ha resa necessaria. I tedeschi cercano di avvincere a sé quei comuni italo-ladini, che sono sul margine della loro sfera d’influenza, col proclamare che certe leggi buone del vecchio regime e certi istituti politico-amministrativi verrebbero conservati solo ai tedeschi ai quali verrebbero concessi quasi come compenso della disgrazia loro toccata di essere rimasti inclusi, contro la loro voglia, entro lo Stato italiano. Si è alimentata così la credenza che meno italiani che si è o si dimostra di essere, più facilmente si arriva all’autonomia amministrativa. Il Partito popolare italiano taglia corto qui con ogni perniciosa illusione e proclama che l’autonomia non deve riguardarsi come un premio concesso all’eterodossia nazionale, ma come un provvedimento esteso a tutto il territorio delle nuove provincie, e come esperimento pratico per il decentramento regionale di tutto lo Stato. Il comunicato di Treviso non entra nel dettaglio della sistemazione provinciale delle nuove provincie, ma quando esclude che qualsiasi provvedimento in favore dei tedeschi o degli slavi possa recar danno agli italiani, viene a dire che anche finanziariamente ed economicamente deve venir mantenuta almeno la parità. Non potrà accadere cioè che per concedere una speciale situazione amministrativa al territorio tedesco, i trentini debbano pagare imposte più gravose. Anche tale impegno ha per noi un valore significantissimo. Questo linguaggio non mancherà d’essere compreso in quelle zone marginali, in cui i tedeschi tentano di operare coll’attrattiva di un premio speciale autonomistico e finanziario per tutti quei comuni e quegli elettori che avranno il coraggio di assumereun contegno di inconciliabile protesta contro lo Stato italiano. Lo Stato in Italia è sovratutto il Parlamento e nel Parlamento il gruppo popolare saprà certo guadagnare una maggioranza per il principio che se non deve esser fatta violenza a chi non sa adattarsi ancora alla cittadinanza italiana, deve anzitutto essere resa giustizia a chi questa cittadinanza ha sinceramente voluta. 