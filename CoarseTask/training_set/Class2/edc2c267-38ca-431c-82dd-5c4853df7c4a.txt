[…] L’on. Degasperi s’introdusse, rilevando che i popolari fin dagli inizi della ripresa politica compresero che la questione centrale era il problema delle nostre istituzioni e delle nostre amministrazioni locali. Rinnovarle e reintegrarle, dopo la rovina causata dalla guerra e prolungata poi dal governo militare, salvarle dalle ondate minacciose della burocrazia invadente e della fiumana centralista, ecco il nostro fermo proposito fin da principio, ecco la battaglia che abbiamo combattuto con qualche fortuna e con logica fermezza. Per questo chiedemmo le elezioni per i comuni, per la rappresentanza provinciale, per il parlamento; per questo diffidammo di commissari straordinari e di corpi consultivi nominati dall’alto. C’era in fondo la convinzione che in questi momenti in cui si rinnova il paese, il popolo sovrano aveva diritto di dire la sua parola. Il primo effetto della liberazione doveva essere quello di divenire padroni in casa propria. Questo diritto chiedemmo per tutti, in modo eguale, senza distinzione di partito. Tuttavia riuscimmo a fatica a trascinare con noi gli uomini d’altra fede politica. Un gruppo di liberali celava a stento le proprie simpatie per un regime provvisorio che spostava artificialmente i valori politici del paese; i fascisti ci accusarono di volere «l’autonomia austriaca», e Bosetti, pur votando per il nostro ordine del giorno, segnalava nel suo organo il «pericolo» di una «troppa autonomia» che ci farebbe schiavi d’un «principotto» o d’un qualche «pidocchio rifatto» invece che dei re (vedi «Contadino», 3 luglio) , mentre i socialisti, pur aderendo ai nostri postulati, si lasciarono distrarre per troppo lungo tempo dall’ammirazione per i soviets per poter dare alla causa autonomistica tutto l’appoggio che avrebbero potuto offrire. Ma l’attentato più grave contro questo sano movimento democratico sostanziato di postulati concreti, doveva essere la «diversione anticlericale» in cui si tentò di trascinare il paese. Il comizio del 27 agosto , in cui tutti i partiti anticlericali invocano lo Stato laicizzatore contro la scuola autonoma, e si reclama la applicazione della legge scolastica, prima ancora che gli elettori abbiano detta la loro parola, ha un doppio intento: quello di minare le nostre autonomie e quello di porre in discussione il problema religioso. Ed eccovi, atorno a questo comizio, i proclami dell’«Italia alpina» per la lotta «contro il cattolicismo e il cristianesimo, la politica cattolica e l’etica cristiana», per «la lotta a morte contro il prete e i suoi accoliti» (Italia Alpina 9 settembre), eccovi la propaganda giovanile dei socialisti i quali insegnano che i furbi cristiani hanno adescato gl’ingenui «colla paura dell’ignoto della vita d’oltre tomba» finché uno dei loro capi, sorprendendo la buona fede di un paesello di campagna, ne dedicherà la piazza principale a Giordano Bruno e farà poi nell’«Internazionale» (6 luglio) l’apoteosi di Meano che «in un fulgidissimo giorno di luglio gettò l’inginocchiatoio, gettò il saio… calpestò atavismi, superstizioni, credenze antiquate e salì a passo fermo e deciso uno ad uno i gradini dell’Umana Ribellione» . Fu allora che la coscienza del nostro paese si riscosse. Gli uomini politici strapparono al governo l’impegno che nulla avrebbe innovato fino a tanto che non venissero convocati i comizi elettorali, i «padri di famiglia» si raccolsero a migliaia in una federazione che, al di fuori di ogni partito, si propone la difesa dell’insegnamento del catechismo, e si piantò in breve tempo una mirabile organizzazione politica popolare di 16 mila soci. Questa energica reazione sconcertò i nostri avversari. Bosetti, che conta sovratutto sui contadini, s’affrettò per il primo ad attenuare il significato del suo intervento al comizio del 27 agosto («Contadino» 4 settembre) , i fascisti rimproverarono all’«Italia alpina» di fare il gioco dei clericali ed i socialisti nel loro recente congresso si vantarono, qualunque siano state le vere ragioni, d’aver espulso Belluta perché massone; anzi Pilati , l’eroe di Meano e dell’Umana Ribellione proclamò a Mezzolombardo d’ambire tra le sue file i buoni cristiani, perché sa che i buoni cristiani sono anche operai onesti. Così la coscienza sana del nostro popolo, reagendo contro gli attentati anticlericali, ha già ottenuto la prima vittoria, quella cioè di costringere gli avversari a contenere, sia pure per ragione d’opportunità, l’impeto del loro anticlericalismo. Ma anche sul terreno economico-sociale il buon senso del nostro popolo reagisce con successo contro la propaganda utopistica o rivoluzionaria. Il bolscevismo parve dapprincipio aver fatto strage anche fra la gente di campagna. La propaganda socialista per l’espropriazione violenta e per la dittatura del proletariato, favorita dalle conseguenze morali ed economiche della guerra, trovava buon terreno, sovratutto quando il dominio militare impediva la pubblica discussione. Chi poteva controllare i panegiristi della Russia e dell’Ungheria? Ma anche su questo terreno la nostra propaganda, che si rinforzava a mano a mano che la predicazione religiosa ravvivava la fede sopita e ristabiliva la morale, ha già ottenuti buoni effetti. Ho voluto intervistare, racconta a questo punto l’on. Degasperi, uno dei nostri giovanotti ritornati recentemente dalla Russia. Vi aveva servito 5 mesi in uno dei reggimenti «internazionali» istituiti a Kiew da ex ufficiali ungheresi per il governo bolscevico. – La libertà? abbiamo chiesto. – La libertà, ci ha risposto, è consistita in questo, che noi prigionieri di tutte le stirpi, ch’eravamo fuggiti da Kirsanoff e volevamo varcare la frontiera per tornare in patria, fummo costretti colla minaccia della fucilazione ad arruolarci nell’esercito bolscevico. Cinque i quali non ne volevano sapere vennero fucilati dai cinesi. – Ci sono dunque i cinesi!, interruppi io che ricordavo la smentita di Flor a Merano. – Altro che esserci, replicò il nostro «bolscevico per forza». Sono i pretoriani dei capi socialisti. Basta, dovetti adattarmi, sperando di poter svignarmela in un momento più propizio. Ma intanto dovetti rimanere sotto le armi dal maggio fino all’ottobre di quest’anno. In ottobre riuscii a varcare la frontiera polacca. – E che cosa avete visto in questi 5 mesi? – Orrori! Prigionieri non se ne fanno. Chi cade nelle mani, ufficiale o gregario, viene trucidato. L’esercito vive di saccheggio. – E i campi si lavorano? – Affatto. Fino che si trattava di espropriare i latifondisti, tutti ci stavano, ma ora che si vogliono espropriare anche i contadini, questi si ribellano. Lavorano quel poco che basta per i loro bisogni ed il resto lasciano incolto. Così regna una grande carestia, perfino nell’Ucraina che prima era ricchissima di viveri. – Insomma che concetto vi siete fatto del sistema comunista? E il nostro campagnuolo risponde concludendo: – Dove che ghe n’è, i tol; ma meterghene arent, nessun ne mete; e così ven distrut tut . A questa conclusione, alla quale i prigionieri, tornati ora dalla Russia, arrivano per trista esperienza, i nostri campagnuoli giungono col ragionamento. Di ciò si sono accorti anche i socialisti trentini i quali nel recente congresso accanto al programma massimo, ne hanno approntato uno opportunistico in vista delle elezioni, nel quale promettono un «provvisorio» ai nostri piccoli proprietari, («Conservazione in via provvisoria di fatto, ma non in via di diritto dell’attuale piccola proprietà», vedi «Internazionale», 5 novembre). È strano che i propagandisti socialisti ritengano che i contadini si rassegnino facilmente a tale «provvisorio»; ma è significativo che i socialisti si vedano costretti a derogare dal caposaldo del loro programma: il comunismo. È anche questa una vittoria del buon senso del nostro popolo. Bosetti già da tempo aveva fiutato l’aere infido. Mentre ancora il 1° maggio vagheggiava l’unione coi socialisti («Lavoratori di tutto il mondo, stringiamoci uniti», gridava Bosetti alla commemorazione socialista sulla tomba di Battisti: vedi il N. unico del 1° maggio), al 7 settembre nel convegno roveretano della Lega dei contadini è già tormentato dal dubbio. A Pompilio Valle che, «in vista del fatto che oggi l’anima di una gran parte della popolazione anche agricola è socialista», domandava «un intimo affratellamento tra la Lega e il Partito socialista», il Bosetti risponde «che la questione è molto delicata» e che «per intanto» non se ne può far nulla. Anche il Bosetti ha dunque il suo provvisorio elettorale. Ora poi sta tentando di ricomparire sotto veste completamente nuova e cerca fiduciari in tutti i paesi per un’organizzazione di classe. E poiché tarda a trovarli, chiede addirittura che si differiscano le elezioni, fino che la sua propaganda sarà finita. (Leggere nel «Contadino» dei 18 m.c. codest’ingenua invocazione in favore dei socialisti-fascisti-democratici, che sarebbero ancora impreparati!). Tutto ciò dimostra, conclude l’on. Degasperi, che gli avversari hanno avvertito che il buon senso del nostro popolo resiste e che la sana coscienza del paese, a contatto col veleno della loro propaganda, ha reagito. 