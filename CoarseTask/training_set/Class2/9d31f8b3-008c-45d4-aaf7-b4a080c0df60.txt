C’è chi vorrebbe giustificare una sua pregiudiziale opposizione contro l’attuale governo coll’ostilità o colla diffidenza che il passato degli uomini che lo reggono può suscitare. Vi dicono: rispetto alla religione? Ma non ricordate gli attacchi del «Popolo d’Italia» che provocarono anche le pubbliche censure dell’autorità ecclesiastica? – Ripristino dell’autorità statale? Ma avete dimenticato il linguaggio rivoluzionario e le tendenze repubblicane di ieri? – Politica del lavoro? Ma non furono gli agrari e gl’industriali ad appoggiare incondizionatamente e sugli inizi il movimento? E in verità se fosse lecito giudicare l’attuale governo come la maturazione logica e lenta di un pensiero programmatico formulato nella normalità dei dibattiti giornalistici e parlamentari, le obiezioni e i contrapposti che, per esemplificare, abbiamo più sopra riferito, non mancherebbero di fondamento. Ma l’attuale governo non è l’espressione di un programma così maturato e così definito, ma rappresenta la condensazione di una forza rivoluzionaria, sviluppatasi nel torbido dopoguerra, e messa ora in una tubatura forzata al servizio della macchina statale che bisogna, a tutti i costi, spingere fuori dal pantano in cui s’era impigliata. Preso una volta colla propria coscienza e col proprio paese tale formidabile impegno, gli uomini che sono al governo ricorrono a tutti i mezzi che un intuito realistico loro dimostra più atti al successo. Chiamando a raccolta tutte le energie che sono o gli paiono sane, Mussolini le inserisce nello sforzo ch’egli dirige, non chiedendo guari né a sé né agli altri se l’atteggiamento odierno possa connettersi logicamente cogli atti e colle parole che caratterizzano le trasformazioni rivoluzionarie e le rapide evoluzioni politiche d’un periodo definitivamente chiuso. Crediamo quindi che le domande degli oppositori pregiudiziali debbano trovare una risposta in uno studio psicologico che voglia segnare lo sviluppo d’un uomo o d’un movimento, ma che non ci possano fornire criteri risolutivi per giudicare l’attuale politica del presente governo. Della nostra affermazione volete una prova classica? Prendete atto dell’approvazione chiesta dall’on. Mussolini delle convenzioni di Santa Margherita e dei discorsi da lui fatti alla Camera e al Senato su tale argomento e riconsiderate un momento i precedenti storici. Il fascismo è nato dalla passione adriatica. Il primo nucleo dei fasci di combattimento si formò a Milano, quando, dopo la conferenza Bissolati alla Scala , s’iniziò la lotta contro i cosidetti «rinunciatari». Fu nel giornale fascista che D’Annunzio pubblicò la sua «lettera ai Dalmati» e quando Wilson inviò il Messaggio agli Americani, nel quale tacciava l’Italia d’imperialismo, a cagione di Fiume e della Dalmazia , Mussolini scriveva sulla testata del suo giornale: «Non si barattano i vivi: non si tradiscono i morti». Dopo la marcia di Ronchi , che il «Popolo d’Italia» esalta incondizionatamente come «gesto rivoluzionario», fiumanesimo e fascismo appaiono una stessa sostanza e Mussolini scriveva: «La capitale è sul Quarnaro, non sul Tevere». Più tardi il giornale fascista apre una sottoscrizione per finanziare l’impresa fiumana, e D’Annunzio, dal canto suo, manda dei suoi legionari a sostenere i fascisti nella campagna elettorale (novembre 1919); i quali fascisti proclamavano di volere «l’annessione incondizionata di Fiume, con continuità territoriale, e delle città italiane della Dalmazia». È ben vero che nel novembre del ’20, quando si firmò il trattato di Rapallo, Mussolini giudicò il trattato meno severamente di D’Annunzio, ma il momentaneo dissenso non impedì che il fascismo solidarizzasse col Comandante, quando si parlava della marcia su Roma e quando Giolitti strinse d’assedio la città occupata dai legionari. Ora non è chi non veda come un tale passato legittimasse l’apprensione di quanti temevano che l’andata di Mussolini al governo significasse riaprire tutta la questione adriatica, specie sapendo che i fascisti ancora durante l’ultimo mese del governo Facta – la convenzione di Santa Margherita venne firmata solo il 22 ottobre 1922 – avevano intimato al gabinetto di non sottoscrivere. Mussolini invece ha potuto stupire la opinione di quanti l’osservano di lontano, coll’annunziare ancora il primo giorno alla Camera che i trattati, una volta firmati, dovevano venire attuati e che bisognava accordarsi colla Jugoslavia, per non rimanere inchiodati nell’Adriatico . Certo è lecito supporre che la visione generale della politica estera italiana abbia potuto influire sul suo proposito e che la preoccupazione di trovarsi ancora incatenato alla questione di Fiume, quando in un prossimo domani, sopravvenissero altri cimenti, gli abbia consigliato di tagliar corto. Ma, o ci inganniamo, la definizione dei problemi sospesi in confronto dell’estero, fa parte essa stessa del programma di ricostruzione all’interno. Regolare e conchiudere all’estero, per poter dedicare tutte le forze ad una politica di raccoglimento all’interno. È sempre il problema della ricostruzione finanziaria che è d’importanza capitale. Alla sua soluzione va dedicato ogni sforzo, piegata ogni volontà, frenata ogni passione, anche se essa può aver incendiate le menti e fatti palpitare i cuori di eroico idealismo. Senza dubbio questo atto coraggioso, diremmo quasi, chirurgico, della politica mussoliniana si presta a considerazioni molteplici; ma noi non vorremmo qui, concludendo, che riferirci ad una sola: ch’essa cioè è una prova classica di quel dinamismo concettuale e strumentale, secondo il quale, e non riferendosi a termini fissi, va giudicata l’attività del governo fascista. 