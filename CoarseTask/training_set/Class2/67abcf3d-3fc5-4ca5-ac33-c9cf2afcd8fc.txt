Roma, 19. Fra tutte le dichiarazioni che vennero date alla camera sulle comunicazioni del Governo, le più notevoli, a detta di amici e di avversari furono certo quelle fatte dal presidente dal gruppo popolare. Mentre gl’illustri uomini della sinistra, tra cui i più vecchi luminari come Giolitti, Orlando, De Nicola, De Nava, Bonomi ecc. preferirono votare in silenzio, intascandosi non solo le insolenze dette da Mussolini, ma non tentando nemmeno un’affermazione in difesa della Camera attuale o quanto meno dell’istituto parlamentare, ovvero fecero dei discorsi da giullari, come Rosadi e Gasparotto, l’on. Degasperi che pur aveva il compito di motivare il voto favorevole al Ministero, s’introdusse con parole dignitose respingendo non solo l’eco rivoluzionaria («la rivoluzione ha i suoi diritti» – diceva Mussolini, mentre di poi nello stesso discorso s’impegnava per il più rigido legalismo) del verbo mussoliniano ma anche il giudizio sommario da lui pronunciato sull’attività dalla Camera. Sobrio ma preciso fu poi giudicato il rilievo del patto costituzionale fra popolo e sovrano che nessuno ha diritto d’infrangere e saggia fu la risposta alla alternativa sullo scioglimento della Camera. Detto questo però con pari franchezza il partito popolare dichiara che la situazione eccezionale consiglia e fa almeno tollerare metodi e misure eccezionali, che non possono venire riguardati col tradizionale criterio del costume parlamentare. Di qui un voto ed un appoggio che significano lo sforzo di ricondurre il paese verso l’ordine e sul binario della costituzione, congiunto a quello di voler arrivare a qualunque costo al pareggio e alla riforma amministrativa. S’è dovuto certo anche alle dichiarazioni del Gruppo popolare, fatte fra la più viva attenzione della Camera, e il presidente del Consiglio dava, prendendo poco dopo la parola, quelle spiegazioni che accentuarono se non tolsero l’effetto di risentimento che il suo discorso aveva prodotto il giorno prima. Del discorso vi mando il testo, come appare dal verbale stenografico . 