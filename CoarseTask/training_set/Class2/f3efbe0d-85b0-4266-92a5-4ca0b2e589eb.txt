Prima che la seduta termini, il presidente fa noto l’esito della votazione circa l’approvazione del trattato di pace coll’Austria e l’annessione della Venezia Tridentina . L’una e l’altra sono stati approvati con 170 voti contro 48. Grandi applausi scoppiano nell’aula al grido di Viva Trento! e all’indirizzo dell’on. Degasperi, il quale è presente in una delle tribune. Sono le 22.45. Perché si addivenga all’annessione formale del Trentino e dell’Alto Adige occorre che il decreto, ieri approvato alla Camera dei deputati, sia approvato dal Senato, abbia la firma reale e venga pubblicato sulla «Gazzetta Ufficiale del Regno». – Questo perfezionamento di procedura, è certo, non importerà molta perdita di tempo: riconvocandosi il Senato nella prossima settimana, è a sperare che fra una quindicina di giorni la nostra annessione sarà un fatto compiuto. A ogni modo, col voto di ieri si è fatto il passo più importante, il passo decisivo, e oggi possiamo dire che il periodo di incertezze, di sospensioni, di minorità, nel quale siamo stati tenuti per quasi ventidue mesi, è al suo definitivo tramonto. Quest’alba di annessione, da tutti e così insistentemente e così forte invocata, noi la salutiamo con vivissima gioia e, non insensibili al grido di «Viva Trento» che dai seggi dei rappresentanti della nazione è salito alla tribuna ove sedeva un rappresentante del Trentino, ci auguriamo che quel grido, oltre che di letizia fraterna per il fatto solenne ieri verificatosi, abbia il preciso significato di promessa che al nostro paese, congiunto all’Italia, sia consentita e agevolata la libertà di svilupparsi e di progredire economicamente, moralmente e socialmente; non si menomi il suo diritto di condeterminazione in tutto quello che riguarda il suo assetto; vengano rispettate e, ove occorra, perfezionate le sue autonomie. Sotto questo aspetto, ci dà affidamento, nel decreto di annessione, il testo riformato e approvato, dell’art. 4, il quale stabilisce che l’emanazione delle disposizioni necessarie per concordare le leggi del regno con la legislazione vigente nei territori annessi, abbia luogo «con particolare rispetto alle autonomie provinciali e comunali». Ci dà affidamento la dichiarazione del presidente del Consiglio, il quale, ieri, rispondendo a diversi deputati, prometteva che, astrazione fatta dai provvedimenti urgenti e improrogabili, gli adattamenti legislativi saranno fatti quando in Parlamento andranno i nostri rappresentanti, e, pure allora, e solo allora, si procederà all’ordinamento amministrativo delle Terre Redente. Restiamo, dunque, fiduciosi e vigili, in attesa che le promesse maturino, presto e bene, in realtà, e mentre a nome del Trentino inviamo un ringraziamento ai 170 deputati che votarono la nostra annessione – e in modo particolare ai deputati del gruppo popolare, i quali meglio interpretarono la volontà del Trentino – auguriamo che presto, eliminato ogni ostacolo internazionale, il Parlamento nazionale sanzioni pur l’annessione della Venezia Giulia e l’Italia, possa, concorde, marciare al suo lucido fine di tranquillità e di progresso. 