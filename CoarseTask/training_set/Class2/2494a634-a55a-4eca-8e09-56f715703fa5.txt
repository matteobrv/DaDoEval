Roma, 2. L’on. Mussolini ricorda ora ai liberali, come già, dopo Assisi, ai combattenti, il congresso popolare di Torino . Vestigia terrent, e il duce – corrucciato – minaccia di ridurre il liberalismo a quella misera cosa che è divenuto il popolarismo dopo il licenziamento dei suoi collaboratori popolari. Per conto nostro siamo grati del ricordo e del rilievo, giacché si conferma così la nostra opinione che il congresso di Torino chiude della cosiddetta era fascista un primo periodo e ne apre un altro tanto che ogniqualvolta la situazione politica mussoliniana si sposta di un giro nella sua spirale discendente, per raffronti e ammonimenti, conviene risalire a Torino. Del ricordo siamo lieti anche perché allora, fra il chiasso della stampa servile, non da tutti si è saputo apprezzare lo sforzo conciliativo, e, per dirlo con una parola che allora non era ancora malfamata, normalizzatore dei popolari, né si è potuto e voluto misurare la profondità del conflitto; che non riguardava Mussolini da una parte e dall’altra il Partito popolare, ma si apriva fra due concezioni della politica completamente antagonistiche, quella cioè dell’imperialismo fascista e quella del costituzionalismo democratico italiano. Il congresso di Torino, a conclusione delle relazioni Sturzo e Degasperi, aveva votato due ordini del giorno; il primo richiamava i principii generali e programmatici del Partito popolare, il secondo rifletteva la situazione politica contingente e quindi la collaborazione col fascismo. Nel primo, il Congresso popolare «riaffermava la volontà della sua fondamentale battaglia iniziata all’atto costitutivo e bandita nell’appello del 18 gennaio 1919, per la libertà nell’esercizio dei diritti naturali: personali, familiari, organici, culturali, scolastici, religiosi della società, e contro ogni pervertimento centralizzatore in nome dello Stato panteista e della nazione deificata»; nell’ordine del giorno Degasperi invece si «approvava la partecipazione dei popolari all’attuale ministero come apprezzabile concorso perché la rivoluzione fascista s’inserisse nella costituzione; e intendendo che la loro presenza potesse e dovesse efficacemente cooperare alla restaurazione politica e finanziaria, alla rinascita dei valori morali e religiosi, alla pacificazione sociale e alla disciplina nazionale del paese, assicurata, sulle basi indefettibili di ogni regime civile, la libertà e la giustizia». Ora non c’è dubbio che nell’ordine del giorno Sturzo era riaffermato il principio di libertà in antitesi colle tendenze centralizzatrici e pantiste del nazionalismo; ma l’antitesi era formulata sul terreno teorico come era avvenuto in tutti gli altri congressi. Il relatore nella lunga e dotta motivazione aveva appunto inserito un capitolo sui criteri del collaborazionismo avvertendo che non bisognava «elevare un problema tattico quale è quello del collaborazionismo o meno col governo ad un problema ideologico e quindi ad un caso di coscienza». E dopo aver ricordato la collaborazione coi vari gruppi liberali e anticlericali in Italia, e citato esempi di collaborazione socialista all’estero, concludeva: «Nessuno (per questo) rinunzia ai suoi presupposti teorici, valuta solo quale in un determinato momento storico possa essere la coincidenza di postulati pratici, che può fare unire i partiti per una risultante di governo». Anche l’on. Degasperi, nella sua relazione aveva rilevato che tra il fascismo e il popolarismo non esisteva alcun equivoco, alcuna riserva collaborazionista, ma una aperta e lealmente professata diversità dottrinale, che però non avrebbe impedita in via di fatto una collaborazione circoscritta dal programma del governo di coalizione Mussolini. Questa confluenza pratica veniva segnata nell’ordine del giorno là ove si affermava che i popolari dovevano concorrere ad inserire la rivoluzione fascista nella costituzione (frase mussoliniana) e cooperare alla restaurazione politica e finanziaria, con quel che segue. Insomma Sturzo e Degasperi avevano voluto precisare su due fronti: verso sinistra, dalla quale venivano gli attacchi anticollaborazionisti, col rinnovare una chiara affermazione programmatica; verso destra, col fissare la tendenza e i limiti della collaborazione, che non si sarebbe mai potuta trasformare in compromissione programmatica o in servitù antidemocratica. Rileggendo oggidì, a tanta distanza e post tot discrimina rerum il resoconto del congresso, ogni galantuomo dovrà ammettere che esso rappresentò uno sforzo di leale, onesta, dignitosa chiarificazione. Quando si pensi che a Torino erano raccolti centinaia di delegati che venivano dalle provincie coll’animo esacerbato contro la tirannide dei ras e che anzi parecchi di loro portavano le stigmate della persecuzione, quando si ponga mente che Sturzo provocò la votazione in contrario del gruppo di sinistra anche perché non volle si affrontasse la questione della milizia, la cui soluzione si attendeva ancora dal buon volere di Mussolini, converrà pure ammettere, e oggi ammetteranno tutti, che il Partito popolare aveva dato una prova di abnegazione e di saggezza, che gli poteva venire solo da una grande forza morale. Ciò fu il 12 aprile 1923. Due giorni dopo, la Stefani, comunicava che in seguito agli ordini del giorno approvati dal congresso di Torino, il presidente del Consiglio «aveva ordinato all’on. Acerbo di convocare per martedì 17, alle ore 12 a palazzo Chigi, tutti i membri del governo iscritti al Partito popolare italiano». Contemporaneamente la stampa, fascista e filofascista sviluppò una violenta offensiva contro i popolari, accusati di voler predominare sul governo e d’insidiarne le sorti. Il colloquio avvenne. Mussolini si lagnò della accentuazione, secondo lui eccessiva, che si era fatta della libertà. Di quale libertà intendete parlare, di quella liberale, di quella cattolica o di quella fascista? Si mostrò stupito anche che si parlasse di nazione deificata. Meglio deificare la nazione, che deificare la proporzionale. Rilevò che nell’ordine del giorno Degasperi, mancava una esplicita manifestazione di fiducia per il capo di governo e trovò urtante che si riaffermasse l’autonomia del partito. Nessuno vi vuol togliere i connotati! In quanto alla riforma elettorale (e questo era l’unico punto concreto fissato nell’ordine del giorno Degasperi, perché vi si leggeva: impegna il gruppo parlamentare popolare alla difesa più intensa e più valida della proporzionale) affettò, come sempre, grande disinteressamento rilevando, come en passant, che qualche modificazione alla proporzionale rigida conveniva pur farla. Il comunicato ufficiale pubblicava: «Ne è seguita una cordiale discussione, durante la quale l’on. Cavazzoni e gli altri hanno inteso di dimostrare che gli elementi di responsabilità del P.P. comprendono tutta la necessità di collaborare col governo fascista per la ricostruzione morale e materiale del paese. Il presidente ha insistito sulla opportunità di un più esplicito chiarimento della situazione che potrebbe essere fornito da un voto inequivocabile del gruppo parlamentare popolare, già convocato per martedì 20 corrente». Nei tre giorni che seguirono si cercò l’accordo fra il direttorio e chi era ritenuto in grado di conoscere i propositi e i desideri del presidente; e all’ultimo momento l’ordine del giorno fu ancora modificato nel senso desiderato da tali interpreti; cosicché il gruppo parlamentare (70 su 81 deputati), si trovò ad accettare un testo interpretativo delle conclusioni di Torino, col quale si affermava che la approvata partecipazione dei popolari all’attuale ministero implica approvazione dell’azione svolta dal governo e che a questo si riconfermava la fiducia già espressagli col votare la legge sui pieni poteri, «così che la collaborazione dei popolari al ministero sarà come per il passato inspirata a piena lealtà verso il capo del governo, e a fedeltà verso il partito». Alla riforma elettorale si riferiva un inciso il quale diceva che il gruppo «avrebbe valutato tale problema coordinandolo alle supreme esigenze del paese». La sera stessa l’on. Cavazzoni, che nel dibattito si era impegnato a fondo in favore dell’ordine del giorno, lo portava a palazzo Chigi; e il duce si riservava di deliberare. La stampa parlò di ripiegamento popolare, qualche membro del governo espresse la sua soddisfazione per l’ordine del giorno, ma il duce, occupato nella grande rivista della milizia, differiva la risposta. Finalmente, il 23, essa venne, scusando il ritardo colle «cerimonie significative di questi giorni». «Ritengo – scriveva Mussolini – che non valga la pena di applicarmi ad un faticoso lavoro di interpretazione di un ordine del giorno che è stato votato dai più accesi elementi di sinistra. (Non era esatto). Avevo chiesto una chiarificazione, mi trovo dinanzi ad un documento piuttosto involuto che non modifica il fondo del congresso di Torino essenzialmente antifascista per testimonianza di deputati popolari che vi hanno partecipato». Così il distacco divenne definitivo. La tattica popolare aveva però servito a discoprire la manovra mussoliniana, che era quella di frantumare il Partito popolare, come ogni altro partito, ed aveva fissato in modo inequivocabile il suo criterio direttivo: assorbire nel crogiuolo di una maggioranza mussoliniana tutte le correnti autonome dei partiti italiani. O con noi o contro di noi! Il «fondo del congresso» era stato popolare, con leali e precise demarcazioni in confronto alle teorie e tendenze fasciste, ma non vi si era rivelata nessuna volontà antifascista; si erano invece cercate tutte le possibili ragioni di consenso e di collaborazione. Tuttavia l’evoluzione del fascismo ha poi dimostrato che Mussolini aveva ragione: il fondo del congresso di Torino era antifascista perché antifascista era l’invocazione della libertà, il richiamo alle basi democratiche della costituzione, la riaffermata funzione dei partiti; e benché si fossero usate le parole pronunciate da Mussolini stesso alla Camera, l’on. Degasperi aveva fatto anch’egli dell’antifascismo, quando aveva proposto di approvare la partecipazione dei popolari al ministero «perché la rivoluzione fascista s’inserisse nella costituzione». «Le cause che han portato al voto del gruppo parlamentare del 20 corr. mese, e alle dimissioni dei popolari dal governo non sono valutabili oggi, e sarà bene attendere con serenità e fiducia il corso degli avvenimenti», scriveva il segretario politico in una circolare alle sezioni, emanata ancora nello stesso mese di aprile. Ed era vero: il sistema di governo mussoliniano si è andato rivelando e consolidando a poco a poco, e solo col procedere del tempo si è definito nelle sue linee costruttive. Appena più tardi si poterono sceverare gli elementi della sua statica da quelli che sembravano i fenomeni passeggeri della dinamica rivoluzionaria. Appena più tardi doveva apparire lecita, anzi doverosa l’opposizione netta e recisa al sistema di governo consolidato nella fazione armata e nel travestimento delle forme costituzionali. La riforma elettorale fu, per questa via, il passo più decisivo. Mussolini, dunque, che era il migliore interprete delle finalità fasciste ebbe ragione: il «fondo» del congresso di Torino fu antifascista. Noi che in quel momento, pur riaffermando i nostri principii, credevamo che ci fosse una via da percorrere per qualche tratto almeno, assieme, nell’interesse del paese, non valutavamo a sufficienza il fatale contrasto pratico che derivava dall’antitesi teorica e abbiamo scambiato per scorie caduche nella evoluzione del tempo quelle che erano note essenziali e permanenti del sistema mussoliniano: le relazioni del congresso di Torino hanno raccolto abbastanza materiale per dimostrare che l’errore non era dovuto a noi. Parecchi mesi dopo l’on. Di Cesarò deve essersi ricordato del congresso di Torino, col proposito di evitare gli «errori di manovra». Nessuna discussione pubblica, nessuna psicologia collettiva, sottoposta all’occhio vigile del governo. Conveniva evitare che Mussolini potesse parlare, genericamente, del «fondo». Perciò i democratici sociali pubblicarono il 19 gennaio 1924, solo la conclusione dei loro dibattiti, fissata in un ordine del giorno «deliberando che la partecipazione della democrazia sociale e dei suoi uomini alle imminenti elezioni generali non debba prescindere dalla sua funzione politica e dalla positiva affermazione delle direttive di libertà e di democrazia nel regime dello Stato». Mancava il fondo, cioè la impressione generale. Tuttavia a produrre il guaio bastarono quelle poche righe dell’ordine del giorno. Direttive di libertà e di democrazia? Bisognava spiegarsi. L’on. Acerbo ebbe l’incarico di chiedere spiegazioni e l’on. Di Cesarò rispose pazientemente in una lettera piena di cordialità a Mussolini, smentendo qualsiasi significato antifascista. «Tale significato è assolutamente estraneo alle intenzioni del Consiglio nazionale della democrazia sociale e non trova alcun fondamento nella discussione svoltasi stamane. L’ordine del giorno altro non è che una inequivocabile riaffermazione, nella eventualità dei comizi elettorali, dei principii democratici del partito che ti sono noti e che tu giustamente non hai riconosciuti incompatibili con la collaborazione al governo da te presieduto». Di Cesarò aveva ragione? No, ebbe torto. Certo Mussolini gli aveva anteriormente ammessa la compatibilità dei principii democratici col fascismo; ma dopo l’esempio di Torino, i democratici avevano fatto male a non approfondire l’argomento. Avrebbero evitato nove mesi di illusione di più. Così avvenne la rottura, o meglio la chiarificazione. Ora il processo continua. La crisi del fiancheggiamento è inevitabile, sta nelle cose, è una fatalità, alla quale nessun partito può sfuggire. Non sappiamo davvero se essa investirà in pieno il partito liberale, proprio a Livorno o in occasione di Livorno. Può darsi che Mussolini faccia il sordo, chiuda un occhio o «si applichi a quel faticoso lavoro di interpretazione dell’ordine dei giorno» che sdegnò fare per Torino. I tempi sono alquanto mutati. Un presidente del Consiglio il quale si piglia per voto di fiducia una deliberazione del Senato che «approva i propositi manifestati di voler procedere con ogni energia alla integrale restaurazione dell’impero della legge, alla necessaria epurazione, alla pacificazione del paese ecc.», può essere indulgente anche verso un congresso che voti un ordine del giorno per la libertà, per la costituzione, per la normalizzazione. Sovratutto è da ritenere che egli sia disposto a disinteressarsi di quello che sarà il «fondo» del congresso di Livorno . Altrimenti l’on. Acerbo sarebbe già in moto col solito incarico di chiedere spiegazioni! 