Quando quattr’anni addietro come ieri, arrivava alla periferia l’appello di un gruppo d’animosi per la costituzione del «Partito popolare italiano», noi – trentini – eravamo ancora immersi nella profondità dei nostri problemi di ricostruzione locale, cosicché appena avvertimmo l’avvenimento politico e non ebbimo agio di misurarne l’importanza. Ci giunse però già allora l’eco vastissima che il nuovo linguaggio destava nelle altre provincie d’Italia. L’appello ed il programma s’imperniavano sul concetto di libertà . «Ma sarebbero vane – vi si leggeva dopo l’elenco di alcuni postulati concreti – sarebbero vane queste riforme senza il contenuto, se non reclamassimo, come anima della nuova società, il vero senso di libertà rispondente alla maturità civile del nostro popolo e al più alto sviluppo delle sue energie: libertà religiosa non solo agl’individui, ma anche alla Chiesa per la esplicazione della sua missione spirituale nel mondo; libertà d’insegnamento senza monopoli statali; libertà alle organizzazioni di classe, senza preferenze e privilegi di parte; libertà comunale e locale secondo le gloriose tradizioni italiche». L’appello fu molto discusso e trovò molte simpatie, guadagnò molti consensi, ma ridestò anche vecchi pregiudizi e ostilità anticlericali. I popolari si trovarono di colpo fra due fuochi: da una parte dileggiati come clericali, vaticanisti, demagoghi, socialisteggianti; dall’altra, per tema di un pericoloso concorrente, osteggiati come conservatori, bourgeois, reazionari. Il partito tuttavia si costituì, s’allargò, crebbe ed ingaggiò battaglia, raggiungendo nelle elezioni del 16 novembre 1919 cento mandati alla Camera e 1 milione 167.354 voti su di un totale di 5.682.136. Nelle stesse elezioni però i socialisti avevano conquistato 156 posti con 1.834.792 di voti . Cosicché l’atteggiamento dei socialisti parve subito risolutivo per la nuova Camera. Se i 156 avessero collaborato coi democratici al governo, i popolari avrebbero avuta la possibilità di muoversi alla Camera più liberamente, propugnando il loro programma, senza vincoli né responsabilità governative. Ovvero se i 156 avessero tentato davvero l’assalto allo Stato, come avevano predicato durante la campagna elettorale, ai popolari sarebbe spettata una parte grandissima nello stesso paese. Nei primi giorni la stampa democratica saggiò il terreno, cercò di guadagnare i rossi ad un programma d’azione anticlericale; ma i socialisti erano allora dominati dalla pregiudiziale bolscevica. Rifiutarono, e continuarono invece in Italia una tattica di agitazioni, scioperi, sommosse, violenze contro organizzazioni e persone, tattica che doveva preparare la rivoluzione soviettista. Da questo punto il gruppo popolare non ha più vie da scegliere. Non c’è che un unico binario: quello di una minoranza parlamentare la quale deve, contro sua voglia e contro il suo interesse, partecipare ai governi di coalizione, giacché se non partecipasse, nessun governo sarebbe possibile . Da questo punto, ad ogni crisi, il gruppo deve porsi lo stesso dilemma: o andare al governo coi gruppi democratici o provocare lo scioglimento della Camera e nuove agitazioni nel paese; agitazioni che nel clima accesissimo del dopo guerra potevano finire col mettere in forse l’ordine pubblico e le stesse istituzioni. Entrare nei governi di coalizione voleva dire rischiare di compromettere il proprio programma, voleva dire incamminarsi con una compagnia sospetta e imbrancarsi con partiti i quali rappresentavano una tradizione, una costumanza, un sistema politico, contro il quale appunto era insorto il partito popolare, lanciando il suo motto rinnovatore «Libertas». E se il partito allora fosse stato solamente un partito, se avesse avuto un programma o uno scopo che non fosse stato l’Italia e sovratutto il bene del paese, non si sarebbe piegato. Ma l’interesse pubblico esigeva il sacrificio e il sacrifizio fu compiuto. Entrammo nei governi di coalizione, tentando ad ogni nuova pattuizione di salvare quanto fosse possibile, di strappare alle democrazie sempre nuove concessioni per il nostro programma di riforme sociali, economiche, scolastiche e preoccupandoci contemporaneamente di tener alta la nostra bandiera, di predicare, fuori, il nostro programma integrale, perché i giovani non disperassero, ma seguissero con entusiasmo e con fede l’opera nostra. Situazione questa difficile quant’altra mai, cammino aspro e pieno d’intoppi. Ad ogni voto, si doveva temere che, fuori, lo si interpretasse come una dedizione, ad ogni compromesso imposto dalla situazione parlamentare, che lo si prendesse per una compromissione. D’altra parte gli alleati, i collaboratori erano indotti a diffidare dei nostri atteggiamenti e della nostra buona fede, sospettandoci infidi o incerti, quando non eravamo che preoccupati e cauti. Il pubblico, il gran pubblico che legge la grande stampa, si accanì spesso contro di noi, chiamandoci ora ingordi, ora equilibristi; e molti dei nostri stessi amici ebbero più spesso biasimi che lodi perché e amici e avversari non avevano capito che il partito popolare, nel suo giovanile sviluppo, aveva nel paese la funzione di agitare un programma rinnovatore dello Stato e della coscienza politica, mentre alla Camera, quale gruppo di minoranza necessario alla coalizione era costretto a governare assieme a partiti che a tali riforme e a tale rinnovamento resistevano più o meno tenacemente. E intanto l’agitazione bolscevica non dava requie, e il giovane partito era allora quasi solo a difendere la libertà delle organizzazioni e l’autorità dello Stato. I tumulti per il caro-viveri, gli scioperi frequentatissimi, culminati nello scioperissimo del 20, 21 luglio 1919, il sabotaggio ferroviario ed infine (agosto-settembre 1920) l’invasione delle fabbriche sembravano preludiare ad un più radicale rivolgimento, che molti oramai giudicavano inevitabile. Conviene ricordare che mentre Giolitti intavolando trattative cogli occupatori, riconosceva loro nel patto del controllo delle fabbriche ancora una volta il monopolio della rappresentanza operaia e tentava nuovamente di acquietare la belva, col gettarle in gola una concessione pericolosissima per la produzione del paese, il partito popolare fu il solo che protestò e oppose a insidiose concessioni demagogiche un programma di serie riforme sociali e di ricostruzione nazionale. «Il popolo italiano – incominciava il bel manifesto del Consiglio nazionale dell’agosto 1920 – è ancora in tempo a scegliere fra la rivoluzione che ci porti alla dittatura di classe e la legale trasformazione dei rapporti sociali, la quale crei le basi della nuova economia e per essa della nuova organizzazione sociale e della nuova politica». E dopo aver enumerate le riforme sociali il manifesto conchiudeva: «Facciamo appello alla coscienza nazionale perché, riscosso da sé il fatalismo suicida, che pare l’abbia invasa, reagisca con tutta la forza della verità contro le suggestioni della propaganda rivoluzionaria e riaffermi altissimamente che il nostro paese non uscirà dalla presente distretta se non con la tregua dei conflitti d’interessi in nome dell’interesse comune … e se abbandonata ogni violenza ed ogni pervertimento materialista non verrà restaurato il senso morale e cristiano della vita e l’autorità della legge». Citazione un po’ lunga, che non abbiamo fatto a caso, ma per rispondere a coloro che ci rinfacciavano più tardi di non esserci richiamati all’autorità della legge che in confronto dell’illegalismo fascista. Nonostante questa situazione forzata alla Camera e le ondate rivoluzionarie del paese, il gruppo popolare riusciva tuttavia a far varare con Croce la riforma della scuola, e questo problema sarebbe diventato forse il pernio della situazione politica, se Giolitti non avesse sciolto improvvisamente la Camera il 7 aprile 1921. Lo scopo di Giolitti era duplice: incanalare il nuovo partito fascista nell’alveo parlamentare e premere sulla massa socialista per distrarne una frazione laburista. Si disse anche che, secondo il suo vecchio sistema, si proponesse di scompaginare i popolari. Ma i popolari erano a posto. Ecco come incominciava il nostro primo manifesto: «L’appello al paese per le elezioni generali politiche, ha un primo significato fondamentale: la riaffermazione che le forze vive di tutta la nazione, nell’atto solenne costituzionale del voto, negano la rivoluzione predicata alle folle in nome della dittatura economica e politica di una classe: negano il dominio della violenza che ha avuto qua e là bagliori di guerra civile». Il 15 maggio i popolari tornarono alla Camera in 107 con 1.637.857 voti su 6.347.903. Ma anche i socialisti, divisi ma non diminuiti di molto (socialisti più comunisti 138) sono tornati a creare la stessa condizione di necessità, per cui i popolari devono andare al governo, perché senza di loro il governo non regge. Ed ecco dopo il ritiro di Giolitti (26 giugno 1921) il ministero Bonomi. Già allora l’on. Meda, oratore designato dal gruppo popolare, dovette incentrare tutto il suo discorso su questo concetto fondamentale: che vana sarebbe stata l’opera di ricostruzione delle sorti del paese senza il suo risanamento morale, senza l’abbandono dei metodi della violenza e della forza armata il cui esercizio rivendicava alla sovranità assoluta dello Stato. Siamo dunque innanzi al problema della reazione antisocialista, dell’organizzazione armata illegale e ai metodi del fascismo nel suo periodo rivoluzionario. Del periodo che segue fino ad oggi parlammo altra volta, dimostrando come anche sotto la spada di Damocle della nuova rivoluzione, il partito popolare fece ogni sforzo per attuare il suo programma riformatore. Dopo quattr’anni di vita così travagliata, il partito è in piedi con tutta la sua forza e con tutta la sua energia rinnovatrice. Quando la calma sarà tornata definitivamente, allora appena incomincia la sua grande, la sua civile battaglia per il rinnovamento della patria. 