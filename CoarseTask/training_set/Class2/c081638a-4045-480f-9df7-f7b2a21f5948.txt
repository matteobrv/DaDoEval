In apparenza, le cose non mutano col mutare dei tempi. Tutta Trento è rivestita di verzura e di damaschi; e via Belenzani sarà tutta una magnifica galleria trionfale . Ma frammezzo ai festoni d’alloro, proprio nel punto più centrale del ricevimento, quasi di rimpetto al municipio, si riaffacciano con impronte più vivaci, dopo i lavacri di questa vigilia, i freschi del palazzo Geremia che ritraggono «le scene dell’ingressi trionfali, a trombe squillanti, con bandiere al vento, tappeti alle finestre e archi di verzura, che via Larga vide con tanta frequenza a traverso i secoli, al passaggio di ogni imperatore e principe». La pittura ricorda forse in particolare l’ingresso di Massimiliano nel 1508 ed è quindi vecchia di parecchi secoli . Non v’ha dubbio però ch’essa potrebbe raffigurare anche molti altri spettacoli simili dei secoli posteriori, fino ai nostri tempi. Onde pensiamo che qualche scettico o qualche arrabbiato repubblicano, che per spartana convinzione o per spirito ribelle siasi condannato – come suona l’appello socialista – all’astensione e al silenzio, perambulando per quella che fu detta una volta via Larga, sosti volentieri innanzi a codesta ancora vivida testimonianza del passato e assapori nel contrasto quella ch’egli chiamerà l’ironia della storia. Gli anni passano, i secoli si succedono, la tirannia cambia aspetto ma non muta sostanza, come non si sradica il servilismo delle folle. Indietro, indietro, nell’ombra dei tempi i consoli e gl’imperatori romani, poi la lunga teoria degl’imperatori e dei re calati in Italia per il cunicolo dell’Adige, fino agli ultimi Absburgo. La scena si ripete, si copia di cinquant’anni in cinquant’anni. Si ripeterà anche oggi, si ripeterà sempre – concluderà in cuor suo o griderà forte in qualche convegno il prefato scettico o il prefato ribelle – fino a tanto che non sarà venuta l’ora dell’eguaglianza e dell’emancipazione socialista. A quest’uomo molte apparenze sembrano dare ragione, ma la sostanza gliela nega. C’è tra la festa di oggi e quella dei tempi passati una differenza essenziale, ed è questa: che oggi le accoglienze vengono fatte dal popolo trentino, da tutto il popolo, senza distinzione di classi, e da un popolo politicamente istruito e pienamente libero. Nell’età più remote andarono incontro ai re i guerrieri e i sacerdoti; più tardi, i nobili e i feudatari. Fuori di loro la plebe, che non fosse compra, guardava a quest’ingressi trionfali con lo stupore e coll’ingenuità dei fanciulli. Così passarono per Trento i Cesari, gli Ottone, i Federico, i Rodolfo, i Massimiliano, i Francesco e i Ferdinando. Così vennero e passarono anche gli ultimi Absburgo. Inutile ricercare nei verbali e nelle cronache testimonianze di spontanee accoglienze. Leggerete i discorsetti dei podestà, dei vescovi o di altri rappresentanti, e sentirete ancora la pena che traspare da quelle formule fredde e forzate. Ebbene, oggi noi siamo liberi, completamente liberi. Liberi di seguire l’appello dei socialisti e ritrarci in silenzio; liberi di appartarci sdegnosamente in un rimpianto nostalgico del passato, come farà taluno a nord di Salorno; liberi insomma di dare manifestazione corretta, ma sincera al nostro pensiero. Contro questa libertà non s’innalzerà alcuna forca, non si ordiranno processi d’alto tradimento. Anzi nella nostra patria accade spesso che la devozione al re e l’attaccamento alle istituzioni rappresentino, in confronto di un governo debole, più un imbarazzo che una raccomandazione. Ebbene, è questa libertà che darà oggi un carattere storicamente nuovo al ricevimento di Trento. Già nella vigilia, in queste gioiose e fervide fatiche per farsi bella, Trento ha rivelato i palpiti del suo cuore; oggi fra il giubilo e le acclamazioni, Trento donerà il cuore al suo re. Ecco la differenza sostanziale, ecco il novum della nostra storia secolare. Altri principi passarono e altri re che parvero più illustri o più potenti, altre bandiere furono spiegate al vento, altre trombe squillarono, ma tutta codesta variopinta coorte è scomparsa nell’ombra dei secoli, senza che l’anima di Trento si rivelasse in un impeto di sentimento spontaneo e irresistibile, come invece eromperà oggi vivificando e sommovendo tutte le formole ufficiali e le regole dell’etichetta. Senza dubbio, come sempre nella psicologia delle folle, una parte dell’entusiasmo è dato dalla nota sentimentale, quella parte estetica e superficiale che abbellisce i sentimenti degli uomini, senza approfondirli. Ma, oseremmo dire che oggi e nei giorni seguenti la sentimentalità avrà la parte minore; e ciò non solo per il temperamento freddo e infrenato degli alpigiani, ma perché nelle nuove provincie strappate a sì diversa dominazione e al culto che si tentava instillare nelle scuole per un’altra dinastia, manca ancora quel mito monarchico (absit iniuria verbo) che in altre regioni d’Italia preparerà accesa la fantasia e commosso il cuore. Nessuno deve meravigliarsene: alla nostra generazione non era lecito interessarsi della famiglia reale italiana che di soppiatto e in segreto; la gran massa non ne sapeva molto. La conoscenza fra re e popolo si fa oggi. Ma per questo appunto noi crediamo che l’accoglienza di oggi sarà ancor più significativa. Non che possa mancare l’omaggio personale al re giusto e valoroso che ha diviso col suo popolo in armi tutte le sorti della guerra; non che possa venir meno il ricordo del suo influsso personale nell’opera della nostra liberazione; non che debba mancare l’affettuoso ossequio per la regina che fu durante la guerra la madre dei feriti e degli orfani; ma la base sostanziale delle nostre accoglienze sarà impersonale e più profonda, sarà la convinzione che il re è il principe costituzionale della nazione italiana, che egli non solo simboleggia, ma rappresenta l’unità della patria, di quella patria, in cui dopo così fortunose vicende, abbiamo trovato finalmente, e per sempre, riparo. Per questo, anche per questo, ogni raffronto con ingressi passati è anacronistico, ogni ironia non può riguardare che le apparenze. Oggi l’omaggio al re d’Italia è un atto pienamente libero, compiuto da un popolo non soggetto ad adattamenti servili, ma profondamente convinto di riaffermare in questa sua manifestazione l’unità, la vitalità, le speranze della nostra stirpe. Così Trento si prepara ad accogliere il suo re, come Venezia allo «sposalizio del mare». Desponsamus te, mare nostrum in signum veri perpetuique domini. Non è a caso che è venuto sulla penna il ricordo della cerimonia veneziana. C’è infatti, nell’incontro odierno, un contatto dell’idea civile coll’idea religiosa che lo avvicina al costume della gloriosa repubblica. Tuttavia diremo forse meglio affermando che tale contatto è un anello logico del nostro sviluppo storico. Il Re d’Italia innanzi alla tomba di S. Vigilio, che da Roma e da Atene portò a queste terre latinità e cristianesimo, il Re d’Italia in duomo ove si ricordano i martiri i quali, secondo la leggenda, comparvero sul Carroccio durante la battaglia di Legnano, il Re d’Italia nella cattedrale ove innanzi agli altari dei santi, quasi questi fossero i veri dominatori del paese, vescovi, vassalli ed eletti del popolo chiesero o diedero ragione delle loro azioni e dei loro diritti e tante volte nel corso dei secoli supplicarono, promisero, giurarono, il Re d’Italia significa qui non una cerimonia formale, non una speculazione d’opportunismo politico, ma il ricollegamento più forte, più logico e più profondo che si possa concepire, col filone spirituale della nostra tradizione e della nostra vita collettiva. A Vittorio Emanuele III queste tradizioni non sono straniere. Il giorno 11 agosto 1900, prestando giuramento sulla Costituzione, all’assemblea nazionale solennemente dichiarava: «Cresciuto nell’amore della religione e della patria, invoco Dio in testimonio della mia promessa…». A queste parole, ricorda un deputato anticlericale, «tutti con scatto improvviso, spontaneo, ci levammo in piedi, fragore di battimani, grida altissime di viva. A quella parola “Dio” uscita vigorosa e sonora dalla bocca del re si apersero tutti i cuori: fu acqua ai sitibondi, fu luce ai ciechi, rispondeva al bisogno, all’aspirazione d’ognuno. L’orrore del regicidio conduceva gli animi alla ricerca di un’idea assoluta e centrale, di un punto d’appoggio di fuori, al di sopra delle cose umane». Anche oggi dopo una guerra che distrusse e sconvolse regni e nazioni, con lo spettacolo ancora straziante di lotte fratricide innanzi agli occhi, popolo e Re sentono la necessità di ancorare il patto delle loro volontà e il vincolo dei loro affetti nell’idea suprema di un Dio eterno e onnipotente. È il rito che sarà compiuto oggi; è il pensiero che avvicinerà oggi a Vittorio Emanuele anche gli ultimi e più remoti abitanti della montagna, anche coloro che finora, quasi instupiditi dal crollo improvviso d’una struttura secolare, non avessero per avventura trovata la via della fede nazionale e della nostra Vita Nova. 