Noi abbiamo da fare a Roma una semplice domanda: in agosto Giolitti ha promesso di indire, subito dopo l’annessione, le elezioni per il parlamento. La legge dell’annessione porta la data del 28 settembre, oggi è il 27 ottobre, e non soffia ancora il minimo vento elettorale né si muove una foglia. Notate che disgraziatamente dovrà intercorrere anche dopo l’indizione un certo periodo per la revisione delle liste. Ci vogliono proprio rimettere al 1921? Hanno telegrafato ieri al «Trentino» che il Consiglio dei ministri si è degnato occuparsi di noi per la promulgazione dello Statuto albertino, cioè della legge fondamentale o della «patente», come avremmo scritto nell’anteguerra, emenata da Carlo Alberto il 4 marzo 1848. Ne siamo oltremodo riconoscenti; lo Statuto albertino è un bel documento storico, tanto storico e sorpassato oramai da leggi posteriori e pratica di governi che, promulgandolo per il Trentino alla distanza di tre quarti di secolo l’on. Giolitti – così ci telefonarono ieri – lo farà accompagnare da un commentario per dire che nessuno se ne inquieti. Sta bene; ma non è il momento degli archivisti e degli studi storici. Dello Statuto più che l’ereditarietà della Monarchia «secondo la legge salica», diventa di palpitante attualità il diritto che ci viene riconosciuto dell’esercizio del potere legislativo. Quando si darà campo a questo diritto? Quando finalmente anche questo lembo di terra, congiunto all’Italia da due anni, potrà dire la sua parola? Il Ministero esita a occuparsi della legge elettorale e delle elezioni, perché può proiettare una qualche luce sintomatica sulla futura sistemazione della regione. Ma questo è proprio un Gabinetto il quale ha paura non solo delle questioni, ma anche delle loro ombre? È ora di finirla! Si sbrighino, altrimenti bisognerà provvedere a romper loro l’alto sonno nella testa. 