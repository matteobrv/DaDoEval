Sotto e Sopraprefetti. – Scacciati per la porta di servizio. – Preferiamo una legge marziale amministrativa. – Stato e Partito. – Un Sindaco non invitato. – La nostalgia del manganello e dell’olio di ricino. – Iniziativa del repulisti. – Il tricolore e le beghe comunali. Lo scioglimento delle rappresentanze comunali di Pergine e Roncegno è un frutto, maturato in ritardo, della stagione anticomunalista, inauguratasi nell’agosto passato. Evidentemente le proposte vennero fatte allora ed ora appena hanno passata la trafila burocratica. La procedura è identica come quella seguita per altri due comuni della Valsugana e alcuni di altri paesi. Il ras locale o, per chiamarlo col nome affibbiatogli dai revisionisti del fascismo, il «sopraprefetto» lancia l’intimidazione, la minaccia o pronuncia addirittura la condanna in un ordine del giorno o in un comunicato del giornale fascista: il sottoprefetto capisce e fa la proposta d’inchiesta amministrativa la quale offra il pretesto formale dello scioglimento e il prefetto, suprema autorità dello Stato, prontamente eseguisce. Si ordina l’inchiesta, la quale viene fatta senza contestare qualsiasi reale o immaginario addebito agli accusati, cioè ai rappresentanti eletti dalla popolazione e – passa un mese, ne passano due – un bel giorno capita un telegramma il quale annunzia che l’invocato scioglimento è decretato e che il commissario è in viaggio, se non già capitato in paese. I congedati hanno appena il tempo di prendere il cappello ed escono per la porta di servizio, come il servitore-ladro colto in flagrante, mentre il successore ascende le scale, accompagnato dal ras del luogo colla sua truppa esigua, ma trionfante. Gli addebiti? Nessuno li conosce. Appena alcune settimane più tardi la Gazzetta Ufficiale pubblicherà un decreto con una relazione fonografata che è su per giù uguale per Castelvetrano, per Tolmezzo o per Levico. La legge ammette il ricorso al Consiglio di Stato, ma come ricorrere se non si conoscono i motivi? La legge prevede anche che gli addebiti vengano contestati all’amministrazione comunale, ma chi si cura della legge? Il sopruso è evidente, il cinismo burocratico si copre di veli così scarsi che non è salvo nemmeno il pudore. Eppure si afferma di voler ristaurare sovratutto la forza della legge. Noi siamo partigiani dell’autonomia comunale; e, se non lo fossimo da un pezzo, ci converrebbe diventarlo oggi che sentiamo più che mai l’urgenza di limitare l’enorme pressione che lo Stato esercita sulla Società: sentimento questo che promana dalle più limpide tradizioni italiche, mentre la statolatria hegeliana che ci si vorrebbe imporre è di marca prettamente, crudamente prussiana. Ma, pur essendo comunalisti e autonomisti, potremmo concedere che per un periodo transitorio di assestamento le autonomie o, se così si vuol chiamarle, le autarchie comunali vengano limitate, magari soppresse. Sarebbe una legge durissima, ma sarebbe una legge eguale per tutti. Sarebbe una legge antistorica, perché se i comuni vanno male, lo Stato va peggio e l’esempio della cattiva amministrazione è venuto dall’alto; ma sarebbe una legge! Sarebbe una ingiustizia distributiva, perché prima di prendere in mano i comuni, i sottoprefetti e i prefetti dovrebbero dimostrare d’avere il proprio ufficio in ordine, di non tenere sui tavoli montagne d’arretrati, di aver fatto regola insomma in casa propria; ma sarebbe una legge. E dinanzi a questa legge, che chiameremmo la legge marziale amministrativa, potremmo chinare il capo e non protestare. L’autorità dello Stato sarebbe salva; la coscienza civica delle masse non verrebbe turbata, la fede nella giustizia non sarebbe scossa. Ognuno ricorda invece quello che è avvenuto, e anche per i comuni ai quali non venne applicata la procedura sommaria di incaricare il rappresentante del fascismo a fare l’intima – come diceva lui – a nome del prefetto – ricordate Tione! – e anche là ove l’inchiesta non apparve come un chiesto ed ottenuto surrogato all’esercizio collettivo della violenza, impedito a tempo da una circolare di Mussolini – ricordare il caso Pergine – si potrebbe dimostrare coi documenti cronologici alla mano che l’autorità governativa sentì il bisogno, l’opportunità, lo stimolo di esercitare la sua funzione ispettiva di tutela, allora e solo quando il ras locale diede il segnale dell’attacco. Ora tutto questo dovrebbe una volta cessare. Le autorità politiche dispongano e comandino a nome del governo di Mussolini, e noi obbediremo; lo Stato eserciti la tutela sui comuni in forza dei larghi poteri che gli riserva la legge, e noi c’inchineremo, anche se la tutela sarà severa, anche se l’intervento legittimo dello Stato limiterà le nostre libertà locali. Ma noi non chiederemo di meno di quello che ha chiesto l’ultimo Gran Consiglio fascista, cioè che il partito non si sovrapponga alla Nazione, che il ras non diventi sopraprefetto e che il prefetto fascista o non fascista, rappresenti lo Stato, la maestà della legge e la forza dell’ordine. Staremo a vedere ora che cosa accada nella capitale dell’Anaunia . Il sindaco ha commesso il delitto di non intervenire al corteo commemorativo del 28. In senso stretto non vi era obbligato, perché non era cerimonia nazionale, cioè ufficiale dello Stato. Gli stessi combattenti e mutilati, non fascisti, avevano scelto una forma di partecipazione alla cerimonia che li distinguesse dai commemoratori della rivoluzione fascista, in quanto che è giusto che a menar vanto dell’impresa compiuta fosse chiamato solo chi veramente l’aveva voluta o attuata. È vero che a parte della cerimonia si diede nelle grandi città carattere più generale, e a questa intervennero le autorità in veste ufficiale, ma parte fu riservata logicamente ai soli fascisti. Non sappiamo se a Cles si sia fatta tale distinzione e, comunque, il sindaco si sarebbe potuto chiedere se, intervenendo di persona, non avrebbe corso il rischio di sentirsi dire quello ch’ebbe a commemorare il Bucci a Borgo: «il fascismo ha anche preso per la gola la vecchia ed incapace classe dirigente, ecc. ecc.», complimenti a cui non tutti sono così rinoceronti da voler esporre la pelle. Ma probabilmente il sindaco di Cles non s’è domandato nulla di tutto ciò, ma ha semplicemente ragionato così: Quei signori non m’invitano, segno che non mi vogliono. Se ci andassi, non invitato, dopo quella razza di cortesie che mi mandarono a dire sui giornali, non corro il rischio di patire uno sfregio che, posto che mi ci sarei messo di mia testa, potrebbe essere giudicato come frutto di una mia provocazione? E il non invitato, si astenne. Espose però le bandiere, provvide all’illuminazione decorativa. Non l’avesse mai fatto! I fascisti, che da un pezzo cercano il pretesto per creare imbarazzi all’amministrazione, inscenarono subito una dimostrazione a base di fischi, salirono in Municipio a intimare le dimissioni del sindaco e del Consiglio entro 24 ore, levarono la bandiera nazionale e asportarono la «Stella d’Italia» di lampadine colorate. La bandiera fu più volte levata e rimessa e infine ci rimase, solo in forza della protezione dei carabinieri. E ancora il sindaco può dire d’averla scampata bella, perché il corrispondente del Giornale di Trento, esprime certo il pensiero dei più violenti quando esclama: «Oh, santo manganello di nostalgica memoria, oh, olio purissimo e purificatore dell’intestino ribelle e delle coscienze avariate… come rimpiangiamo la vostra scomparsa». I più saggi tra loro però, avvertita l’impressione che le loro gesta avevano fatto sulla cittadinanza, tentarono ieri di giustificare la dimostrazione col seguente manifesto: «Partito Nazionale Fascista Sezione di Cles Era dovere di buon italiano di partecipare ieri al corteo della commemorazione dell’anniversario della Marcia su Roma. Chi meno di tutti doveva mancare era il Sindaco rappresentante della nostra Borgata, che invece ha creduto bene di astenersi. Segnaliamo quest’atto come una volontaria protesta, malvolere e mancanza di sentimento di Patria, che non intendiamo più soffrire e permettere. Per questo solo motivo abbiamo pensato ieri di inscenare una dimostrazione di protesta, che si limitò a far levare il tricolore, per dimostrare a Voi, cittadini, che non dovrà sventolare più sul vostro Municipio, fintantoché non sarà retto da persona degna di tale onore. Il direttorio del Fascio di Cles». «Tacon, peso del buso», dicono i veneti. È troppo chiaro che si vuol forzare l’incidente per dare la scalata al Municipio. «Ed al fascio di Cles – continua il citato corrispondente – che ieri sera ha preso l’iniziativa del repulisti generale, vada il plauso di tutti gli onesti, e l’augurio di una netta, sollecita vittoria». Ora stiamo a vedere come sarà la procedura della… vittoria. A Cles s’indicano oramai a dito gli aspiranti al potere, coloro che «studiano commissario», come dice ironicamente il popolino. Ma sarà interessante il constatare se l’autorità difenderà o non difenderà il tricolore e se il chiederne l’allontanamento, anche se a queste e a simili gesta partecipino persone vicine alla stessa autorità, sia un’opera che frutti un’inchiesta… contro chi lo difende. Peccato! A Cles s’ebbero anche recentemente solenni feste patriottiche, col concorso del Comune e di tutto il popolo, sia per i volontari del Risorgimento, sia per la medaglia d’oro ad un fascista. A Cles, custode non indegna della famosa tavola clesiana, l’Esercito liberatore ebbe accoglienze superbe. Chi in questa magnifica unità morale di popolo vuol cacciare a forza il cuneo della discordia, chi trascina la bandiera della Patria italiana, alla quale il popolo anaune ha sempre tenuto fede, chi la trascina in mezzo a beghe miserabili, suscitate per conquistare uno scanno consigliare?! 