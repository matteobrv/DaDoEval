Non era difficile il vedere a fior d’acqua, fin dall’inizio della crisi, lo scoglio della situazione. La Camera, col suo voto, aveva espressa una designazione chiara e logica: ma la logica avrebbe trovato una immediata contraddizione nella resistenza della sinistra giolittiana intesa a mercanteggiare a caro prezzo la sua partecipazione alla nuova maggioranza. La chiave di volta delle oscurità, delle contraddizioni, dei pericoli in cui si è impigliato il momento politico parlamentare e che lo rendono veramente preoccupante, è infatti tutta qui. L’accusare la destra di porre ostacoli alla soluzione della crisi, è esatto ma ingenuo. Davvero sarebbe un troppo pretendere se si chiedesse alle pattuglie nazionali liberali di restarsene quieti nell’isolamento in cui le ha poste il voto. Esse compiono ogni sforzo per riprendere contatto con la maggioranza e per riaprire il conto corrente col governo di domani: e ciò è logico e umano. Ma la combinazione Orlando e quella Bonomi non sono andate a monte per questo: bensì perché la democrazia giolittiana ha lusingate le tendenze destraiole del primo in quanto avrebbero incontrata l’opposizione risoluta del resto della maggioranza, e ha ostacolata la tendenza di sinistra del secondo in quanto poteva avere una efficacia risolutiva. Così i pretoriani – mentre la sede è vacante e dell’antico imperatore non s’ode che la voce affiochita dalla distanza – si abbandonano a un’orgia inquieta di distruzione fino a che uno di loro possa afferrare il bastone del comando profittando della stanchezza e della nausea altrui. Naturalmente, accade che, mentre questi pirati di tutti i carichi ministeriali si preparano all’arrembaggio, tutte le colpe, tutti gli appetiti, tutte le imposture sieno attribuite ai popolari. Vecchia storia, che si ripete con intensità ed asprezza crescente mano a mano che il vecchio mondo parlamentare si avvede che noi non abbiamo sventolato dei programmi per burla e che ci importa meno che nulla di abbandonare, ad esempio, per via il latifondismo nazionalista del principe Boncompagni , se esso voglia dire diminuzione o deformazione della nostra fisionomia politica, allo stesso modo che non ci è importato affatto l’eliminare dalla nostra compagine altri che volevano modificare il tono e spostare l’equilibrio in cui si impernia il nostro inquadramento di partito. Così Mussolini con furore apoplettico, il Corriere delle sera, con isterica iracondia e il pecorume greppaiolo della capitale con isocronismo servile, si scagliano contro i popolari che ingoiano i propri ministeri. Ora, è davvero umiliante dover perdere il proprio tempo per difenderci da simili scemenze, ma la discussione politica oggi si dibatte tutta in modo chiacchiericcio di bassa corte. I popolari che ingoiano i propri ministeri, quando è anche troppo nota la lealtà colla quale essi si dimostrarono leali fino all’ultimo con tutti i ministeri ai quali parteciparono, tanto che, ad esempio, nello scorso febbraio rimasero quasi soli a mantenere la propria fiducia nel gabinetto Bonomi, quando le democrazie si allearono con nazionalisti e fascisti, socialisti e comunisti, per tentare vanamente il turno di Giolitti. Anche allora, però, la Camera aveva prima votato un certo ordine del giorno Celli che, non ostante l’escamotage della destra, aveva un preciso significato di orientamento verso sinistra; ed anche allora nelle more della crisi i pretoriani di Giolitti posero ogni opera per sofisticare quel voto così da giungere ad un ministero Facta nel quale vollero rimanesse un germe di dissoluzione nella eterogeneità della sua compagine politica. I popolari avevano detto con chiarezza la loro opinione, e se per evitare guai maggiori, si arresero ed accettarono l’imposizione dell’equivoco, non mancarono però di denunziarlo, fino a che l’intollerabilità della situazione li fece accorti che non bastava la denuncia ma era necessaria un’azione risolutiva. E anche in ciò quanta pazienza e quanta prudenza! Una settimana prima del voto essi avevano insistito presso l’on. Facta sulla opportunità di eliminare dal governo gli elementi più eterogenei e insidiosi, e al voto non si decisero se non quando tre delle quattro frazioni della democrazia concordarono apertamente nella necessità di una crisi. Questa è la storia non sofisticata degli ultimi avvenimenti parlamentari. Ma la verità non è tutta qui. Le sofisticazioni hanno uno scopo evidente: ed è quello di contrabbandare il metodo tipico attraverso il quale un uomo col suo piccolo gruppo di procaccianti vuole dominare il parlamento. Si ricordi la lettera al caro Peano. Anche nel 1915 Giolitti, con un’azione extra parlamentare, e cioè senza il coraggio politico di affrontare una lotta dalla quale dipendeva il destino e l’avvenire d’Italia, tentò la sollevazione dei pretoriani portando lo scompiglio e accendendo delle menzognere speranze in quella legione di onesti che credevano nella sua rettitudine e fidavano nella sua forza . Scompiglio inutile, speranze vane! Ora abbiamo la lettera al caro Malagodi e i pretoriani ordiscono le loro basse congiure nei corridori di Montecitorio. Se durante le more tra la crisi Bonomi e il ministero Facta i giolittiani giocarono a carte scoperte, ora tentano il gioco subdolo con le idiosincrasie sdegnose di Vichy. I popolari hanno fatto la crisi? I popolari la risolvano. Ecco la loro comica sfida. Cominciamo infatti a dire che il consiglio doveva essere subito dato non a noi ma alla Corona. In secondo luogo ripetiamo che la crisi non è stata provocata esclusivamente dai popolari ma è stato il prodotto di un aperto accordo tra centro e sinistra. In terzo luogo è assurdo – in regime proporzionalistico – il chiedere un governo di puro colore. Lo sforzo che si deve compiere è quello di creare un governo omogeneo nel quale non ci siano discordanze palesi di volontà nell’imprendere la soluzione dei problemi fondamentali. La sfida giolittiana è dunque nulla più che un «non senso politico» che mira a prolungare e stancheggiare la crisi forse per giungere a una inversione paradossale della situazione. Dato infatti che centro e sinistra non riescono a comporre un ministero, perché i gruppi che non vogliono una soluzione conforme alla designazione della Camera non potrebbero accordarsi per assumere il potere? Democrazia, agrari e destra potrebbero ben costituire un governo di relativa maggioranza. Perché non tentare? Un buon decreto di scioglimento della Camera in tasca – secondo il consiglio che una strabiliante intervista attribuisce all’on. Tovini – potrebbe facilitare la cosa: e, si badi, ciò sarebbe l’equivalente di quel colpo di stato che forse, tra un bicchiere e l’altro d’acqua di Vichy, sorride al vecchio Giolitti per seppellire definitivamente la democrazia insieme ai suoi ultimi pretoriani. È però evidente che la stessa possibilità della formulazione di una simile ipotesi dimostra come il gruppo giolittiano – consapevole o ignaro che sia – non indietreggi dinnanzi alle soluzioni più catastrofiche e come perciò la situazione sia sempre più irta di difficoltà: a meno che, come si va dicendo, tutto si riduca ad una manovra per conservare la luogotenenza all’on. Facta. Un «ridiculus mus», insomma, che sbucherebbe di sotto al franamento della montagna, perché oggi l’on. Facta sarebbe costretto a fare quello che non volle o non poté fare cinque mesi fa e una settimana avanti la crisi. Perché, in fondo, oggi ogni buon italiano non può non aderire al voto espresso ad un periodico romano dall’on. Meda che, dopo aver detto della sua ripugnanza alla crisi ed insieme della inevitabilità di questa, ha aggiunto: «Adesso non ho che un voto: che il nuovo ministero sia presto composto e che esso risponda all’utilità del paese, la quale io vedo esistere nella ripresa del dominio dello Stato sulle fazioni. Da questo punto di vista penso debba farsi ogni sforzo per dar modo di concretarsi alla tendenza collaborazionista determinatasi nel socialismo – la quale, per me, significa accrescimento dell’energia di assimilazione insita negli ordini costituzionali – e poi per provocare la risoluzione dell’equivoco fascista, nel senso che il movimento dei fasci chiarisca la sua natura e si decida fra l’azione lealmente legalitaria e quella apertamente rivoluzionaria; nella prima ipotesi esso sarebbe certo un elemento di restaurazione nazionale, nella seconda dovrebbe essere contenuto come qualsiasi altra fazione che si eriga contro la legge e pretenda di conquistare il potere per vie diverse da quelle consentite dal nostro diritto pubblico». Basta porre il problema – italianamente – in questi termini per vedere come la soluzione non possa allontanarsi da quella che i popolari hanno proposto. Essa, coalizzando il centro e le sinistre in un nobile sforzo di superamento delle fazioni in contesa, potrà aver ragione di quanto in queste vi è di disordinato e di anarcoide, a meno che, con un tentativo ardito e di cui non riusciamo a intravedere la conclusione logica, non si giungesse ad un gabinetto che compiesse la sintesi dei contrari effettuando paradossalmente la collaborazione dei fascisti e dei socialisti. Comunque, quello che fondamentalmente importa è l’azione con un atto vigoroso di volontà, che può venire sia dell’esterno che dall’interno dei partiti in contesa, il quale valga a dissipare questa asfissiante atmosfera di guerra civile in cui le anime vengono devastate, l’economia nazionale manomessa e depressa, la nostra efficienza internazionale annullata. Il nostro partito che, grazie a Dio, né si è esaurito né si esaurisce nel parlamentarismo e che sa continuamente rinnovarsi nella freschissima e viva fonte delle sue idealità cristiane, non ha speculazioni da compiere, ambizioni illecite da soddisfare, interessi subdoli da far valere. Esso ha affrontato il problema parlamentare nel suo esclusivo aspetto politico: quello cioè di raggiungere il mezzo più idoneo perché il grido di dolore che viene dalle moltitudini sbandate sotto la ferula della reazione venga ascoltato. Chi ha immaginato – in un suo sogno torbido e irreale – che il partito popolare potesse essere usato come un comodo comprimario nella lotta contro la libertà, è stato vittima di un errore radicale. Balzando alla vita della libertà ci siamo fatti uno scudo che la tristezza dei tempi non è valsa a farci velare: e se la sorte ha voluto che dovessimo dare battaglia forse non tanto per la «nostra» libertà quanto per quella di «altri» che in tempo non lontano ci furono aspri nemici e domani lo ridiventeranno con non minore asprezza, ciò significa che fra noi la santità dei principi non è subordinata alla convenienze di parte. Ed è questa continuità del nostro pensiero, questa fermezza del nostro programma, questa tranquilla dignità del nostro atteggiamento che permette al paese di contare su di una forza omogenea ed organica che non si disperde e non si annulla nelle contingenze contraddittorie ma si sviluppa su di un piano positivo ed ascendente. Il vecchio mondo parlamentare non vuol avvedersi di ciò, e si agita convulso nella speranza di isolarci. Ma le forze profonde e vive di una nazione si possono isolare nel gioco di corridoio, non già nell’intreccio organico della vita. Per il gioco di corridoio, ci sono i pretoriani; nella vita vasta e aperta ci stiamo noi. 