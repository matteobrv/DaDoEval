Dell’infortunio alla Banca Italiana di Sconto, da una settimana a questa parte, sono piene le colonne di tutti i giornali: esso è il tema, come si suol dire, di attualità, e i bene e i male informati (questi più di quelli, come avviene sempre) ne parlano dappertutto . Come volete che non ne parli anche la grande stampa socialista? Diamine, si tratta di una istituzione eminentemente e esemplarmente borghese-capitalistica, che aveva distesa una amplissima rete di affari nelle cui maglie era presa buona parte della industria e delle speculazioni commerciali dell’Italia e scivolavano facilmente e, non si può negarlo, prodigalmente le banconote e gli assegni per foraggiare certa stampa livida e trichinosa che va per la maggiore. E l’Avanti!, da Natale in qua, sta facendo pasqua. Non gli si può dar torto, neanche se, in coerenza a tutta la sua condotta passata e alla tattica presente – dandosi alla pazza gioia demolitrice di banche e di istituzioni capitalistiche, per arrivare alla conclusione che il marcio sta nell’attuale sistema economico sociale e che bisogna cambiarlo per sostituirvi quello socialista – minacci di ingenerare un panico producente la contrazione delle sovvenzioni all’industria e all’agricoltura e, di conseguenza, disoccupazione agli operai, miseria, rovina. Che si convochi e si pretenda senza pietà la punizione dei responsabili della rovina a cui è giunta la Banca Italiana di Sconto, va bene: è opera moralissima. Ma ciò che non sta bene, ciò che non è morale, è la gazzarra disfattista dell’economia nazionale inscenata dai socialisti. Fatte le debite proporzioni, le distrette in cui si dibattono, a cominciare dal comune di Milano, tanti comuni socialisti, gli scandali e i fallimenti di tante aziende rosse (parlino i cooperatori di Torino, di Ferrara, di Bologna) non si equivalgono, nel substrato amministrativo, negli abusi, negli sperperi, nella incoscienza e nella irresponsabilità dei dirigenti, alla situazione della Banca Italiana di Sconto? Forse che i metodi amministrativi dei socialisti si sono dimostrati più squisitamente legali e politi di quelli di certi borghesi? Direte che anche le cose socialiste risentono dell’ambiente corrotto della imperante borghesia? Eh! Allora parlateci della Russia, e dimostrateci che Lenin ha portato alla più invidiabile floridezza l’ex impero degli czar… A proposito di socialisti: non ci sappiamo spiegare come e perché l’Avanti! faccia il sornione e si rinchiuda in un impenetrabile mutismo di fronte allo scandalo di Firenze. Non si tratta poi di una bazzeccola! A Firenze, s’era costituito un Consorzio minerario della Toscana, composto prima di tre e poi di cinque cooperative rosse, con alla testa, quale presidente, il deputato socialista on. Umberto Bianchi . Questo Consorzio, in pochi mesi, è andato al fallimento. Leggendo la relazione deposta in Tribunale dal curatore del fallimento si trova della roba come questa: «Incapacità tecnica, amministrativa, direttiva, valutazioni personali di fenomeni economici e concessioni speciali in materia finanziaria, predominio di necessità essenzialmente politiche nello svolgimento delle operazioni sociali condussero il Consorzio lontano da quella retta strada che doveva col più breve percorso, raggiungere il fine prefissosi. La massa operaia, composta di oscuri minatori, che sanno il duro lavoro, attende ancora il prezzo delle proprie fatiche dal mese di aprile, per una somma di mercedi di circa 150.000 lire. Altri modesti gruppi di creditori hanno veduto travolte nel dissesto tutte le loro sostanze raggranellate con sudore e privazioni di lunghi anni di lavori. Il Consorzio nacque per la applicazione dei concetti cooperativistici nel campo minerario, campo che è noto essere il più pericoloso e incerto e che sovente procura sgradevoli sorprese data la povertà del nostro sottosuolo. Invece di procedere con la maggiore previdenza, si costituì una complessa direzione composta di ben 5 uffici con 34 impiegati con una spesa complessiva mensile di 21.255 lire, alle quali vanno aggiunte le indennità di carica corrisposte al presidente on. Umberto Bianchi in lire 2500 mensili e al consigliere delegato ing. Pietro Janer in lire 3500 mensili. Tale somma era spesa per la sola direzione centrale senza tenere conto dei pari direttori tecnici impiegati presso le diverse miniere. Tale complessivo impianto burocratico anziché costituire l’organizzazione del caso ne era la più completa disorganizzazione essendovi attriti tra i vari uffici, incompatibilità di attribuzioni, mancanza di affiatamento fra i funzionari, ecc.». La citazione è un po’ lunghetta, ma è abbastanza significativa; e molto altro, sempre della maggiore eloquenza ed edificazione, si potrebbe citare; come ad esempio che il Consorzio, che in pochi mesi segnò un disavanzo di novecentomila lire, aveva un capitale sociale di duemila e seicento lire, di cui sole trecentosessanta versate. Riportiamo, come per sintesi, la conclusione della relazione fallimentare: «Esiste il reato di cui all’art. 861 del Codice di Commercio prima parte in quanto che, per limitarsi a indicare le maggiori e più salienti mancanze, non fu fatto mai il bilancio né l’inventario, non costituendo bilancio quale è richiesto dalla legge quelle semplici situazioni contabili esposte all’assemblea dei soci, le quali d’altra parte non furono trascritte sugli appositi libri e mancando altresì il prescritto deposito della cancelleria del Tribunale e la pubblicazione come è disposto dall’art. 180 C. C. Il libro giornale, irregolarmente tenuto, manca della vidimazione annuale». Abbiamo detto che l’Avanti! non fiata intorno a questo che è un vero e proprio scandalaccio, che dà un saggio esemplarissimo delle capacità tecnicoamministrative dei socialisti; non fiata nemmeno per tentare una difesa del compagno on. Bianchi. (Non è escluso che si lavori in alto loco, sott’acqua, per un tal quale salvataggio). Invece strilla intorno allo scandalo borghese, grida «raca» al regime capitalistico. Che non sia per coprire il clamore dello scandalo domestico? Potrebb’essere così. 