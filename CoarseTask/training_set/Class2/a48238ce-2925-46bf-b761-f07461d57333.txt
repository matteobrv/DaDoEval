Le scuole popolari del Vercellese, dalle quali la malvagia brutalità grottesca dei socialisti profanatori aveva ardito strappare i Crocifissi, hanno riavuto, dopo brevi giorni, nelle loro aule i simboli venerati della Redenzione. Per volontà magnifica di popolo. Poiché è vero che, una volta tanto, l’autorità statale si mosse con energia a mettere a segno i sacrileghi iconoclasti, i quali con un oltraggio diretto al Cristo intendevano congiungere uno sfregio alla legge italiana vigente, applicando, in contrasto con essa, il decreto 12 luglio 1918 del regime di Lenin, che stabilisce l’allontanamento dalle aule scolastiche di qualsiasi oggetto di culto. Ma è certo che la resistenza governativa alla sopraffazione dei tirannelli rossi non sarebbe stata così rapida ed efficace se più rapida ancora e immediata non si fosse manifestata la volontà del popolo reclamante che il simbolo del Cristo fosse conservato, almeno esso, quasi a diffondere in silenzio uno spirito di santificazione e di fede sulle nuove generazioni accorrenti alla scuola. E l’intervento popolare è stato meraviglioso. Non solo le autorità ecclesiastiche e i cattolici praticanti si sono mossi protestando e invocando un freno ai turpi politicanti oltraggiatori di Cristo. Non solo moltissimi maestri e maestre, quantunque costretti a dipendere dalle amministrazioni comunali socialiste, hanno deplorato la follia anticristiana dei loro padroni e hanno fatto opposizione ai loro ordini. Ma la popolazione intera, quella che pareva asservita al settarismo comunista e pronta sempre ad assecondarne le velleità faziose o i capricci, ha trovato la forza di reagire, energicamente e di chiedere a gran voce che Cristo, almeno in effige, ritornasse, nelle scuole. Si consideri bene. Si tratta di una zona prettamente rossa, dove il socialismo, nella sua forma più brutale e mascalzonesca, ha stabilito e radicato profondamente il suo potere. Le leghe operaie, le cooperative, le associazioni agricole sono strette in potenti fasci su cui sventola da per tutto la bandiera rossa. I comuni in grandissima maggioranza sono nelle mani dei rossi. Una propaganda costante e audace di odio ha brutalizzato le masse, ha tolto ogni autorità al prete, ha reso semideserte le chiese. Il materialismo idiota o presuntuoso dei capoccia socialisti è quasi l’unica predicazione che trovi ascolto nel popolo. È una zona nella quale pareva lecito al socialismo osare i più audaci ardimenti nella sicurezza di trovare consentimento e obbedienza. Eppure questa popolazione, posta davanti all’insulto atroce al Cristo e alla negazione spudorata non solo della sua natura divina, ma pure del suo simbolo di fervida umanità fremente di amore e di dolore, ha trovato in fondo al suo cuore un impeto sano e imperioso di ribellione, ha sentito mirabilmente che tra il Cristo oltraggiato e discacciato e la lurida empietà fanfaronesca dei discacciatori, essa doveva prendere la parte dell’insultalo contro l’insultatore, doveva anteporre la presenza silenziosa e divina del Crocifisso alla grottesca prepotenza del frate sfratato, dell’ex maestro rinnegato, da cui era partito il malvagio tentativo. E si sono viste assiepate contro i giannizzeri mandati dai bolscevichi a strappare i Crocifissi le donne delle leghe rosse che già avevano partecipato agli scioperi politici e alle dimostrazioni anticlericali. E per quei «due pezzi di legno», come con parola blasfema l’Avanti! chiama il Crocifisso, sono insorti, con la folla protestante, perfino i leghisti rossi che portavano all’occhiello lo stemma bolscevico di Lenin. Evidentemente i capoccia del socialismo di Novara e di Vercelli, misurando con le solite misure i limiti e la portata della loro audacia, non si sono accorti, questa volta, che avevano passato il segno. E forse nell’insorgere spontaneo di quell’ultimo rimasuglio di fede e di sentimento cristiano annidato in fondo alle anime dei popolani, noi possiamo riconoscere un nuovo alitare della grazia e trarne ragione di sperare bene per una rinascita spirituale nell’avvenire. Il frate sfratato, il maestro rinnegato (maestro il Fietti, come il Martelli e il Pini a Bologna, come altrove i più fanatici depravatori del popolo) contrapponendo a Cristo la sua presuntuosa persona come a sfida e a dispregio, ha voluto motivare con un pretesto pedagogico, l’ostracismo imposto al crocifisso dalla scuola. Rimasticando un vieto sofisma del vecchio anticlericalismo borghese, egli ha affermato che la serenità degli scolari non deve essere turbata da visioni di morte e di dolore. Cristo in croce il Redentore divino che al genere umano ha dato la rigenerazione e la vita spirituale, non sarebbe dunque per lui che un oggetto ripugnante da non sottoporre agli occhi dei giovanetti. Ragionamento idiota e canagliesco ad un tempo. Ma quando in diciannove secoli la figura del Redentore ha mai offeso la tenera anima di un bambino? Quel Cristo che ha portato nel mondo le più delicate immagini di fanciullezza santa e serena, che ha santificato e coronato di tranquilla giovialità il pensiero e il lavoro, che al dolore umano, come dura e terribile realtà, ha circonfuso la calma della rassegnazione e il sorriso della speranza, che perfino alla morte ha tolto il suo orrore, esaltandola e rendendola serena amabile ad ogni età di persone, sarà dunque oggetto di scandalo all’anima dei bambini, amareggerà loro la vita con brutte visioni di sofferenza e di strazio? Ma allora, se siete così vigliacchi che il dolore vi spaventa, e così illusi da immaginare di escludere il dolore dalla vita, allora allontanate pure il bambino dal padre che soffre e che muore, chiudetegli gli occhi davanti allo strazio della madre e dei fratelli, fate che egli non veda mai, né senta, né si figuri l’ululo del dolore, l’apparizione della morte in mezzo ai suoi cari. Poiché voi assicurate a lui la perfetta felicità socialista, nella quale il dolore non avrà più posto, cacciate dunque Cristo dalla scuola e dalla famiglia. Mettete in suo luogo lo stemma dei soviets con la falce e il martello e, come simbolo della serenità imperturbabile, il fiasco di vino che allieta la brigata, che celebra le nascite dei nuovi rampolli comunisti, che accompagna i balli e le orgie della nuova felicità. Che c’entra in tutto questo il nome di Dio e la figura di Cristo? A questo estremo, che sarebbe parso inconcepibile fino a pochi anni fa, è giunta la spudorata empietà di pochi fanatici i quali abbacinano il pubblico con lo sventolamento dello straccio rosso e lo trascinano ai loro loschi intendimenti. Quello che nelle regioni del socialismo più progredito viene compiuto con tanta audacia deve ammaestrare anche noi, una volta di più, sulle finalità che il socialismo bolscevico si propone e persegue da per tutto. Sarebbe una colpa l’illudersi in proposito. Il socialismo, fondato su una dottrina che ha per base il più crasso materialismo, predicato con metodi di intimidazione e di menzogna, è mosso necessariamente a sopraffare e a schiacciare ogni concezione spirituale della vita. Esso è naturalmente ostile a ogni manifestazione e ad ogni credenza cristiana. Per lui l’uomo non è che un animale senza un destino superiore. Se sono diversissimi e scelti secondo le circostanze i metodi e i mezzi della lotta anticristiana, tutti sono tuttavia coordinati allo scopo finale: l’abolizione del Cristianesimo. E così avviene che quel Cristo, il quale davanti agli ingenui era ed è decantato come il più antico e autentico socialista e messo in contrasto con i preti faccendieri e bottegai, viene in altri luoghi deriso nella sua dottrina e nella sua morale, viene infine messo al bando ignobilmente come un abbietto di cui non si tollera nemmeno la silenziosa presenza. L’opera anticristiana che la borghesia aveva iniziato con la sua legislazione settaria e con la sua immoralità pratica, viene in tal modo assunta e compiuta dal pseudo proletariato socialista che nell’abolizione di tutte le forze morali e spirituali sembra vedere il suo compito primo. O proletari, che dal rosseggiare della bandiera di Lenin, vi aspettavate fiduciosi il benessere economico e la tranquillità sociale: il benessere e la ricchezza tardano a venire; la lotta civile vi dilania, gli scioperi vi intorbidano la quiete dell’esistenza, ma potete essere sodisfatti. I vostri capi si occuperanno di voi quando avranno saldato la loro partita con Cristo, con quel primo e autentico socialista che ora, nel giudizio di Lenin e dei compagni comunisti italiani, s’è tramutato in un esecrabile delinquente… E ci vorrà pazienza, perché la partita appare grave e faticosa. È molto incomodo e molesto questo Cristo che, con quei suoi «due pezzi di legno» tanto più facilmente vince e trionfa quanto più sembra essere definitivamente schiacciato! Non è vero compagno Groff? 