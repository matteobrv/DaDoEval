Il parlamento germanico è stato sciolto dopo il naufragio delle trattative avviate da Marx per costituire un ministero di coalizione il quale oltre i gruppi che sono attualmente rappresentati nel suo gabinetto di minoranza , comprendesse i socialisti e i tedesco-nazionali o almeno uno di questi due partiti. «Il Governo attuale è Governo di minoranza – aveva dichiarato Marx in un’intervista colla Germania – ed esso dovette perciò chiedere continuamente, nelle decisioni prese in questi ultimi anni, l’appoggio di partiti non rappresentati nel Gabinetto. Questo appoggio fu sempre accordato, e perciò mi rivolgerò ai partiti con l’aiuto dei quali il Governo ha potuto realizzare il proprio programma interno ed estero. Non si può disconoscere che senza l’appoggio dei socialisti non sarebbe stato possibile preservare la Germania dal caos politico e sociale ed assicurare la politica seguita dal Governo nel problema del memoriale degli esperti e nella convenzione di Londra. Considero perciò mio dovere di rivolgermi ai socialisti per invitarli ad entrare nel Gabinetto. D’altra parte è nell’interesse del paese che le forze nazionali ed economiche di cui è ricco il partito tedesconazionale vengano utilizzate per un lavoro positivo». È noto che le trattative fallirono per l’intransigenza dei nazionalisti e che il ricorso ai comizi elettorali venne fatto contro di loro e contro la Destra conservatrice, che il governo spera esca dalle urne indebolita come è del resto prevedibile un regresso dell’altra ala estrema, rappresentata dai comunisti. Se queste previsioni si avvereranno è anche logico supporre che, ad elezioni compiute, il problema della collaborazione socialista al governo ridiventerà attuale. Non crediamo quindi inutili alcune note illustrative sulla costituzione dei governi tedeschi dopo la guerra, con particolare riguardo alla collaborazione del Centro e dei socialisti. Veramente il primo caso di contemporanea partecipazione ad un gabinetto dei cattolici e dei socialisti risale ancora agli ultimi mesi del periodo imperiale; è questo il ministero parlamentare del principe Massimiliano del Baden , il quale chiama nel suo Gabinetto tre socialisti, fra i quali Ebert e Scheidemann e tre centristi Trimborn , Groeber e Erzberger . Sopraggiunta la catastrofe, rimane ancora in piedi un governo Scheidemann il quale si appoggia sulle due frazioni socialiste (unitari e indipendenti) e deve difendersi dagli attacchi dei bolscevichi (spartachisti). È nel febbraio 1919 che lo stesso Scheidemann, temendo di non poter resistere da solo alla pressione estremista, si rivolse ai democratici e ai centristi per costituire un governo di coalizione democratica. Il Gabinetto si formò, con sette socialisti, tre democratici e tre centristi. La partecipazione del Centro fu assai discussa, ma il presidente del gruppo centrista, il Groeber la motivò così: «Un forte governo è indispensabile premessa di una buona pace. Quanto più forte esso è, tanto maggiori sono le speranze di ottenere più tollerabili condizioni». Quattro mesi dopo, succedeva il gabinetto del socialista Bauer (22 giugno 1919) con sette socialisti e quattro del Centro. L’assenza dei democratici parve rendere ancora meno plausibile la partecipazione del Centro. Ma il Groeber rincalzava dimostrando che senza il Centro non si sarebbe fatto il governo. «Che cosa avverrà del popolo tedesco – disse in un discorso – se noi veniamo meno e se la rappresentanza nazionale non è in grado di mettere insieme un governo? Noi abbiamo il dovere morale e la responsabilità dinanzi a Dio e al popolo tedesco, i cui destini ci sono confidati, di assisterlo nei giorni della più dolorosa sciagura e di salvare quello che ancora vi è da salvare. Perciò, se gli altri vengono meno, dobbiamo noi cercare di formare il governo coi socialdemocratici». Il 29 marzo 1920, il centro collaborò ancora col governo del soc. Müller (5 socialdem., 3 dem., 4 centro) e fu per dare ad esso la possibilità di reggersi, giacché tedesco-nazionali e partito populista erano all’opposizione. Le elezioni del giugno 1920 privarono la coalizione (social-dem. e centro) della maggioranza, cosicché i social-democratici avviarono delle trattative per attrarre nel governo i socialisti indipendenti (socialisti di sinistra). Di fronte al pericolo di un deciso spostamento dell’equilibrio a sinistra, il centro si ritirò. E si venne allora al ministero Fehrenbach (centro), costituito dal centro, dalla democrazia e dai populisti. Poiché, però, neppure esso disponeva di una maggioranza, ma era soggetto ora all’appoggio dei socialdemocratici ed ora a quello dei tedesconazionali, non poté reggersi a lungo. Il 10 giugno 1921 si formò il gabinetto Wirth (con 3 socialdem.). Anche stavolta il centro motivò la collaborazione coi socialisti soprattutto con ragioni di politica estera. Dopo la decisione per l’Alta Slesia, essendo usciti i democratici dal ministero, Wirth formò un secondo governo (con 2 socialdem.). Frattanto, nell’ottobre 1922, avveniva in Norimberga, la fusione dei due partiti socialisti (i socialdemocratici unitari e indipendenti). Il partito socialista risultante assunse, conseguentemente, un colore molto più radicale, e conscio della sua forza accresciuta rifiutò di collaborare coi populisti, essendo disposto, peraltro, ad entrare in un gabinetto della «gran coalizione» (populisti, centro, democratici e socialisti). La «gran coalizione» non giunse in porto, e Wirth si dimise. Seguì il gabinetto Cuno senza socialisti e con tre centristi. Nell’agosto 1923 riuscì a Stresemann di mettere insieme la «grande coalizione». Il 6 ottobre, però, i socialisti uscirono dal governo, che, poco dopo, fu battuto. Marx assunse allora la direzione della politica tedesca con un gabinetto dei partiti mediani (populisti, centro, democratici), che, fu ed è però, come si avvertì più sopra, gabinetto di minoranza. Da questa cronistoria risulta che in Germania, da sei anni in qua e con qualche interruzione, il governo si regge sulla collaborazione di una parte dei socialisti coi partiti della media borghesia e col gruppo cattolico. Se si considera inoltre che in Prussia dal ministero Stegerwald in qua, cioè dal 1921, domina la cosiddetta grande coalizione sotto la presidenza del socialista Braun e che questa situazione si ripete in molte grandi amministrazioni cittadine, come Colonia e Berlino bisogna convenire che la Germania è divenuta nel dopo guerra il campo esperimentale del collaborazionismo. L’esperimento è tanto più istruttivo in quanto non riguarda semplicemente l’ordinaria amministrazione, ma si estende all’opera basilare della Costituente di Weimar, durante il quale dal febbraio al giugno 1919 si gettarono le fondamenta della nuova repubblica tedesca. Si aggiunga che il collaborazionismo specie coi socialisti non fu accettato da tutti i cattolici senza obiezioni, ma che esso dovette passare il vaglio delle critiche e delle contraddizioni venute da parti diverse. Molteplici furono le critiche sollevate contro i delegati del Centro alla Costituente di Weimar e notevoli le difficoltà che il partito dovette superare in causa della sua collaborazione coi socialisti: il vecchio organismo subì anche qualche perdita, specie tra i rappresentanti della nobiltà e del possesso fondiario. Tuttavia il grosso del partito seguì i capi, che rispondono ai nomi di Groeber, Wirth, mons. Schreiber, mons. Mausbach , Marx, e nel recentissimo congresso di Berlino l’unità del partito venne riaffermata e consolidata. Sarà interessante ricordare – perché poco noto – che le discussioni svoltesi in Germania sull’atteggiamento del Centro nell’assemblea costituente di Weimar e sulla collaborazione del Centro coi socialisti nel governo centrale e nel governo prussiano indussero la Direzione del partito a presentare il 31 marzo 1921 all’Episcopato tedesco un copioso memoriale a stampa il quale contiene tre allegati: 1) una memoria che spiega l’atteggiamento del Centro durante la discussione e la votazione degli articoli fondamentali della costituzione che si riferiscono a principii o norme di carattere politico-religioso o morale; 2) una memoria sul modo in cui fu risolta nelle trattative coi socialisti la questione scolastica in Prussia; 3) un articolo dell’on. Marx, l’attuale Cancelliere, pubblicato nella rivista «Historisch-politische Blätter» contro le accuse comparse nel «Manuale ecclesiastico» edito dal P. Krose S.I. (Herder, Friburgo 1920). Chi volesse approfondire l’argomento veda il prezioso volume di Mons. Mausbach «Kulturfragen in der deutschen Verfassuag» (Münchengladbach 1920). L’autore, il quale com’è noto fu il più attivo delegato del Centro nella commissione che preparò la costituzione di Weimar espone le ragioni che indussero il Centro alla collaborazione coi socialisti e spiega, commentando i singoli articoli fondamentali della costituzione, (sovranità popolare, diritti e doveri dei cittadini, matrimonio e famiglia, religione e scuola, ordini e congregazioni, giuramento ecc.) quale fosse l’atteggiamento del Centro nella pratica soluzione o formulazione di questi problemi. Ci basti qui intanto esporre colle loro stesse parole ed oggettivamente le opinioni dei capi su questa delicata materia del collaborazionismo. Diceva, per esempio, il cancelliere Wirth, nel giugno 1922, a Stoccarda: «La questione della conservazione dello Stato, della sua unità economica, della sua ricostruzione sulla nuova base repubblicana non è compito, come in altri tempi, della nobiltà o della borghesia o di particolari gruppi di questa, la cui educazione o mezzi economici permettevano di assumere una posizione privilegiata, ma è cosa di tutte le classi della popolazione. Questa gran missione, che ci è toccata in sorte, dopo la immensurabile catastrofe del 1918, può soltanto essere portata a compimento con la cooperazione dei lavoratori tedeschi appartenenti a tutti gli indirizzi politici». E il sacerdote dott. Brauns , ancora oggi ministro del lavoro, esprimeva così, nel luglio 1919, all’assemblea nazionale, il suo punto di vista: «Noi ci siamo trovati improvvisamente di fronte alla necessità di formare un governo colla sola socialdemocrazia. Lo abbiamo fatto per il senso di dovere verso il nostro popolo – in quelle ore così duramente provato – e verso la Patria. Nessun altro motivo è stato per noi determinante». Il deputato Herold in un discorso del 20 gennaio 1920, diceva tra l’altro: «Per il Centro resta tuttavia un avvenimento della più alta significazione patriottica che esso, dopo una aspra lotta elettorale contro la socialdemocrazia, si sia deciso di formare un governo insieme con essa. Molti mali si sono in tal modo risparmiati alla Patria. Il non aver ricacciato la socialdemocrazia coi suoi numerosi seguaci in una sterile opposizione, ma averla indotta ad assumere la sua responsabilità nella collaborazione per la restaurazione della Patria è già di per sé stesso un eminente servigio reso alla conservazione dello Stato». Lo stesso Stegerwald (ala destra del Centro) era dell’opinione che: «fintanto che alla socialdemocrazia aderiscono così grandi masse di popolo, è necessario che le sia riservata una corrispondente partecipazione agli affari dello Stato». Il già citato ministro mons. Brauns, al congresso del Centro del 15 gennaio 1922, così riassumeva il suo pensiero sulla partecipazione della socialdemocrazia al governo: «Noi siamo convinti che, senza la partecipazione della classe lavoratrice al governo e alle amministrazioni, il proposto scopo della restaurazione statale è irraggiungibile. E poiché la maggior parte di questi lavoratori è inquadrata nella socialdemocrazia, riteniamo imprescindibile la partecipazione di questo partito al governo. Il Centro non pensa affatto a costituire un blocco borghese contro i socialdemocratici, come è parimenti lontano dal pensare che una restaurazione della Germania possa essere opera esclusiva della classe operaia». In questa polemica è curioso di constatare la fortuna ch’ebbe una parola straniera entrata appena ora dopo la guerra nel gergo politico tedesco, la parola cioè: Koalition. I tedeschi trovarono comodo di darle subito un significato del tutto particolare ben distinto da quello di Mitarbeit (collaborazione), Bund (alleanza), Gemeinschaft (comunanza). Subito fin dai primordi della collaborazione, socialisti e cattolici s’affrettarono a definire nettamente il significato pratico della parola, per riuscire così più facilmente a difendere la situazione politica di fatto che essa esprimeva. Fin dai tempi di Weimar, l’on. Scheidemann scriveva nel Vorwärts: «Per coalizione si intende un programma di lavoro e non di idee. Ogni partito conserva i suoi ideali, e noi pure». E il deputato del Centro, Joos , riaffermava lo stesso concetto nel Reichstag (7 ott. 1919) quando diceva: «Una pratica comunanza di lavoro, nessuna comunanza di idealità e di concezioni sociali; questa è la nostra coalizione». E Marx stesso, così si esprime: «Ha il Centro rinnegato il suo carattere di partito popolare cristiano nell’unirsi in coalizione coi socialdemocratici e coi democratici? Che cosa è una coalizione? Non è un’alleanza, non una fusione, non lo sbocco di un partito in un’altro; ma, semplicemente una comunanza di lavoro – non una comunanza di idee – stabilita per prestare allo Stato tedesco, all’interno, come all’esterno, la desiderabile forza di cui abbisognava onde assolvere al grave compito creatogli dalle insicure condizioni interne. Mai si è richiesto al Centro che rinunciasse ai suoi punti di vista o che li cangiasse, che modificasse le sue concezioni o le sue opinioni religiose. Siffatte pretese sarebbero state respinte con indignazione nel modo più risoluto, pur se si fosse fatto un lievissimo tentativo in questo senso». Il deputato Joos, uno dei più applauditi oratori dei congressi cattolici, va ancora più oltre, quando scrive nella Kölnische Volkszeitung (21 ott. 1923): «La socialdemocrazia sta davanti a noi come un movimento di masse. Numerosi strati della popolazione dipendono da essa. Essa rappresenta il più forte partito del Reichstag. La politica deve fare i conti con questa realtà, anche quella politica che vuol servire agli interessi dello Stato. La socialdemocrazia costituisce oggi, come per il passato, un problema politico-nazionale. Il compito che ci sta davanti è quello di utilizzare, per il lavoro ricostruttivo dell’edificio statale, le masse in essa irreggimentate e le loro forze». Giunti a questo punto converrebbe forse tentare di stabilire obiettivamente quali siano di fatto i risultati di questa politica collaborazionista del Centro: ma l’esame della complessa situazione germanica ci condurrebbe troppo in lungo, e forse l’esperimento non può dirsi conclusivo. Ci basti registrare l’opinione degli stessi uomini del Centro, i quali, quasi nella loro totalità, assicurano che i risultati sono favorevoli. Il Centro, dicono, non ha perduto la sua combattività né ha attenuata la sua ortodossia, i sindacati cristiani hanno mantenute le loro posizioni, mentre i socialisti si dividono sempre più in una corrente riformista e in una comunista. Nella scuola tranne che in Sassonia, il Centro, pur essendo alla direzione generale delle scuole il socialista Schulze, ha conservato l’insegnamento religioso per tutti i genitori che lo vogliono. Si narra fra l’altro quest’ultimo caratteristico episodio. Nella scorsa estate i socialisti di Monaco avevano organizzata una esposizione di «cattiva letteratura» (Schundlitteratur). Tra i libri esposti all’esecrazione dei visitatori era stato messo un catechismo cattolico. Il Centro si rivolse subito protestando alla direzione socialista, e questa fece subito chiudere l’esposizione. Registriamo: non intendiamo oggi che d’aver offerto un contributo oggettivo per facilitare quello che potrà essere il nostro conclusivo giudizio sopra il notevolissimo esperimento. G. Fortis 