Il «Contadino» è il «settimanale politico economico sociale del partito dei contadini». Così sta scritto sulla testata del giornale. Si tratta dunque di un partito e di un partito politico. Questo partito ha sempre dichiarato di voler essere il partito dei soli contadini. Dal partito socialista esso ha voluto nettamente distinguersi, perché questo recluta principalmente operai dell’industria, del partito liberale non ne volle sapere, perché partito dei signori e al partito popolare i propagandisti leghisti rimproverano sempre d’essere un’organizzazione politica composta di varie classi, contadini, operai, piccola borghesia, impiegati. Solo la Lega era un partito puro da ogni e qualsiasi elemento che non fosse contadino. Noi e noi soli, dicevano i contadini leghisti, fanatizzati dalla propaganda di Adami e Bosetti, noi soli vogliamo rappresentare i nostri interessi, non vogliamo né preti, né impiegati, né dottori. Manderemo a Roma magari «en salam», ma che sia un contadino, ci urlava in faccia in un nostro comizio quel capolega di Lomaso. Era naturale, era logico quindi che la lega bosettiana, il cosidetto partito puro dei contadini, presentasse per le prossime elezioni una lista propria, composta solo di propri soci e di puri contadini. Si sa invece oramai quello che sta per avvenire. Il «partito dei contadini» fa il connubio col partito socialista riformista; entrambi cioè presentano una lista comune, in cui i candidati della lega compaiono accanto ai socialisti riformisti, i contadini se ce ne saranno accanto ai candidati impiegati, e ai dottori. La lista è unica e non si può votare a scelta, per l’uno o per l’altro, bisogna votare per tutta la lista: quindi i leghisti danno il loro voto anche ai riformisti e viceversa. La fusione, la compromissione è perfetta. Tutto ciò è lampante come il sole e quindi incontestabile. Tutta la stampa lo ha rilevato, e aveva pieno diritto di rilevarlo. Ebbene, no, il «Contadino» va in bestia, s’infuria, vorrebbe negare la verità, chiara come la luce del giorno, e tira calci a sinistra e a destra. L’articolo dell’ultimo numero intitolato «il nostro partito e le prossime elezioni» è per questo riguardo esilarante. Bosetti comincia col dare a noi dei cialtroni e dei mistificatori, perché abbiamo affermato che, aderendo al blocco riformista, egli aveva tradita la direttiva politica, sulla quale aveva organizzati quei contadini che avevano prestato fede alla sua parola. Per dimostrare il contrario egli espone la genesi del blocco. Seguiamola nelle sue fasi attenendoci, più che è possibile, alle stesse parole del protagonista. Fase I., in cui il partito riformista viene invitato a travestirsi in organizzazione sindacale economica. Scrive dunque il «Contadino»: «Il partito riformista di Trento, memore della considerazione sempre avuta da Cesare Battisti per il nostro partito, venne da noi per chiederci quello che intendevamo far nelle prossime elezioni. Rispondemmo che noi avremmo presa una netta posizione di fronte agli estremismi comunisti e di fronte ai clericali, che nostra intenzione era di affermarci con una lista aperta indipendente e che non avremmo trattato né concluso nulla con partiti “poiché nella nostra concezione tutti i partiti sono da noi considerati come accademie di dilettantismi teorici al di fuori della realtà e incapaci di dare nel momento attuale un parlamento tale da risolvere le grandi questioni internazionali, nazionali e regionali. Dicemmo che NON CON PARTITI NOI AVREMMO TRATTATO MA CON ORGANIZZAZIONI ECONOMICHE E SINDACALI, ché anzi ciò sarebbe stato nostro desiderio per dare inizio a quella intesa e collaborazione di classe che fa parte del nostro programma”. Quello che noi dicemmo ai riformisti ripetemmo poi a diversi che vennero a sondare il nostro pensiero. È quindi assolutamente falsa qualunque asserzione e dei clericali e dei liberali e dei socialisti che noi si siano fatte delle compattate con partiti». Di passaggio, notiamo come dev’essere stato divertente per i delegati del partito socialista riformista sentirsi dire dal capo del «partito dei contadini» o leghista ch’egli considerava tutti i partiti come accademie di dilettanti al di fuori della realtà. Dopo tale buffoneria [mirabatur cur non rideret aruspex aruspicem cum videret] ci dev’essere stato un momento di perplessità. E allora, avranno detto i riformisti, se voi, leghisti, come dichiarate, intendete presentare una vostra lista separata indipendente, non se ne fa nulla e buona notte! – Ma no, interruppe con un sorriso di furberia, P. Bosetti. Con voi, come partito, non tratto; ciò mi comprometterebbe, e forse i miei contadini non inghiottirebbero il rospo; ma cambiate soprabito, venitemi domani come rappresentanti di organizzazioni economico-sindacali, e combineremo. E così si arriva alla seconda fase. Fase II., in cui i riformisti assumono la veste di rappresentanti delle associazioni economiche e sindacali che viceversa non aderiscono, e si fa il pateracchio. Narra, continuando il «Contadino»: «Sparsasi la voce del nostro proposito di non trattare con alcun partito organizzato, vennero da noi diversi amici personali i quali, ci dissero che “piuttosto che votare per i clericali o per i socialisti o per quelle quattro malve, (testuali parole) che fanno capo alla Libertà, quantunque non contadini avrebbero appoggiato la nostra lista”. Noi ringraziammo costoro ma facemmo loro osservare che, appartenendo essi a classi organizzate sindacalmente come gli agenti, i maestri, impiegati, artigiani, ecc. avrebbero potuto scegliersi essi quei candidati che ben credevano ed aggiungerli alla nostra lista elettorale, non essendovi in ciò nulla di contrario ai nostri principii; ché anzi i contadini avrebbero veduto certamente di buon occhio questo accordo quando fosse impostato su un programma unico accettabile, e non contrario ai loro interessi. Essi ci dissero di preparare, avendo noi maggiore conoscenza di simili cose un abbozzo di programma comune. Noi facemmo ciò ed il programma piacque tanto e tanto ebbe largo consenso la nostra idea di una affermazione sindacale “al di fuori di ogni partito” che venimmo invitati a dare in diverse adunanze di agenti, impiegati, artigiani, ecc. spiegazioni più dettagliate. Ben volentieri noi accettammo l’invito e presenziammo a parecchie adunanze». … «Così si poté addivenire (fatto nuovo nel Trentino e forse anche in Italia) ad un accordo fra classi, intellettuali e non intellettuali, fra produttori e consumatori, ma tutti lavoratori, al di fuori ed al di sopra di partiti. Il Trentino potrebbe essere fiero di aver dato questo magnifico esempio di serietà e di intuizione dell’avvenire». Questo brano di genesi è ancora più interessante. Notate: sparsasi la fama che il profeta era intransigente e non voleva trattare con partiti, alcuni amici si recarono da lui e gli dissero: Maestro, quand’è così, siano anche pronti, per quanto impuri, non essendo contadini, ad appoggiare la vostra lista, cioè quella indipendente del «partito dei contadini». Era chiaro, pigliarli in parola ed impegnarli a votare la lista pura dei contadini. Che doveva fare allora il Bosetti? Ma no, Bosetti, con sommo stupore dei generosi interlocutori, ringrazia e rifiuta. Può fare la lista pura coll’appoggio anche dei «non contadini», e invece insegna loro che si potrebbe fare una lista mista, con candidati anche degli agenti, dei maestri, degl’impiegati ecc. I compaciscenti, a questa offerta evidentemente disinteressata, non credono ai loro orecchi, accettano subito ed incaricano anzi il Maestro come pratico di simili cose di estendere anche il programma del blocco, o come si chiamerà poi, dell’alleanza economica . E così si addivenne al grande fatto nuovo non solo per il Trentino, ma per tutta l’Italia, che i partiti politici cioè sono scomparsi e non rimangono che le associazioni economiche, le quali «vogliono un parlamento tecnico e gridano: abbasso la ciarlateneria dei dilettanti politici». («Contadino» num. citato, I. pag., II. col.). E il Trentino «va fiero di questo magnifico esempio di serietà e d’intuizione dell’avvenire». Fase III., ossia la catastrofe: giacché, dopo la scomparsa dei partiti, scompaiono anche le associazioni sindacali e compare in loro vece la «volontà del popolo», rappresentata da 11 persone. Il programma, abbozzato da Bosetti parla, come abbiamo riferito altra volta, di «organizzazioni, corporazioni e singoli aderenti» che dichiarano ecc. L’autore aveva scritto così, ma quando si trattò di firmare, si rivelò che nessuno era autorizzato a firmare né per l’associazione agenti, né per la federazione pubblico impiego né per l’Unione magistrale, né per qualsiasi altro sindacato. L’intesa sindacale o l’alleanza economica era quindi mancata. Senonché Bosetti sa trarsi d’impaccio in simili frangenti, ed ecco come conclude: «In questa intesa sindacale non agimmo personalmente; ebbimo il consenso del Direttorio del Partito (ma Bosetti, Bosetti! Se i partiti non c’entrano! n.d.r.) non solo ma anche quello di numerosi fiduciari e gruppi da noi interrogati. Il nostro agire è stato correttissimo e siamo sicuri del plauso e dell’adesione completa di tutti. È una delle solite falsità brigantesche, quella del N. Trentino l’affermare che Bosetti “tradisce il partito dei Contadini in mano dei socialisti riformisti”. IL BLOCCO CHE SI STA COSTITUENDO È BLOCCO DI CLASSI NON DI PARTITI! Chi asserisce il contrario mente ed è in mala fede. Questa è voce è volontà di popolo che noi abbiamo raccolta e che ripetiamo come eco fedele. La prova è data dal seguente manifestino volante distribuito ad amici e coscienzienti e regolarmente firmato da persone che per la loro rettitudine, per il lavoro dato alle organizzazioni di cui fanno parte per la serietà e fede di cui hanno dato prova in ogni occasione, sono superiori a qualsiasi attacco». E continua enfaticamente: «Segue come prova il programma dettato dal capo pasticciere, colla firma personale degli 11 signori, citati altra volta, dei quali nessuno rappresenta un’organizzazione, ma tutti o quasi appartengono al partito socialista riformista». E in coda si eleva l’apostrofe finale «Contadini liberi ed indipendenti, tendete sorridenti la mano alle altre classi che lavorano». Sorridenti? Ci par poco. Ridere dovrebbero addirittura, non sorridere. Ridere di questi saltimbanchi della politica, di codesti pasticcioni senza scrupoli. Ridere di questi partiti che si camuffano e di questi sindacati che hanno un programma, ma non esistono. Ridere a larga bocca, ridere a crepapelle di queste attitudini acrobatiche in chi si prepara ad un parlamento tecnico. Contadini, fate un viso sorridente! Il partito dei contadini è scomparso, il partito socialriformista è scomparso, i sindacati non esistono. Che resta? Vi resta Lui che «ha conoscenza di simili cose»! 