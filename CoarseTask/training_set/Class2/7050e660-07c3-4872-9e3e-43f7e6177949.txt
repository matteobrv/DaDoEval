Roma, 18. Coll’ordine dato da S.M. il Re all’on. Bonomi di affrontare il giudizio della Camera, si chiude la prima fase della battaglia parlamentare. L’epilogo è perfettamente costituzionale e corrisponde al criterio sostenuto dal partito popolare fin dall’inizio della crisi. Alla vigilia della ripresa la Democrazia aveva votato una proposta dell’on. Alessio , la quale constatata l’insufficenza del presente ministero, dichiarava che il Gruppo passava all’opposizione. Il colpo vibrato di fianco, scosse subito la compagine ministeriale, che oramai si reggeva a fatica. Già nei giorni precedenti si sentiva dire che alcuni ministri democratici presagivano la fine imminente e il giolittiano Soleri aveva dato l’ordine di preparare i bauli. I ratti giolittiani abbandonavano la nave che faceva acqua. Era evidente che l’uomo di Dronero riteneva venuto il momento di riprendere il potere e aveva dato quindi gli ordini ai suoi luogotenenti di sgombrare. Bonomi ebbe un momento d’incertezza. Nella notte della fatale vigilia parve resistere e si credette ch’egli, accettando la tesi dei colleghi popolari, si sarebbe rimesso al voto della Camera. Era l’unico modo di liquidare il passato in forma costituzionale e di ricostruire l’avvenire su di una base di chiara indicazione programmatica. Ma la mattina egli si diede definitivamente perduto. Nel Consiglio dei Ministri solo Girardini e Della Torretta appoggiarono i popolari. Gli altri democratici, chi per calcolo, chi per paura della discussione che investendo tutta la politica del Ministero ne avrebbe fatto strazio, trascinando nella contesa e Banca di Sconto e Genova e Papa morto, diedero il loro voto per le dimissioni immediate. Era la fuga; ma Bonomi trovò ch’essa corrispondeva non solo alla fiacchezza del suo carattere, ma anche ad un calcolo di maggiori probabilità per l’avvenire, e quindi vi si acconciò di buon grado. Aperta la crisi, s’ingaggiò ancora in giornata la grande battaglia per la successione. La battaglia non è ancora chiusa, ma fin d’ora si può dire ch’essa fu una delle più aspre che fossero mai combattute durante il periodo costituzionale. Nello sfondo troneggiava l’ombra di Giovanni Giolitti. La Democrazia si suddivide in settanta giolittiani, in una trentina di nittiani e in una quarantina d’indipendenti. I giolittiani si posero subito all’opera, sorretti dalla grande esperienza e dalla fama d’invincibilità del loro duce. Quando Giolitti vuol venire, verrà; questo era l’atto di fede che si è ripetuto ultimamente e quasi su tutti i banchi della Camera. È sempre andata così, si è sempre fatto così; perché non dovrebbe andare anche questa volta? Eppure questa volta non andrà. Giolitti si è trovato di fronte il gruppo popolare, fermo, compatto, disciplinato, insensibile ad ogni minaccia e ad ogni lusinga. I popolari gli hanno barricata la via con tre pregiudiziali: programma di lavoro previamente concordato, comitato di maggioranza, assegnazione proporzionale dei portafogli. Quest’ultima pregiudiziale, oltre che un valore oggettivo, aveva anche un valore decisamente polemico. I popolari hanno detto: Voi ci accusate d’aver avuto un predominio sproporzionato nel Ministero Bonomi; ebbene noi vi rispondiamo che in ogni ministero chiediamo una rappresentanza proporzionale. La proporzionale nella composizione del governo Beninteso la proporzionale non deve risultare da un semplice calcolo aritmetico. Secondo questo avremmo diritto, apportando alla maggioranza un terzo dei voti, ad un terzo dei ministeri e dei sottosegretari. Ma non facciamo questione di numeri. La proporzionale dev’essere una media risultante dalla quantità e dalla qualità dei portafogli. È inteso che il Ministero dell’interno non può valere uno, come che uno il Ministero delle Poste. Ammettiamo anche che il criterio della proporzionalità non dev’essere l’unica chiave. Ci sarà da tener conto anche delle competenze tecniche e delle qualità politiche integratrici di una data linea direttiva segnata dal Capo del Governo. Ma sottoponete il calcolo a qualunque attenuante e troverete sempre che i popolari avendo nel Gabinetto Bonomi tre ministeri importanti, non avevano ecceduto né erano stati invadenti. Questa mossa produsse costernazione e irritazione. Pochi giornali, tra cui autorevolmente il Corriere della Sera, trovarono logico il nostro contegno, gli altri, quasi tutti, ci rovesciarono addosso urla di dileggio, d’imprecazioni, di calunnie. Il più colpito come sempre fu D. Sturzo, il quale si stava tappato in casa, convalescente ancora dall’influenza; gli altri che dirigevano il gruppo – Cavazzoni, Cingolani, Degasperi – vennero accusati di ambizioni personali, sospettati di arrivismo, calunniati di malafede. Ma i popolari non piegarono e il gruppo confermò ad unanimità il fermo atteggiamento della commissione direttiva. Ed ecco la canea lanciarsi sulla seconda pregiudiziale. Programma concordato Programma concordato? Da quando mai alla Camera italiana s’è potuto raggiungere questo? È una pretesa esotica, assurda, anticostituzionale. Il Re affida il potere al Capo del governo; questi sceglie i propri collaboratori e tutti assieme formano il programma. La Camera lo accetta o lo respinge. Questa tesi trovò la sua espressione professorale nel togato tradizionalismo dell’on. Orlando il quale dichiarò ai negoziatori popolari che l’incaricato del Re doveva esigere illimitata fiducia sia per la scelta degli uomini, sia per l’assegnazione dei portafogli, sia per la fissazione dei lavori. I ministri, disse l’illustre professore di diritto costituzionale, devono stare al Capo del governo come le creature stanno al Creatore. Per inde ac cadaver! I negoziatori popolari fecero omaggio alla teoria, si proposero di non discuterla; ma ardirono decidere quale applicazione essa avrebbe nel caso concreto. E questo era uno dei perni delle crisi, che i demogiolittiani tentarono nascondere nei paludamenti delle tesi costituzionali. La crisi s’era voluta dai democratici per cacciare i popolari dalla Giustizia. I popolari reagirono dichiarando di non voler mettere l’ipoteca proprio su questo o su altro dicastero, ma di esigere che in base ad un criterio di proporzionalità, i popolari non dovessero venir esclusi da tutti i ministeri politicamente importanti. Questo il nostro postulato giusto e legittimo che De Nicola non potè far trangugiare ai demogiolittiani e che indusse l’on. Orlando a rifugiarsi entro le pieghe della sua discutibile dottrina costituzionale. Tuttavia questa difficoltà non fu la sola a condurre al naufragio i due incaricati dal Re. Si aggiunse quella programmatica. I popolari non s’erano questa volta accontentati del facile giuoco dei punti programmatici generici che, come s’è visto, non garantiscono dalle più inattese insidie. Questa volta si presentarono a De Nicola e a Orlando con delle proposte concrete chiedendo impegni per progetti di legge già formulati e maturi, come il disegno di legge Corbino per la libertà scolastica, e quelli per il latifondo, per i patti agrari, per il Consiglio nazionale del Lavoro ecc.; e domandarono che il governo non solo s’impegnasse di mettere il voto di fiducia su tali progetti, ma che ottenesse il previo consenso dei partiti che avrebbero costituita la maggioranza. Questa procedura a chi sta fuori del Parlamento può sembrare naturale, logica, doverosa. Qui invece fu oggetto di scandalo. Entrambi i leaders, incaricati dal Re, non tentarono nemmeno un diretto accordo fra noi e i democratici, data l’eterogeneità e l’anarchia programmatica degli elementi che si sono rifugiati nell’arca della Democrazia. Preferirono gli assaggi indiretti, colla loro personale mediazione. E anche questo accordo programmatico fallì. Il contrasto si rivelò più profondo nella questione della scuola. Chi l’avrebbe detto? Il «punctum saliens» del dissenso Il progetto Corbino, approvato dal Consiglio dei Ministri col formale consenso dei 6 ministri democratici, trovò le più aspre obiezioni in seno alla Democrazia. Noi non ci possiamo impegnare per l’art.14, risposero i negoziatori della sinistra. Ma l’art. 14 è il perno del progetto. Esso prevede che gl’istituti privati possano divenire sede d’esame, cioè che i loro alunni esaminati nello stesso istituto da una commissione della quale fanno parte due ispettori governativi, ricevano un attestato che abbia lo stesso valore degli attestati governativi. È insomma il pareggiamento degl’istituti privati coi pubblici innanzi ad un esame di stato, e rappresenta un passo decisivo verso la libertà scolastica. Gli altri articoli hanno carattere regolamentare: respingere il 14 era come seppellire il progetto. I popolari, colpiti dalla rivelazione di questo dissenso, che il ministero Bonomi aveva assopito, ritrovarono nuove ragioni per insistere nel previo accordo programmatico. O si doveva esporsi nuovamente al pericolo di veder naufragare Corbino, com’era naufragato Croce, nonostante l’impegno di Giolitti? Effetto chiarificatore della crisi A questo punto la crisi aveva già avuto un effetto chiarificatore. I lunghi colloqui, le polemiche, i contrasti, gli ordini del giorno, i messaggi che travagliarono i negoziatori fino a produrre un vero tormento fisico, avevano raggiunto almeno questo risultato, che oramai appariva chiaro a tutti essere le pregiudiziali dei popolari non un ripicco né una rappresaglia contro questo o quell’uomo, ma delle indispensabili misure precauzionali e profilattiche per risanare l’ambiente parlamentare, rendere più stabile la situazione e meno frequenti le crisi di governo. In verità, se tutti compresero, non tutti ammisero. I giornali, al servizio di questa o quella fazione e col proposito di giovare a questo o a quel capo, continuarono a scrivere delle smodate ambizioni dei popolari, dei capricci di D. Sturzo e dei tristi effetti della proporzionale; ma dentro la Camera i democratici incominciarono a capire e richiamandosi all’o.d.g. popolare che riaffermava la necessità di una previa intesa programmatica, l’altro ieri fecero il passo decisivo e invitarono la commissione direttiva dei popolari a diretto contraddittorio. Fu una seduta memorabile, di quattro ore d’intenso dibattito, che dovette vertire sovratutto sulla relazione dell’on. Degasperi che spiegò e difese le pregiudiziali e i caposaldi programmatici del gruppo popolare. Due metodi e, conviene quasi dire, due generazioni politiche si trovarono di fronte. Da una parte il tradizionalismo di vecchi parlamentari ed ex-ministri, dall’altra le idee di un partito nuovo costituitosi intorno ad un programma ideale, affidato ai parlamentari dalla masse organizzate del nostro partito. Il fatto solo della previa discussione programmatica era già una vittoria dello spirito nuovo. Ma anche i risultati dell’accordo si possono dire soddisfacenti. Certo che il comunicato dato alle stampe rappresenta – come sempre avviene in simili contingenze – un compromesso e molte cose che non vi sono accennate avranno bisogno di un’ulteriore definizione. Ma intanto l’accordo sul principio della libertà scolastica e dell’esame di stato è stato solennemente affermato. Il pareggiamento degli istituti privati coi pubblici è raggiunto; solo che ai popolari rimane libero, se lo credono opportuno, di esigere dal governo la trattazione del progetto Corbino e ai democratici di chiedere invece che l’esame di stato venga dato, anche per i privati, negli istituti pubblici. Il pareggiamento nell’esame vale per tutti e due: la sede è diversa. I democratici s’impegnarono al disbrigo rapido di un tale progetto e a non opporsi alla domanda dei popolari che il futuro Ministero della rapida accettazione di tale legge faccia questione di fiducia. Così l’accordo coi partiti dev’essere integrato da un accordo parallelo col governo. Ma quest’ultimo non incontrerà ostacoli, come non l’incontrò né con Giolitti né con Bonomi. Comitato di maggioranza In secondo luogo i democratici si impegnarono per la costituzione di un comitato di maggioranza. Questo dovrebbe divenire lo strumento organico che impedisca lo scoppio di crisi irrazionali e personalistiche e garantisca la solidarietà dei partiti, rappresentati nel governo. L’organismo è creato: ora bisognerà infondergli una funzionalità direttiva. Infine il terzo punto: pur nella sua formulazione negativa, ha un grande significato morale e può avere anche un notevole valore pratico. Moralmente, escludendo ipoteche e veti nell’assegnazione dei portafogli, stabilisce la perfetta equiparazione fra popolari e democratici, per quanto riguarda la capacità dei partiti ad essere rappresentati in qualsiasi dicastero. Ricordate le oscure motivazione della crisi e la polemica estiva scoppiata nella stampa, quando un popolare andò alla giustizia? Parve allora si volesse considerare i popolari come cittadini di seconda dignità da confinarsi nei ministeri tecnici. Questa specie di veto d’origine settaria, è ora abbattuto. E poiché d’altro canto i popolari hanno dichiarato di non voler porre alcuna ipoteca su dati ministeri, il criterio dell’avvicendamento e dell’alternazione con pari diritto e pari capacità morale, è chiaramente affermato. Il valore pratico del principio è evidente e confidiamo di vederlo risultare anche dalla prossima soluzione della crisi. Terre redente Un ultimo accenno ad un argomento che non appare nel comunicato, come tanti altri che furono discussi nel convegno, ed è quello delle Terre redente. Poiché, non sappiamo come, ne ha riferito il Corriere della Sera, limitiamoci a rilevare che l’on. Degasperi espose ai due direttori la situazione politica e amministrativa delle Nuove Provincie, toccando anche le questioni finanziarie. Il problema non poteva venir approfondito, ma è già un progresso che oltre il Partito popolare che ne fu sempre il paladino, le questioni delle Nuove Provincie vengano affacciate anche ai rappresentanti più autorevoli del gruppo più forte della Camera. Esso sarà per i nostri nuovi cittadini un compenso per l’indifferentismo e l’ignoranza che si devono purtroppo constatare anche di questi giorni fra molti autorevoli rappresentanti della politica italiana. L’acquisizione dei problemi politico-amministrativi e finanziari delle Terre nuove alla conoscenza e all’interessamento di questa Camera dominata da gravi problemi economici, da preoccupazioni personali e da interessi delle più vecchie regioni, avviene lentamente e a stento, ma per il tenace volere del Partito popolare, essa sarà sicura e inevitabile. 