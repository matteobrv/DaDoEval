Sono tempi questi, in cui si vedono i cambiamenti più strani e più inaspettati. Uomini che rappresentavano nelle città e specialmente nei subcentri più piccoli l’opposizione rumorosa e combattiva sotto bandiera anticlericale e socialista ricompaiono ora in veste di estremisti della destra e dell’antisocialismo più acceso; altri che in un certo democraticismo massonico e nel trasformismo sociale dei cosiddetti riformisti credevano di aver trovata la linea di confluenza fra l’anticlericalismo borghese e la demagogia socialista, dopo un breve periodo d’incubazione, si ripresentano come predicatori convinti della nuova dottrina del nazionalismo fascista; e v’ha infine una terza categoria che, piegandosi alle opportunità del momento, sperando di accattar favori o di evitare imbarazzi, fa getto di ogni sentimento di dignità e di coerenza, pur d’intrupparsi nel grosso dell’esercito vittorioso. Di fronte a questa accozzaglia che si agita e schiamazza per dar segno non dubbio della nuova vita, l’uomo che porta nell’ambiente sociale l’onestà delle proprie convinzioni e la dignità del proprio carattere non ha che una parola d’ordine, non ha che un principio da seguire: rimaner fedele a se stesso. In verità non è che coloro i quali hanno fede nell’apostolato e nella forza delle idee possano mettere in dubbio che avvengano conversioni sincere e trasformazioni profonde le quali investono non solo la coscienza individuale ma anche la sua pubblica attività. La storia ci dice che la via di Damasco è una via larga e battuta nella quale si sbocca per cento straducole e diversi sentieri e sulla quale in tempi di profondi rivolgimenti cammina non più l’individuo isolato chiamatovi da una voce del cielo, ma anche la massa del popolo trascinatovi da un sentimento travolgente, dietro al quale s’indovina il grande soffio dello Spirito che, scuotendole ed agitandole, guida le generazioni umane. La grande guerra ha rigato d’un solco profondo, non solo le terre d’Europa, ma ha sconvolte, sommosse, trasformate anche le coscienze. Ond’è che se molti e molti, tornando dalle trincee, hanno incominciata una vita nuova e sul terreno delle pubbliche competizioni hanno chiesto di parlare e di agire in nome di una diversa dottrina, nessuno ha diritto di rinfacciar loro, per mettere in dubbio la veracità del nuovo sentimento, i sentimenti o le predicazioni della loro vita anteriore. La nuova dottrina e il nuovo sentimento vanno giudicati e valutati per quello che sono; e se importano uno zelo verace del pubblico bene, un senso vivo di altruistico civismo, un amore fattivo alla propria nazione, essi hanno diritto di piena cittadinanza entro la sfera delle virtù tradizionali e familiari alle persone dabbene, a quelle cioè che, non avendo tali virtù mai abbandonato, possono oggi rallegrarsi che vi ritornino anche coloro che le avevano misconosciute o combattute. Non è quindi in confronto a costoro che possono valere le nostre considerazioni. Esse valgono invece rispetto ai mascheramenti dell’ultima ora del presente rivolgimento politico e valgono sovratutto, anche in tale confronto, più per nostra norma che per la critica altrui. In confronto dunque ai trasformisti, agli opportunisti, ai zelatori della sesta giornata riepiloghiamo i criteri del nostro atteggiamento nel motto: rimaner fedeli a se stessi. Fedeli ai propri principi politici che importano anzitutto la difesa della libertà religiosa e delle istituzioni che la promuovono o la garantiscono, in prima linea della scuola cristiana. Il nostro popolo è onesto, laborioso, disciplinato, in tanto in quanto è sinceramente religioso. Attraverso il cristianesimo e in virtù della religione entrano nell’animo di tutti e specialmente degli umili il sentimento della patria e il senso del dovere verso la nazione e chi la governa. A traverso il cristianesimo s’intensifica e si nobilita anche il sentimento d’italianità. Come ai primordi della nostra civiltà la strada di Aquileia fu la medesima e per l’apostolo Vigilio e per le legioni romane, così in tutta la nostra storia e oggi più ancora nel periodo della riguadagnata libertà, sentimento di cristianesimo e sentimento di nazione arrivano al cuore del popolo per la stessa via. Chi ci propone il distacco o l’agnosticismo in confronto all’una, ci spinge all’abbandono o all’indifferenza dell’altra. Fedeli ai nostri principi sociali: le nostre organizzazioni del lavoro, antico e glorioso baluardo dei principii di ordinata riforma sociale contro gli attacchi del socialismo rivoluzionario, mantengono oggi intatta la loro funzione di difendere i più deboli e i più torteggiati e di accrescerne l’influsso sociale senza venir meno alla giustizia che esige rispetto alla proprietà e riguardo alla produzione. Fedeli insomma a noi stessi, in quanto l’opera nostra è stata sforzo diuturno e tenace di elevazione popolare e in quanto abbiamo sempre combattuto con sincerità di convinzione e per una solidarietà di partito che non ha mai rinnegato i principii ideali della sua ispirazione. 