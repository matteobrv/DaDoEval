C’è chi scrive che la collaborazione col fascismo deve «esaurire in primo luogo la posizione e la natura partitale del partito popolare italiano». La questione è grossa e merita un maggiore rilievo che ci riserviamo di fare a miglior agio. Per oggi uno spunto solo. Se il partito popolare fosse solo l’organizzazione politica, nata nella primavera del 1919 o fosse solo o prevalentemente la formazione parlamentare che nelle tavole di Montecitorio è inscritta come «gruppo parlamentare popolare», potremmo ammettere che l’organizzazione, com’è sorta, scompaia o si trasformi sostanzialmente e che il gruppo popolare si fondi o si esaurisca in altro organismo similare. Ma sulla natura del partito popolare sembra che in Italia regni un qualche grosso equivoco: diciamo in Italia, perché in altri paesi, nei quali il movimento cattolico-sociale ebbe subito veste politica, tale equivoco non si presenta né alla speranza né alla fantasia di alcuno. Eppure anche in Italia, come negli altri paesi cattolici, il partito popolare non è che la forma e lo strumento politico del movimento cristiano sociale. Questo movimento ha la sua storia, la sua scuola, la sua dottrina. Esso è nato dalla questione sociale verso la metà del secolo XIX. Fino a tanto che la questione sociale rimane il problema più grave della vita pubblica, il movimento sociale cristiano rappresenta la dottrina e lo sforzo per risolverla; e il partito che è la forma politica di tale movimento rappresenta l’organismo che ha la funzione di agire nello stesso senso sui pubblici poteri. Forse che il problema del lavoro in Italia si può dire oggi risolto? Forse che la questione agraria ha avuta una soluzione qualsiasi? La legislazione sociale ha forse esaurito in Italia – ove siamo appena agli inizi – i suoi compiti? Se ciò non è – e chi oserebbe affermare il contrario? – rimane vero che un partito il quale su tali problemi abbia una dottrina e una prassi da far prevalere, risponde più che mai alle esigenze dei tempi. Esaurito? Ma chi dice così, dimentica che prima di Sturzo, Meda o Mauri eravamo Toniolo, De Mun, Vogelsang, Pottier , Hitze , Decurtins , che prima di essere confederazione bianca dei lavoratori eravamo unione di Friburgo e che le tavole del partito popolare italiano e i suoi congressi sono impensabili senza i libri di Ketteler, di Manning e senza la Rerum Novarum. Superficiali osservatori dei fenomeni postbellici possono in verità ritenere che i problemi di riorganizzazione statale abbiano scacciato definitivamente dalla attualità politica i problemi sociali. Ma noi che non sfuggiamo ai primi, nello studio dei quali apportiamo anzi un disegno di ricostruzione che s’inspira allo Stato cristiano, non ignoriamo però che appena liberati dalle angustie finanziarie e amministrative prodotte dalla guerra, ci troveremo di nuovo innanzi alla gravità inesorabile della questione sociale. Quando Napoleone III comparve sulla scena politica, quasi tutte le classi sociali francesi, stanche e sfiduciate degli esperimenti e delle convulsioni sociali, credettero che, recando egli la pace nelle pieghe del suo manto imperiale, avesse tolta per sempre la necessità dello sforzo di riforma sociale. Tutti sanno ora come e quanto s’ingannasse. I cattolici italiani non devono oggi seguire l’esempio dell’«Avenir» . Non si serve ad un’idea, scomparendo e disperando, quando la sua maturanza sembra lenta e contrastata. Ma all’idea si serve e alla patria, dandovi sopra tutto un contributo di fede e di tenacia e una collaborazione che, non esaurendosi nei problemi contingenti dell’ora, conserva la funzionalità di una dottrina e d’un movimento che vale per tutta un’epoca storica. 