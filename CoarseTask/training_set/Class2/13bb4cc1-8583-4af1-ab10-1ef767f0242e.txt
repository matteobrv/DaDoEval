La propaganda fascista si svolge nel Trentino con grandi mezzi e con un numero spettacoloso di oratori. Ogni giorno automobili di varia provenienza riversano nelle nostre vallate un numero indefinito di agitatori. Sembra quasi di essere tornati ai malaugurati tempi dei deprecati governi, inabissati dalla marcia di Roma nell’oblio della storia, quando sulle piazze del Trentino si decideva sul serio se i sette deputati che la regione doveva mandare a Roma fossero dell’uno o dell’altro colore politico. In prima linea si presentano naturalmente i candidati, ed è ovvio che la maggior parte di loro non conoscendo, prima della loro nomina, e socialmente parlando, il nostro paese, cerchino in quest’occasione di far la conoscenza colle nostre popolazioni. Ma ad essi si aggiungono molti altri conferenzieri, dal prof. Degasperi fascista cristiano della prima ora, al rag. Pavanato che in Valsugana, non a guari, era un sostegno della repubblica, al cav. Giardini , fascista dell’ora nona. Essi seguono tutti la parola d’ordine di dire tutto il bene immaginabile del fascismo e tutto il male possibile del Partito popolare. Si direbbe che il Partito popolare che venne cacciato a furia di decreti dalla provincia e dai comuni, che viene pestato in tutti i sensi dalle autorità governative, che già dalla legge elettorale stessa viene spogliato della maggior parte dei mandati, perché per conquistare un posto dovrà raccogliere 12, 15 e forse 20 mila voti; si direbbe che questo partito, del quale si è proclamata tante volte la fine definitiva, abbia dato ancora qualche segno di vitalità e di forza. Come spiegare altrimenti tale accanimento, mentre si lasciano in pace i socialisti che nel 1921 ebbero venti mila voti? Leggendo tuttavia le nutrite relazioni che il Brennero pubblica sulla attivissima propaganda fascista, ci è nato il dubbio ch’essa più che a distruggere il Partito popolare sia diretta a… salvare la religione. Leggiamo infatti che il prof. Degasperi mentre a Cles si dichiarò onorato di esordire al suono delle campane (suonavano a festa per l’annessione di Fiume), a Malè «discusse ampiamente della religione e del partito nazionale fascista»; a Stenico l’onorevole Lunelli fece le seguenti dichiarazioni: «La religione è un sentimento superiore a qualsiasi lotta politica, è un fenomeno di carattere divino e immortale, cui nessun partito ha diritto di attingere giustificazione delle proprie lotte di parte. La religione deve rimanere nel suo alto posto al di sopra delle lotte politiche, e chi se ne vale per esse non fa che staccarla dal cielo e avvilirla in mezzo alla piazza. Il P.N.F. riconosce nella religione una cosa superiore, immortale, altamente morale. La difende, la protegge, ma non se ne varrà mai come arma di partito. Rispetta e stima i sacerdoti che fanno il loro dovere di sacerdoti non immischiandosi in questioni politiche. Combatte quei sacerdoti che trascinano la religione e la loro missione nelle lotte di parte». A Cavedine fu assicurato che «nella religione i fascisti vedono e riconoscono qualche cosa di più alto e più sublime che la propaganda di questo o di quel partito, specie poi del Partito popolare, che dovette assistere alla introduzione dell’insegnamento religioso nelle scuole proprio ad opera del governo fascista». A Vigo Cavedine l’oratore fascista si disse certo che «i nostri buoni agricoltori nei fascisti scorgono i lavoratori non solo del pensiero ma anche del braccio, e i credenti nella religione al di sopra di qualsiasi partito». A Godenzo venne proclamato: «L’introduzione dell’insegnamento religioso nelle scuole e il ritorno nelle aule scolastiche del Crocifisso, sono vanto e merito del governo fascista e di nessun altro governo o partito, compreso quello che della religione si ritiene il solo difensore e sostenitore». A Lavis l’oratore fascista «con indovinate parole, chiedendo di venir smentito, se fosse stato possibile, cercò di convincere i presenti del fatto che il fascismo non combatte la religione, ma combatte la camorra che della religione fa strumento di bottega politica». In Avio e a Dasindo venne predicata la stessa verità e combattuta la stessa eresia, e a Marco «l’oratore passa a esaminare provvidenze prese dal fascismo a favore della religione». In Lavarone poi il rag. Pavanato, impiegato dell’ufficio edile di Borgo, difendendo la religione, inveì contro il verme don Sturzo, indegno sacerdote … E la campagna porta anche i suoi frutti, perché in Borgo Valsugana al reggente Ciarlantini venne offerto un banchetto, al quale intervennero uomini d’ogni parte «tra i quali, nota il Brennero, qualche sacerdote». (Ed è giusto, perché se vanno con loro non trascinano mai, come diceva Lunelli, «la loro missione nelle lotte di partito»). Orbene, innanzi a questa crociata noi rimaniamo perplessi sulle sorti del nostro paese. Che cosa è mai accaduto, perché sia necessario un tale sforzo per salvare la religione? Sappiamo in verità che quest’anno nelle scuole invece delle quattro ore settimanali per la quaresima, per l’insegnamento religioso se ne permettono soltanto due, sappiamo che in qualche luogo invece del parroco, a fare il catechista, si manda il maestro, sappiamo che per parte delle scuole medie i cattolici devono provvedere colla carità pubblica; tuttavia, nonostante questi peggioramenti, tranquillizza il fatto che il Crocifisso è rimasto, come sempre, nelle aule scolastiche, che il sacerdote, quasi dappertutto, può insegnarvi il catechismo, e sappiamo anche, che nonostante il tentativo fatto da qualcuno di magnificare il matrimonio civile come contratto perfetto e sufficiente, la popolazione ci tiene quasi sempre al matrimonio religioso. Un allarme esagerato ci è parso quindi senza ragione, onde non è davvero sulla questione dell’insegnamento religioso nella scuola o sul terreno degl’istituti religiosi che i popolari hanno insistito comecchessia durante la campagna elettorale. Che cosa spinge quindi gli oratori fascisti a battere la campagna, con un quaresimale sotto il braccio? Ecco, leggendo l’articolo di ieri del Brennero , siamo tentati di credere di aver trovata una spiegazione. Vi scrive il reggente fascista che la prova data dai fascisti di religiosità «in mille circostanze e senz’ombra di speculazione» li autorizza «a giudicare con estrema severità quei popolari che adulterano le cose di Dio». La crociata dovrebbe quindi servire a questo: a dimostrare che i veri adoratori del Dio vivente sono i fascisti e che i popolari sono «traditori, nemici di Dio e della pacifica convivenza sociale». Un momento! Non vi pare che codesto sia del clericalismo della marca peggiore; abuso cioè della religione per combattere un partito politico? Noi non spenderemo una parola per respingere le ingiurie che l’articolista ci manda a dire, quando ci classifica «sobillatori dei bassi istinti delle plebi, artefici d’ogni intrigo, avidi di lucro e di potenza, nemici della prosperità nazionale». Evidentemente il signor reggente che ha assunto la reggenza da un paio di settimane e l’ha assunta da un altro suo collega di lista che quindici giorni prima l’aveva assunta da un altro collega di lista ancora, nel rapido trapasso dei poteri non ha trovato il tempo di fare quello che da trent’anni fa il popolo trentino, di rendere cioè giustizia alla nostra opera e alle nostre persone. Ma il tempo è galantuomo; e ci fidiamo quindi tranquillamente di lui. Intanto, poiché abbiamo la disgrazia d’aver già una lunga esperienza politica, ascoltino un consiglio che vien dato di buon animo. Quando i primi socialisti iniziarono la propaganda nel Trentino, sapete come incominciarono: colle lettere di s. Paolo e coll’Evangelo di s. Luca. Ma la predicazione attaccò poco, perché i fatti non vi corrispondevano. Vedano di non cadere nello stesso errore: procurino che i loro tesserati siano nei nostri paesi fermi e rigidi praticanti dei principi del cristianesimo, compresi i principi della carità e della giustizia, e il popolo giudicherà secondo i fatti. Il quaresimale elettoralista sarà allora superfluo. 