Roma, 7. Il corrispondente parlamentare del Piccolo di Trieste ha avuto coll’on. Degasperi un’intervista della quale vi posso trasmettere il contenuto. Ecco cosa disse l’on. deputato trentino: Non commetto una indiscrezione, se le dico che nelle trattative che i rappresentanti del Partito popolare condussero con l’on. Bonomi per la composizione del Ministero si fece parola, com’era doveroso, anche delle nuove provincie. Noi abbiamo chiesto che si procedesse oramai rapidamente alla ricostituzione delle autonomie provinciali e comunali e che si addivenisse finalmente alla soluzione dei problemi inerenti al cambio della valuta e alla liquidazione dei rapporti finanziari ed economici con gli Stati successori della Monarchia austro-ungarica. La ricostituzione delle autonomie provinciali e comunali Ella conosce oramai per avervi io accennato anche nel mio discorso concordando con ciò con gli on. Suvic e Pogacnig quali siano le mie idee, direi, procedurali. Secondo me non è necessario che, almeno in un primo tempo, ne venga investita la Camera. Il Governo è autorizzato dall’art. 4.o della legge sull’annessione a coordinare le leggi del Regno con le nostre autonomie locali. È sufficiente quindi che il Governo tratti con la deputazione delle nuove Provincie, si accordi con essa per la convocazione dei comizi amministrativi (comunali) e passi dalle parole ai fatti. Della Venezia Tridentina la questione è semplice. Salva la tesi istituzionale che si può salvare, riservando alla futura rappresentanza provinciale la sanatoria, può essere introdotto per tutti i comuni il suffragio vigente nel resto del Regno: desideriamo solo che le città con proprio statuto mantengano il diritto di votare un proprio regolamento elettorale. Trento ha già votato una riforma con la proporzionale, Rovereto l’ha pronta. Le altre, se vogliono, possono farlo entro un breve termine da stabilirsi. Così arriveremo in autunno alle elezioni comunali. So che nelle Venezia Giulia ci sono altre premesse da chiarire e che le condizioni linguistiche esigono una nuova circoscrizione di alcuni aggregati comunali. Sono tutte questioni che con un po’ di buona volontà si possono risolvere entro breve termine. Nello stesso tempo bisogna provvedere alla costituzione delle Giunte provinciali provvisorie e a preparare la riconvocazione delle rappresentanze provinciali (Diete). Io penso che si debbano nominare due Commissioni composte dai deputati e senatori delle Nuove Provincie, aggiungendovi qualche altro rappresentante. L’una Commissione dovrebbe preparare la ricostituzione delle autonomie provinciali per la Venezia Giulia, l’altra per la Venezia Tridentina. Entrambe potrebbero nominare un Comitato ristretto per tutte e due, onde definire il contenuto delle autonomie e i rapporti con i dicasteri centrali, ma per quanto riguarda la circoscrizione delle Province e i rapporti con gli allogeni le due Commissioni dovrebbero agire parallelamente senza intralciarsi a vicenda. Io ritengo che questa questione procedurale debba risolversi immediatamente prima ancora delle vacanze estive. Non è più il tempo di tergiversare. Si è tardato troppo. Da ciò Ella comprende come io non possa essere d’accordo con coloro che vogliono abolito l’Ufficio centrale per le nuove provincie. Il suo compito ricostituivo incomincia appena ora. Se non ci fosse un tale ufficio di coordinamento legislativo, bisognerebbe crearlo. Non confondiamo però questo suo compito con le competenze della giurisprudenza. Come ufficio politico – di terza istanza – ne farei volentieri a meno, demandandone le attribuzioni ai due Commissariati generali, ma il suo compito vero è ben più urgente e diverso. Le questioni economiche e finanziarie Anche nelle questioni finanziarie ed economiche è necessario che si proceda più rapidamente a trovare una soluzione definitiva o almeno a prendere provvedimenti immediati di carattere transitorio . Non è possibile per esempio tergiversare ancora nella questione della Cassa di Risparmio postale. In proposito l’on. Grandi ha presentato una interrogazione che gli darà modo di insistere sull’urgenza che lo Stato italiano assume gl’impegni incontrati dalla Cassa di Risparmio centrale verso i suoi depositanti. Come non è possibile che noi attendiamo il responso della Commissione delle riparazioni per risolvere la questione dei titoli prebellici. Bisognerà qui prendere un provvedimento transitorio che venga in aiuto dei piccoli rantiers e degli enti pubblici. Anche nella questione dei crediti verso gli stati successori della Monarchia austro-ungarica, è necessario che lo Stato italiano assuma direttamente la protezione dei cittadini redenti. Tutte queste questioni e altre simili furono oggetto di discussione nelle conversazioni che precedettero la costituzione del Ministero e l’on. Bonomi ha preso impegno di riconvocare quanto prima la Commissione della valuta per provvedere ad un migliorato decreto del cambio tardivo e alle altre disposizioni in materia finanziaria. Comune poi all’interesse delle Terre redente e delle Terre liberate è il postulato del Partito popolare per l’emissione di un’altra serie di buoni settennali, dedicati al fondo ricostruzione. Anche a questo riguardo il nuovo presidente del Consiglio intende di procedere con larghezza e sollecitudine. Egli avrà presto occasione di provare la sua buona volontà, perché, a quanto sento, i nostri enti cooperativi e consorzi dei danneggiati hanno già iniziata una nuova agitazione per ottenere l’aumento dei fondi per le anticipazioni sulle liquidazioni dei danni. 