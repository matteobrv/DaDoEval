Per i lavori portuali di Trieste il governo metterà in bilancio una spesa di 205 milioni suddivisa su parecchie annate. Mentre plaudiamo a tali propositi, ci viene alla memoria che il nostro Governatorato, rispettivamente il segretariato generale, di fronte alla domanda della consulta che venisse stanziato un modesto importo per l’esecuzione della parte più urgente del programma stradale, ci rispondeva che si volesse presentare caso per caso ogni singola pratica a cui non sarebbe mancata la benevolenza del governo. Pari successo ebbe la richiesta per l’esecuzione dei lavori idraulici (acquedotti ed arginazioni). Bisogna qui avvertire che si tratta dell’esecuzione di lavori pubblici parte iniziati, altri progettati e per quanto riguarda i contributi locali, già finanziati, ovvero di opere danneggiate dalla guerra, la cui riparazione se fatta presto, rappresenta anche per l’erario – pensiamo in modo speciale agli acquedotti – un’economia. Tutto questo programma di lavori era approvato dagli uffici tecnici locali. Ora tenuto conto anche del fatto che l’esecuzione di tale programma aveva anche lo scopo sociale di ovviare alla disoccupazione, non abbiamo ragione di meravigliarci d’una risposta così burocratica, ed evasiva? È vero che al governatorato e segretariato mancherà la competenza di decidere in materia di contributi conglobali, ma di dare invece allora d’una risposta così spicciativa dovevano rimetterci semplicemente a Roma. La consulta lo farà per conto suo ed ha deciso, come venne pubblicato, d’inviare una speciale commissione a Roma. E a Roma ove per Trieste si è giustamente passati sopra a certe obiezioni di carattere giuridico ed internazionale, confidiamo che le insistenze vocali avranno più effetto dei memoriali scritti. I postulati trentini d’indole finanziaria sono modesti. Si chiedono: parziali anticipi sugl’indennizzi per i danni di guerra, stanziamento di contributi per l’esecuzione di quella parte di lavori pubblici che sono tecnicamente maturi e urgentemente necessari. In terzo luogo anticipi ai comuni danneggiati, per sopperire a bisogni delle amministrazioni. Il primo postulato, quello degli anticipi, si connette strettamente coll’azione di garanzia da prestarsi dal Consorzio dei comuni. Questa premessa va in questi giorni maturandosi, cosicché il comitato dei comuni ritiene ora venuto il momento di abbordare la questione capitale della sovvenzione governativa al consorzio stesso. Accompagniamo questi negoziati coi nostri migliori auguri, sperando che i buoni propositi manifestatisi per l’avvenire di Trieste valgano anche per la restaurazione del Trentino. 