Roma, 1. Questi venticinque giorni di crisi rappresentano nell’era costituzionale italiana la più grande battaglia politica che si sia combattuta per la formazione di un governo. La prima fase s’inizia coll’attacco delle democrazie le quali proclamano «l’insufficienza» del ministro Bonomi e ne provocano la caduta. All’offensiva del 1° febbraio il Centro popolare reagisce immediatamente con un contrattacco, sbarrando la via a chi si doveva ritenere ideatore e preconizzato sfruttatore della manovra. Segue una serie di attacchi e contro attacchi che si chiudono col concordato popolare democratico del 9 febbraio . A questo punto tre uomini o – per mantenere lo stile – tre capitani sembrano già fuori di combattimento. Giolitti, consigliere supremo e intimo di S. Maestà il Re, aveva rifiutato, De Nicola dopo una schermaglia di ventiquattr’ore rompe bruscamente colla Democrazia, Orlando dopo una breve giostra di professorali disquisizioni rinunzia all’incarico. Orbene, se in questo momento avesse dominato la logica e la visione sincera degli interessi del paese, che cosa si sarebbe dovuto fare? Semplicissimo: riesaminare la situazione al lume del concordato democratico-popolare. Questo concordato non conteneva nulla che smentisse il proposito negativo dei popolari circa una loro partecipazione ad un ministero Giolitti: Giolitti rimaneva quindi escluso. Il concordato conteneva una formula di compromesso sul problema scolastico e proclamava, circa l’assegnazione dei portafogli, il criterio del «nessun veto e nessuna ipoteca». De Nicola che aveva rotte le trattative, perché i democratici ponevano il veto contro la assegnazione ai popolari di uno dei ministeri politici (giustizia, istruzione o interni) e perché volevano assumere impegni sulla scuola, trovava quindi innanzi a sé sgombra la via per poter riprendere le trattative. Infine il concordato faceva piazza pulita di tutte le togate pregiudiziali dell’on. Orlando, giacché fissando un accordo di programma e di azione fra Centro e Democrazie aveva superato brillantemente tutte le teorie di diritto costituzionale e aveva resa superflua la scappatoia dell’ex presidente siciliano, il quale per non dirimere sui contrasti di programma aveva proposto di… accantonarli per tempi migliori. Cosicché, in forza del concordato, la sera del 9 febbraio, De Nicola in prima linea e Orlando in seconda potevano attendersi di venire invitati a ritentare la prova, colle migliori prospettive. Avvenne invece ciò che secondo le norme costituzionali si sarebbe dovuto far prima ma che in questo momento era ormai anacronistico. Il re ordinò a Bonomi di andare alla Camera e di ricercare nel voto una indicazione per risolvere la crisi. Era però evidente che in questo stato di cose la Camera non avrebbe potuto corrispondere al compito a cui veniva chiamata troppo in ritardo. Un’indicazione era già contenuta dal punto di vista, diremmo, topografico, nell’o.d.g. popolare che parlava di un «orientamento a sinistra, come nei precedenti ministeri, cioè colla punterella a destra» e una indicazione dal punto di vista programmatico era data dal concordato del 9 febbraio. Ma come si potevano esprimere tali indicazioni in un voto sul ministero Bonomi, rispetto al quale era chiaro che popolari e riformisti avrebbero votato «sì» e i democratici avrebbero insistito sul loro «no»? Inevitabilmente quello che fu detto sforzo di chiarificazione programmatica doveva intersecarsi colle tendenze contraddittorie per gli uni di salvare, per gli altri di abbattere Bonomi. Ad aggravare questa complicazione, che spezzava la maggioranza, nello stesso tempo che voleva ricostituirla, sopravvennero nella discussione le manovre degli estremi: Modigliani che proclamò anzi tempo il trionfo del suo semicollaborazionismo e Mussolini che per consiglio degli amici di Giolitti, pur di non dar partita vinta ai socialisti, dichiarò cinicamente di votare anch’egli per l’orientamento di sinistra. La discussione alla Camera si manifestò quindi inutile. Non per tutti però. Chi l’aveva consigliata era partito da questo calcolo: «I popolari si sono legati con una dichiarazione pregiudiziale contro Giolitti solo per affrettata rappresaglia contro la manovra extraparlamentare del l° febbraio. Se dunque si riesce a creare una situazione nuova, promossa da una crisi parlamentare, anche la pregiudiziale cadrà». Ma il calcolo era sbagliato. Il giorno dopo il voto, il gruppo popolare, richiamandosi alle dichiarazioni programmatiche di Degasperi e Gronchi, invitava la commissione direttiva a non deflettere dall’atteggiamento preso fin dall’inizio della crisi. Il linguaggio era chiaro; ma Giolitti non si diede per vinto e rifece sotto altre forme la manovra diretta a creare situazioni «nuove» e più gravi, innanzi alle quali i popolari dovessero ripiegare. Con una mossa gigantesca l’espertissimo lottatore lanciò innanzi a sé De Nicola e Orlando per logorarli del tutto e rimaner solo incontrastato sul terreno. Nessuno conosce ancora i particolari di questa manovra svoltasi nell’ombra, mentre quasi tutta la stampa romana cercava di scuotere la fermezza dei popolari, accusandoli di tradire la causa nazionale, si propalavano oscure minacce di dittatura e si preparavano dimostrazioni in piazza. Furono tre giornate grigie e nebbiose in cui i lottatori si scorgevano tratto tratto coi contorni indecisi di ombre. Un piccolo sprazzo di luce apportò il comunicato De Nicola-Orlando, il quale rivelò l’ultima e più formidabile manovra giolittiana della cosiddetta concentrazione costituzionale. Non è facile dare al pubblico una idea delle risorse infinite che ideò in questo stadio della lotta l’on. Giolitti. Egli gettò nell’arena tutte le forze di cui può disporre un quasi incontrastato dominio di trent’anni, ricorrendo a tutti i mezzi, salendo tutte le scale, non soltanto quelle del Quirinale, ove aveva assunto la carica di generalissimo, ma per interposta persona, anche quelle cui accennava ieri la rivelazione dell’Osservatore Romano . Ma alla fine egli dovette confessare di non saper trovare il mezzo per indurre i popolari alla collaborazione, e rimise il mandato nelle mani del re. Intanto però la lotta non aveva lasciato che abbattimento e rovina. Gli uomini della Democrazia si erano logorati l’uno contro l’altro; nel gruppo stesso la fazione più audace e più solidale col Duce, inasprita per lo scacco subito, manifestava propositi estremi, invocava Giolitti con un governo di minoranza e giurava di contrastare qualsiasi altra soluzione, compreso il cosiddetto ministero d’affari Tittoni, contro il quale si preparavano già al Senato e alla Camera le contro-mine. I socialisti, disfatti per le lotte interne, non agivano quasi più, limitandosi a «vigilare»: i riformisti erano disorientati; la Destra premeva perché si facesse un governo qualunque coll’inclinazione appariscente di parteciparvi. Così quando il re diede l’incarico all’ultima persona che la danza delle consultazioni gli aveva fatto passare dinanzi, l’on. Facta, comprese che il fulcro della situazione erano sempre i popolari, sentendo il bisogno di parlare prima di tutto con i popolari. Non è vero che egli si presentasse in tono quasi di ambasciatore per dettare le condizioni della resa e per ribadire la pregiudiziale dell’on. Orlando, come ha ripetutamente affermato, sapendo di mentire, la Tribuna. Nelle trattative l’on. Facta partì dalla dichiarata premessa che il gruppo popolare era un partito patriottico e costituzionale, e venendo sul terreno dei fatti, accettò e praticò con noi – come con altri partiti organizzati – il metodo opposto dalla presidenza del gruppo alla tesi dell’on. Orlando, cioè il previo accordo programmatico e la previa intesa per l’assegnazione dei portafogli. La discussione programmatica partì naturalmente dall’accordo del 9 febbraio, al quale l’on. Facta aveva partecipato, quale membro del direttorio della Democrazia, ma non trascurò altri disegni di legge di carattere sociale e amministrativo che interessano il nostro gruppo e sovratutto non lasciò dubbi sulla politica finanziaria e tributaria che il nuovo Ministero dovrà seguire. Essa dovrà essere una revisione della politica Giolitti, col fermo proposito di restaurare la pubblica economia, senza demagogiche deviazioni. Questo proposito impegna naturalmente in prima linea i ministri del nostro gruppo, né l’onorevole Bertone è tal uomo che autorizzi a dubitare delle sue esplicite intenzioni. Ciò va rilevato in confronto alle insinuazioni dell’Avanti! e di qualche altro giornale. Circa i portafogli, noi manteniamo le nostre posizioni, arrivando per la prima volta all’Istruzione, uno dei dicasteri che ci fu in un primo tempo ferocemente contrastato. Qualche amico ci scrive deluso, perché non è stata applicata la proporzionale. Ma pur riservando di far valere, ogni qualvolta ci parrà opportuno, l’equità di tale criterio e pur osservando che non esiste solo una proporzionale aritmetica, ma anche una proporzionale qualitativa, dobbiamo ricordare che l’impostazione del criterio proporzionale durante la lotta ebbe sovratutto un valore tattico, il significato cioè di una controffensiva di fronte all’attacco democratico, sferrato apparentemente contro il Ministero Bonomi, ma diretto in realtà a cacciare i popolari dalle loro posizioni e a fiaccare la loro «invadenza». Oggi alla fine della lotta le posizioni sono mantenute e la cosiddetta «invadenza» ha una nuova sanzione. Rimane a chiedersi, sinceramente, oggettivamente, fino a qual punto l’esistenza della lotta possa dirsi un successo popolare. Secondo noi una risposta definitiva e conclusiva non potrà darsi, se non dopo che si sarà visto il Ministero Facta all’opera. Tuttavia già oggi può essere fissato quanto segue: Fu impedito il ritorno di Giolitti e dei suoi amici più direttamente compromessi nella sua ultima politica. Questa politica s’imperniò nelle elezioni, fatte per creare a Giolitti una maggioranza demo-liberale che lo disimpegnasse dalle limitazioni, dalle regole e dai criteri imposti ai governi di coalizione dalla situazione parlamentare creata dalla proporzionale. La lotta contro Giolitti non è la lotta contro la persona: è la lotta contro il suo sistema personalistico tradizionale, che lo fa tendere sempre allo sgretolamento dei gruppi, all’atomizzazione della Camera, e a una politica versatile e opportunista senza vincoli di programmi e di organizzazioni. Vista da questo lato, la conclusione della crisi significa senza dubbio una nostra vittoria. Giacché Facta può essere un amico devoto di Giolitti, ma la sua mentalità e i limiti stessi della sua ambizione direttiva, il metodo e il modo coi quali venne costituito il ministero non lasciano dubbio che il suo Gabinetto sarà come quello di Bonomi un ministero di coalizione, che per di più avrà dietro di sé un comitato di maggioranza, nel quale saranno rappresentati tutti i gruppi ministeriali. Inoltre il galantomismo dell’onorevole Facta e dei suoi principali collaboratori ci affidano che non verrà in alcun modo rinnovato il tentativo di ritornare verso il sistema personalistico e atomistico, come lo abbiamo definito più sopra. Se invece vogliamo elevarci ancora ad un punto di vista superiore, quello cioè del sommo interesse che aveva in questo momento il paese di raggiungere un governo rinnovatore che contasse sulla stabilità della Camera, dobbiamo ammettere che la crisi non ha recato a tal riguardo un risultato definitivo. Gli unici elementi di stabilità furono apportati dal nostro Gruppo e sono la fissazione di un programma minimo concordato e il comitato di maggioranza. Ma gli altri gruppi mancarono all’appello; alle Democrazie regna un individualismo-anarchico che ha permesso lo spettacolo dei tre leaders in aspra lotta fraterna; il gruppo socialista è colpito da paralisi; la Destra è straziata fra il dogmatismo di politica estera dell’on. Federzoni e il cinico dinamismo dell’on. Mussolini. Solo i popolari ebbero e mantengono compatti una linea diritta. Ma il gruppo popolare rappresenta un quinto della Camera; non è quindi né deve presumere di essere il fattore costantemente determinante della situazione parlamentare. A questa oggettiva visione della realtà si deve se la battaglia per il risanamento della situazione parlamentare si è per ora sospesa, col proposito di radunare nuove forze e di attendere che il rinnovamento del pensiero e del costume politico, manifestatosi nel paese, si riveli finalmente anche negli altri gruppi della Camera. Diremo, domani, in relazione alla crisi, delle nuove provincie. 