La letteratura che fiorisce intorno al partito popolare si arricchisce ogni giorno di un nuovo capitolo. Al tempo della crisi era la stampa nazionale fascista che strepitava per la invadenza dei popolari, che facevano e disfacevano i ministeri, ricattavano il Governo, volevano perfino imporre un dato ordine ai lavori parlamentari. Con la stessa allegra disinvoltura pochi giorni dopo il «Corriere della Sera», commentando una lettera dell’avv. Degli Occhi, diceva che in sostanza tutta l’azione pratica del partito e suo gruppo parlamentare segnava un bilancio spaventosamente passivo perché i popolari non erano stati in grado di varare nemmeno quell’esame di Stato per cui tanto tempo si volse… Oggi è la «Giustizia», l’organo dei collaborazionisti turatiani, che dedicando il suo articolo editoriale al nostro partito, scopre un’altra faccia del poliedro popolare, il machiavellismo per cui il partito può ondeggiare da sinistra a destra secondo che spira il vento e il favore elettorale. Conveniamo che in mezzo alla canea che abbaia addosso al partito popolare, la critica del giornale collaborazionista, pur inspirata da un senso di partigianeria e quindi scevra di serenità, è una delle poche che, per attaccarci, non sente alcuna necessità di ricorrere alle sguaiate melensaggini così care a certa stampa liberale. L’organo della frazione turatiana vuol esaminare la condotta dei popolari soprattutto in seguito alla crisi e dopo lo sciopero. Prima della crisi i popolari volgevano a sinistra, e solo per questo la crisi fu possibile; ma a sciopero rientrato essi hanno voltato precipitosamente le calcagna a destra. Acrobatismi che non possono durare perché finiranno col danneggiare lo stesso partito, al quale non giova l’aver assunto una scaltra posizione di centro, assai comoda apparentemente per far parte di tutte le possibili combinazioni. Una ripresa anticlericale, ammonisce concludendo la «Giustizia», è sempre un evento da preventivarsi in Italia e potrebbe significare che le fortune del popolarismo hanno determinato l’inevitabile tracollo. Sostanzialmente dunque il punto centrale della critica è che i popolari avrebbero fatto delle disinvolte piroette, andando dall’estrema sinistra all’estrema destra. Ma accanto a questi rilievi c’è un assai trasparente contorno che spiega molte cose, che ci apre la psicologia dello scrittore riformista. I collaborazionisti sono premuti da una parte dall’insuccesso della loro tattica, tardiva e meschina, e dall’altra dalla polemica serratiana che li stringe sempre più in un cerchio possente, che potrebbe essere irreparabilmente saldato dal prossimo congresso. E allora, nell’osservare la crisi del partito socialista, lo scrittore riformista sembra colpito oltre che da malcontenti anche da un evidente senso di gelosia. Ai riformisti non garba che il partito popolare eserciti una funzione di centro, quella che Don Sturzo nella sua intervista definisce funzione di centralizzazione dei problemi e di polarizzazione delle forze. Gelosi per la fortuna che al nostro partito è toccata, per i successi ottenuti, i riformisti non sanno vedere nel compito storico assegnato ai popolari altro che un meschino calcolo egoistico. Scrive «La Giustizia»: «Che la proporzionale necessiti, come necessiterà sempre più, in governi di coalizione, è un conto. Ma è un altro conto il precostituirsi in tale variopinta loggia da doverne sempre far parte; ciò ha l’aspetto di un abuso; più sembra implicare il preordinato sfruttamento di un concetto troppo materiale, troppo meccanico della proporzionale, che ne ferisce l’essenza democratica». I popolari dunque sarebbero antidemocratici perché hanno concetto falso, meccanico del principio proporzionalistico e commettono un abuso col pretendere di fare parte di ogni governo. Si direbbe che il foglio riformista voglia mettere le mani avanti per precludere una eventuale partecipazione dei popolari ad un futuro governo. La verità è che i popolari hanno dato prova di coscienza delle propria responsabilità non sottraendosi agli oneri del potere e che, se la Camera eletta colla proporzionale esige dei ministeri di coalizione, non agisce contro il principio proporzionale un gruppo che, forte di più di cento deputati, ne fa parte. E si potrebbe anche chiedere ai collaborazionisti se il posto di centro, al quale il partito è stato destinato dalla sua stessa composizione e dalle finalità programmatiche che si propone al quale non potrebbe sottrarsi senza perdere la sua fisionomia, sia realmente così vantaggioso anche agli effetti di quella bottega elettorale che è uno dei tanti e abusati luoghi comuni che si adoperano contro i popolari, o se non sarebbe talvolta più comodo e più redditizio quel posto di opposizione, al quale i socialisti, per esempio, devono tutte le loro fortune di piazza. La gelosia spicca più aperta là dove «La Giustizia» soggiunge: «Certo la fortuna del partito popolare comincia a sembrare troppo insolente a molti e guadagnata con mezzi troppo facili, senza sacrifizi. Molti sono che non si peritano a considerare addirittura tale fortuna un “sopraprofitto di guerra” non tassato». È il superficialismo di chi non ha mai capito l’origine del partito popolare, i suoi precedenti di azione e di programma, il movimento svolto per decenni dai cattolici italiani, e che non sa darsi pace come questo giovane e fresco partito abbia trovato tanta rispondenza nel paese. La mentalità riformista, socialista è la stessa mentalità dei liberali a cui non sembra vero che i popolari abbiano a essere così compatti e così vigorosi. Tutto ciò è posto in fondo all’articolo e ne spiega il contenuto, il quale si riassume poi in questi periodi: «D’accordo che è lecito a ogni partito di misurare i suoi postulati alla possibilità concreta delle circostanze, e quindi ora di insistere più su di un punto ed ora su di un altro. Ma se un programma non è una veste di Arlecchino, non è possibile che lo spirito unico che lo deve animare consenta i salti dalla Estrema Sinistra alla Estrema Destra. Vi è in ciò qualche cosa di ripugnante nella sua insincerità che colpisce tutti. Infatti non sembra che le genuflessioni a destra abbiano disarmato quella parte, né che l’opinione pubblica più imparziale sia rimasta edificata». I popolari sarebbero passati da un estremo all’altro. Sono proprio i socialisti che avrebbero diritto di farci un rimprovero di questo genere, essi che sono passati dalla propaganda sbracata, esaltata, ubbriacatrice alla propaganda pacifica, temperata, che hanno riempito la testa delle masse di tanti errori e oggi dicono tutto il contrario? I popolari non hanno per nulla modificato il loro programma; sono sempre stati contro le violenze di ogni genere, quelle di ieri e quelle di oggi; sono stati contro le riforme demagogiche della finanza giolittiana di allegra memoria, i consigli di fabbrica con intenti comunistici e tutto il miracolismo parolaio che i collaborazionisti mostrano di aver dimenticato con troppa disinvoltura. Il giornale riformista riconosce, bontà sua, che un partito può ora insistere su un punto ora sull’altro del suo programma, a seconda delle contingenze e delle necessità. E che altro mai ha fatto il partito popolare reclamando l’esame di Stato, la regolamentazione dei contratti agricoli e la legge sul latifondo? Il partito popolare bisogna osservarlo nella sua azione complessiva, non già nelle iniziative di qualcuno dei suoi soci. Ora complessivamente il partito ha tenuto la strada di mezzo, la strada maestra, mantenendo fede al suo programma ed evitando le esagerazioni demagogiche. È un puro artificio polemico il dire che i popolari sono passati all’estrema destra, quando invece essi hanno propugnato una soluzione della recente crisi secondo la logica del voto della Camera e non hanno ripiegato un lembo della loro bandiera. Ma un partito non vive nel mondo delle astrazioni e se vuole essere realistico non può chiudere gli occhi davanti al succedersi delle contingenze ed al loro variare. Ciò spiega come i popolari, pure mantenendo intatto il proprio programma, cerchino di valorizzare quegli elementi e quei postulati che, meglio rispondendo alla psicologia di un dato momento, hanno migliore probabilità di riuscita. Ciò non è davvero insincerità, non è genuflettere davanti agli idoli del giorno. Ciò è saggezza e previdenza, è realismo impregnato di idealità. 