Alcuni amici si lagnano perché il «Nuovo Trentino» non ha una direttiva precisa ed un atteggiamento più risoluto e più combattivo. Abbiamo esaminato altre volte questo lagno pervenutoci tratto tratto durante gli ultimi tempi e da varie parti ma per ragioni diverse, delle quali talune sono ovvie, abbiamo sempre finito col tenere per noi le conclusioni, alle quali eravamo arrivati. Ma oggi, a fine d’anno, riconsiderando i tempi trascorsi, siamo anche disposti a fare qualche confessione. Ammettiamo dunque, in primo luogo, per quanto riguarda la trasmissione delle notizie, dei comunicati, dei commenti al pensiero altrui, che il nostro giornale non seppe sempre sceverare rigorosamente, rilevare adeguatamente, accentuare proporzionalmente, infine stampare o non stampare, pubblicare con rilievo o accennare di sfuggita, seguendo in tutto ciò un criterio logico e un pensiero chiaramente indiziato per ogni lettore. Di queste infrazioni alla logica, alla coerenza, alla chiarezza per una piccola parte chiamiamo noi stessi in colpa, in quanto ci sia mancata l’accortezza, lo spirito critico, la sensazione giusta del momento e delle sue risonanze. Ma recitato fino a questo punto il nostro confiteor, proclamiamo in generale che per la maggior parte le cause della discontinuità e dello squilibrio risiedono fuori di noi. La stampa di provincia infatti è costretta ad attingere notizie, ad assorbire coloriture, ad assimilare orientamenti dalla stampa delle capitali e dai suoi servizi. Le fucine del pensiero giornalistico sono Roma e Milano. Nessun corrispondente può sottrarsi al clima più o meno artificiale e viziato di queste serre, in cui si coltivano piante ed erbe d’ogni specie dall’olivo all’aconito dalla palma alla… carota. Anche gli uomini più onesti e più indipendenti soffrono del contatto cogli uomini corrotti, servili o semplicemente servitori. E anche se riescono a preservare lo spirito dal contagio difficilmente dominano uomini e ambiente così da saper mantenere un severo controllo sull’origine e sulla tendenza d’una notizia o d’un articolo. Gli onesti, per non essere complici, rimangono spesso vittime della mistificazione. Chi non ha assistito con stupore alle rapide evoluzioni della grande stampa romana, quando si è compiuto l’avvento fascista? Chi non ha sentita l’umiliazione per il proprio paese, quando ha constatato che non tacere – ciò che infine era consigliato dalla prudenza – non aderire con discrezione – ciò che forse era debito di patriottismo – ma videro adulare e incensare certi giornali che dodici ore prima avevano imprecato? E, badate bene, noi ci riferiamo a questo fatto non per riguardo particolare alle cause che l’hanno prodotto, ma a documentazione del fenomeno che si ripete di contingenza in contingenza. Nessuno ci può contestare che una della cause principali del filosocialismo democratico sia da ricercarsi nell’atteggiamento procacciante della grande stampa liberale e nessuno può negare che la svalutazione del parlamentarismo risale anche alla complicità della stampa coi più chiassosi e più buffi attori di Montecitorio. Tale è il clima della capitale; e qual meraviglia che talvolta uno sbuffo di quest’aria non diciamo intacchi (perché in tal caso sarebbe colpa non avvedersene), ma appanni anche il pensiero che dovrebbe uscire limpido e severo in un giornale onesto e indipendente di Provincia. Ma un’altra causa – scusate egregi ed onesti lettori – risiede proprio in voi stessi. Ci siamo accorti infatti che non tutti sanno leggere il giornale. Una volta il commerciante cercava di contrabbandare a traverso la riputazione del giornale l’elogio della propria merce: ma ora anche il lettore più ingenuo sa leggere diversamente un avviso reclame di quarta e terza pagina e un articolo di fondo. Le ragioni e la misura di credibilità sono diverse. Ma bisogna saper leggere anche nella altre rubriche. Bisogna sapere che il comunicato ufficiale è compilato dall’Ufficio stampa del Ministro dell’interno, bisogna sapere che l’agenzia telegrafica ottiene suggerimenti e direttive dal Governo, che quel giornale che viene citato è organo del tal gruppo finanziario e portavoce del tal altro gruppo di interessi. E bisogna soprattutto distinguere il colore di un comunicato o di un trafiletto che viene dal di fuori dalla parola più direttamente responsabile che dice la redazione. Onde il lettore che saprà destreggiarsi a traverso l’intrico che fatalmente s’innesta in ogni tessuto che si chiama giornale eviterà molte di quelle ragioni di disorientamento e di disappunto che lo urtano alla prima lettura. Tutto questo discorso, non si è fatto però allo scopo di sfuggire alla questione principale sollevata dal lagno degli alcuni amici citati nell’introduzione di quest’articolo. Non c’è la direttiva. Ebbene, se volete dire, che talvolta il giornale più che l’espressione di una volontà sicura, fu l’espressione di uno stato di perplessità, magari anche di dubbio, non potremo ragionevolmente negarlo. Ma noi vi chiediamo se innanzi alla complessità di certi fenomeni politico-sociali ci sia stata una voce qualsiasi, anche autorevolissima, che abbia anticipato un giudizio sommario. Noi vi chiediamo se il giornale possa trasmettere una luce che non esiste nell’ambiente politico o evitare un’ombra che si proietta nella vita politica, che esso stesso è costretto a vivere. Lo sappiamo quale domanda c’incalzi. Il fascismo? Ebbene, per quello che riguarda il costume politico, abbiamo forse mancato di chiarezza? Non abbiamo sempre biasimato il metodo della violenza, chiamato barbaro il sistema della rappresaglia, incitato tutti gli amici, ovunque nostro malgrado la violenza s’imponga, a soffrirla piuttosto che a commetterla? Per quanto riguarda la tendenza, non abbiamo chiaramente distinto sul concetto di Patria, Nazione, Stato, non abbiamo precisati i limiti della forza, contenuta dai diritti della libertà? E che vi può essere ancora che in quanto ai principi e al programma, ci renda dubitosi? Il fascismo riconosce il valore del fattore religioso? Non fa che approssimarsi alla via maestra, sulla quale noi camminiamo da tempo. Il fascismo crea organizzazioni sindacali e cooperative? Già lo scrisse un deputato fascista, il Pighetti, che il loro programma operaio combacia con quello della Confederazione bianca. Il fascismo vuole irrobustire l’autorità dello Stato? Ma che cosa abbiamo deplorato noi, specie noi delle Nuove Provincie, se non che in Italia ci fossero troppi a comandare e nessuno ad obbedire? Cosicché una direttiva ci è apparsa risultare evidente da tutto il nostro giornale: anche il fatto nuovo non scuote il nostro programma, che anzi ce lo rinvigorisce e rivalorizza. Fermi quindi ai posti, avanti sulla nostra via con sicurezza, con prudenza. Giunti a questo punto, comprendiamo bene di non aver soddisfatto completamente i nostri critici. Oltre che la direttiva, essi vorrebbero probabilmente il giudizio sugli uomini. Che ne dite di Mussolini? Vuole ristabilire sul serio l’ordine e le libertà costituzionali o intende eternare una dittatura di partito? Vi rispondiamo: comprendiamo la vostra impazienza, ma non sapete anche voi che la risposta, non da una nostra assicurazione vi può venire, ma solo dal compiersi graduale dei fatti? E voi chiedete ancora: Che ne dite di certi nuclei massonici e riformisti, trasformatisi all’ultimo momento in fascisti della sesta giornata? O che pensate di certi raggruppamenti di minoranze campagnole, che nel passato furono a volta a volta o socialisti o anticlericali o liberali o «contadini»? Che ne pensiamo? Pensiamo quello che ne pensate voi, quello che ne pensa la maggioranza della popolazione che la sta a guardare. E stiamo a guardare anche noi se saranno convertiti sul serio, se diventeranno proprio rispettosi della religione ch’essi volevano cacciare e Gentile vuole rimettere nella scuola, se – lasciando in asso cazzuola e triangolo – valuteranno la Chiesa cattolica nei confronti dell’Italia, come proclama di valutarla Mussolini… Volete proprio una direttiva anche in loro confronto? Fate quello che facciamo noi. Tirate dritto per la vostra strada ch’è la nostra e quella giusta, quella che conduce al risorgimento della Patria. E, per il Capo d’anno, augurate agli altri quello che auguriamo noi: di trovare anch’essi la via che conduca l’Italia alla pace ed al progresso nella giustizia e nella libertà. 