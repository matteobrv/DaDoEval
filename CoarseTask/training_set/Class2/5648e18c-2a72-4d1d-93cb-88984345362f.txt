L’annuncio da noi dato l’altro ieri dell’imminente nomina del rag. Barbesino , ora segretario della federazione fascista, a membro della Giunta provinciale straordinaria, ha suscitato nell’animo del direttore del «Popolo» gli spiriti del miles gloriosus e il peana della vittoria. Iersera, infatti, sotto il titolo di «una battaglia vinta», il «Popolo», riassume tale nomina e l’emanazione del decreto sull’assimilazione giuridica degli statali; di quest’ultima preferiamo occuparci, quando avremo sottocchio il testo del decreto; per la prima, ecco lo squarcio del «Popolo», a cui una volta tanto, et pour cause, facciamo l’onore della citazione: «Il segretario della Federazione fascista, sig. Barbesino è stato chiamato a far parte della Giunta provinciale straordinaria. Il posto artatamente rimasto vacante – dopo il rifiuto dei socialisti a parteciparvi – viene ora coperto in periodo di liquidazione e la cricca che si era formata in seno alla Giunta subisce un altro scossone nella degringolade. Infierire sui vinti potrebbe sembrare ingeneroso. La Giunta provinciale fu, e nelle sale dell’ex Hotel Trento ormai spira aria di funerale. Ma giova su queste colonne, affermare il significato vero e preciso della presenza del commissario fascista in Giunta per rilevare come questa nomina sia l’epilogo di una battaglia combattuta e vinta. Sin dall’estate scorsa, quando il Partito popolare – resi prigionieri gli imbelli governi che si erano succeduti – dominava incontrastato, soli, osammo levare la voce contro lo scandalo della Giunta provinciale partigiana e parziale. In quella occasione rilevammo come fosse stato di fatto soppresso ogni controllo ed abolita ogni critica in seno alla Giunta poiché con l’accordo clerico-liberale-tedesco, si era raggiunta l’unanimità che veniva assicurata dall’assenza dell’altro membro di Giunta dimissionario. Demmo battaglia sul giornale e insistentemente chiedemmo – a Trento, presso il Commissariato, come a Roma presso la Presidenza del Consiglio – che, sull’esempio di quanto avvenuto a Trieste, si fosse provveduto a integrare la G. P. con la nomina di un altro rappresentante dell’opposizione. Il governo di Facta, pur riconoscendo la fondatezza della nostra richiesta, non osò spiacere al Partito popolare e nonostante la nostra serrata campagna, gli argomenti legali e morali addotti, la Giunta rimase quale era, e il posto lasciato scoperto dai socialisti non venne mai occupato. Più tardi, dopo l’avvento del governo fascista, il direttore di questo giornale, d’accordo col col. Ferrini – allora segretario provinciale della Federazione fascista – ripresero a Roma, presso la Presidenza del Consiglio, e poi a Trento le trattative che erano state avviate per la nomina di un nuovo componente della Giunta provinciale straordinaria in sostituzione del dimissionario. Quello che non aveva osato fare il governo di Facta si ottiene ora per virtù del governo fascista, e trionfa la nostra tesi fieramente avversata dal Partito popolare. È una nuova battaglia vinta, e con questo significato noi salutiamo l’ascesa alla Giunta provinciale amministrativa del segretario federale Barbesino, se pure ormai la Giunta provinciale sia in istato di liquidazione fallimentare. Senza contare che molte cose meritano di venire spulciate e portate alla ribalta, poiché sono state celate per molto tempo. Ma di questo parleremo ancora: per oggi registriamo il successo». Ed ora ecco le nostre osservazioni. Noi neghiamo assolutamente che si possa parlare dell’amministrazione provinciale come di una cricca partigiana, nel senso che un partito cattolico vi abbia spadroneggiato o vi spadroneggi a suo talento, senza la collaborazione o senza il controllo di altri partiti. Quando si costituì la Giunta straordinaria noi, partito della maggioranza relativa, abbiamo chiesto ed ottenuto ch’essa venisse formata colla proporzionale, partecipazione di tutti i partiti, sulla base dei risultati delle allora recenti elezioni politiche. Furono nominati così, accanto al commissario presidente che rimase il sen. Conci, due popolari italiani, due tedeschi – l’uno conservatore, l’altro liberale –, un liberale italiano e un socialista. Con questo sistema si raggiunse una molteplicità di collaborazione e di controllo, superiore a quello che si sarebbe ottenuto procedendo in analogia alla legge amministrativa per le altre provincie, giacché questa attribuisce il diritto di nominare tutta la deputazione provinciale e i quattro membri elettivi della Giunta amministrativa alla maggioranza relativa degli elettori a traverso la maggioranza dei membri del consiglio provinciale. La collaborazione e il controllo fu quindi da noi voluto e attuato con un criterio di larga modernità, al di là di quello che prescrive la legge, ora in vigore. È vero che i socialisti per un contro ordine venuto dalla direzione del loro partito, si astennero poi, dal coprire quel posto; ma nessuno in buona fede è autorizzato a ritenere che, mancando i socialisti, i rappresentanti di altri quattro partiti si siano trasformati in consorteria ai danni del pubblico. È vero, anche, che il direttore del «Popolo» non fu della nostra opinione , ma la sua campagna parve alla maggioranza dell’opinione pubblica così faziosa, così piccina e spesso così sleale che credemmo inutile reagire, se non quando – e furono casi rarissimi – si trattò di rettificare dati di fatto. Per gli attacchi generici e le insinuazioni velenose abbiamo preferito rimetterci al giudizio del pubblico il quale conosce gli uomini e sovratutto circonda di stima e di fiducia l’opera di coloro che servono da decenni la loro regione con purezza di vita e con indiscussa onestà di propositi. Ciò premesso, aggiungiamo che il partito popolare non ebbe mai occasione di accettare o respingere proposte del governo Facta per coprire il posto lasciato vacante dai socialisti. Leggiamo ora che durante l’estete, il direttore del «Popolo» fece urgenze, a Trento e a Roma, perché quel posto venisse coperto da «un altro rappresentante dell’opposizione». Ciò sembra coincidere colla notizia avuta a Roma che in quel torno di tempo noti massoni e ministri socialriformisti proponevano e raccomandavano la nomina del signor Luigi Razza a membro della Giunta straordinaria; ma non se ne fece nulla, sia che il governo, con riguardo alle sue pubblicazioni passate in favore della ricostituzione della Dieta autonoma, pensasse che la nomina del Razza potesse avere significato troppo autonomista, sia che con riguardo ai suoi metodi polemici presenti si fosse convinto ch’egli non era la persona più indicata per una collaborazione amministrativa. Più tardi…; già, più tardi, cioè fra la impresa di Bolzano e la marcia su Roma e specie dopo l’avvento di Mussolini, il «Popolo» richiese, profetò, annunziò come sicuro ed irrevocabile lo scioglimento della Giunta straordinaria e il licenziamento col primo gennaio degli attuali amministratori – cacciati quasi come indegni e reprobi gestori della cosa pubblica. Avvenne invece il contrario: la Giunta restò ed ebbe anzi l’incarico di fiducia di nominare i membri elettivi della Giunta amministrativa. Allora, ci racconta il «Popolo», il suo direttore riprese a Trento e a Roma le trattative – la continuità dell’azione da Facta a Mussolini è di una linea perfetta, senza spezzature – e infine «quello che non aveva osato fare il governo di Facta, si ottiene ora per virtù del governo fascista e trionfa la nostra tesi fieramente avversata dal Partito popolare». Ebbene noi non mettiamo in dubbio le novelle fatiche e i reiterati interventi del signor Razza; ci meravigliamo solo altamente ch’egli le abbia dovute mettere in opera, perché non solo i popolari né a Trento, né a Roma sollevarono in confronto del governo fascista eccezione; ma ancora in dicembre, nella Commmissione consultiva centrale sostenendo il regime di transizione della Giunta straordinaria rilevarono che il Governo, trattandosi in fondo di una commissione reale, era libero di completare o modificare la Giunta stessa. Gl’interventi furono quindi, se mai, necessari, per sollecitare l’opera del Governo, non per vincere né a Roma né a Trento – il signor prefetto informi – la fiera avversione del Partito popolare. Il «trionfo» è perciò millantato credito. E facciamo punto. Ci siamo occupati con ritrosia di una polemica che ha uno sfondo personale; ma vi siamo stati trascinati per i capelli. Nella vita amministrativa della nostra regione il momento che attraversiamo non è facile, poiché il trapasso da un sistema all’altro per i suoi effetti organizzativi e finanziari desta, naturalmente, preoccupazione che il periodo normale non conosce: sarebbe quindi da stolti l’accogliere un’onesta collaborazione con diffidenza. Questa è la nostra visione realistica e nazionale del problema; né da essa potrà distrarci nemmeno la polemica corrosiva e astiosa di un giornale che a traverso due periodi e due travestimenti non ha avuto altra continuità che quella di provare e alimentare una miserevole ed anacronistica campagna anticlericale. 