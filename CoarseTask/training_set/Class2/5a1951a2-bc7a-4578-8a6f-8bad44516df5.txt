I firmatari di questo documento appartengono alcuni al Partito liberale, alcuni al Partito popolare. Per quanto la loro condiscendenza risulti motivata dalle più rette intenzioni, non c’è bisogno di dire che non possiamo approvare l’atto di debolezza, compiuto da questi ultimi i quali, in assenza anche di altri consenzienti, finirono col sottoscrivere il verbale di dimissioni. Tutti coloro che in questi momenti difficili esercitano un pubblico mandato, per candidatura delle organizzazioni stesse, hanno il dovere di attenersi alle direttive delle organizzazioni stesse, anche se ciò possa costare qualche sacrificio e qualche imbarazzo. Non bisogna in nessuna maniera coonestare con atti di non dignitosa sommissione delle pressioni che rimangono illegittime, anche se vengono esercitate a mezzo di organi dello Stato. Se il governo ritiene che una amministrazione debba andarsene prima della scadenza del suo mandato, sciolga legalmente il Consiglio comunale e indica nuove elezioni. Se la situazione è veramente mutata, se a Tione o altrove il partito fascista aspira ai poteri comunali, ebbene si rifacciano le elezioni e si costituisca un nuovo Consiglio comunale. Non c’è altra via. Il sostituire invece sistematicamente la rappresentanza comunale e l’amministrazione ordinaria coll’amministrazione di un singolo commissario (misura che la legge prevede del tutto eccezionale e transitoria) significa la pratica sospensione delle autonomie o autarchie comunali che le leggi fondamentali, di recente introdotte, solennemente garantiscono e alla cui tutela è proprio chiamata l’autorità governativa. Ed ora una sobria ma franca parola sul contegno dell’autorità politica. Secondo il verbale, il capo del governo principale, cioè il prefetto, cioè il presidente della Giunta provinciale amministrativa, chiamata a sorvegliare, ma anche a tutelare l’autarchia comunale, avrebbe inviato il comm. Larcher , il quale, salvo errore, è il reggente provinciale del Partito nazionale fascista, a dichiarare che il governo non poteva «più interessarsi per il progresso del paese e per tutte quelle sovvenzioni che si rendevano necessarie per imprese locali generali», che si rendeva difficile il riordinamento della congregazione di carità, l’introduzione dello stato civile ecc. perché al Consiglio comunale partecipava anche un partito «contrario all’attuale governo». Che per tali ragioni si potrebbe giungere allo scioglimento del consiglio e all’installazione di un commissario estraneo del paese per evitare il quale guaio meglio sarebbe che i consiglieri sgombrassero anticipatamente. Non si può leggere quest’intimazione, senza un senso di tristezza. Intendiamoci bene: non parliamo come popolari, parliamo come italiani. Come popolari abbiamo, nel senso strettamente politico, un interesse scarsissimo per la compagine amministrativa del comune di Tione e di altri comuni ancora. Ma come cittadini italiani ci chiediamo se vi possa essere dottrina politica peggiore di questa, da instillare nelle ingenue masse rurali che il governo s’interessa di un paese solo se viene amministrato da questo e non da un altro partito politico, che il progresso di un comune è negato o favorito, a seconda del colore politico dei suoi abitanti, che le sovvenzioni per opere pubbliche sono concesse o rifiutate, a seconda del colore politico di chi le domanda. Non ci sarebbe dunque un criterio d’obiettiva giustizia, non ci si regolerebbe secondo i bisogni reali e secondo le esigenze economiche, ma sarebbe decisivo il pensiero politico dei censiti comunali e dei loro rappresentanti. Anzi si arriva a questo che se tra i consiglieri c’è qualche popolare, si troveranno difficoltà perfino nel sistemare gli uffici, cioè a istituire la congregazione di carità e impiantare i nuovi registri per i nati, i morti e i matrimoni! Ebbene innanzi alla cruda enunciazione di codesta dottrina politica, noi ci leviamo a difendere non il Partito popolare che non la confessa e non la pratica, ma il sistema amministrativo italiano, le sue leggi, i suoi criteri direttivi, e ci sentiamo di difendere lo stesso attuale governo e perfino – difesa quanto mai disinteressata e insospettata – il prefetto medesimo, in nome del quale tale dottrina – se il verbale è esatto – sarebbe stata promulgata. Ma come? Si portano ad esempio alcune poche amministrazioni camorriste del Mezzogiorno, si deplorano certi interventi politici e governativi che avvengono colà per influsso indebito di deputati o di ministri, ma questi esempi si portano per bollarli come deplorevoli eccezioni, in confronto di tutto il resto d’Italia, ove le amministrazioni sono buone e le autorità oggettive! Chi oserebbe trasferire tali criteri, che il governo si propone di spazzar via, fino al più remoto settentrione? Come? Mussolini è venuto a raschiar via la lebbra dei favoritismi, delle parzialità, dei soprusi, e c’è qualcuno che non vorrebbe ascrivere al suo governo l’importazione di tali metodi anche in quelle regioni, ove erano meno conosciuti, se non totalmente ignorati. Bisogna che quanti amano con intelligenza la nazione e quanti credono nella dirittura del presente governo respingano con sdegno tali insinuazioni. Liberi da servo encomio ma anche da codardo oltraggio noi siamo qui ad attestare che i principi, enunciati a Tione, non sono i principi del governo Mussolini. Le sovvenzioni, o meglio i contributi che le leggi prevedono per opere pubbliche, alle quali concorrono anche i comuni, sono in base ad un criterio generale di economia, scarse bensì, ma vengono ripartite secondo i bisogni reali. Tutti pagano i tributi e tutti fruiscono dei pubblici servizi e dei vantaggi dell’amministrazione. Sarebbe assurdo pensare che anche le autorità della provincia procedono diversamente, e siamo anzi qui ad attestare che nella Giunta amministrativa il prefetto giudica secondo i meriti, senza guardare al colore politico dei comuni. Buon Dio, qualche caso eccezionale d’influsso politico a proposito di amministrazioni lo dobbiamo ammettere (Levico, p.e.), ma supporre, che s’instauri una norma, quale s’è formulata a Tione, è fare un tale sfregio allo spirito delle patrie istituzioni e lanciare tale sospetto a carico di governanti onesti e imparziali, che riteniamo impossibile che il prefetto possa quietanzare siffatte premesse, accettandole, come motivazione delle dimissioni. In verità se i consiglieri comunali di Tione avessero manifestato di proprio impulso un tale concetto dello spirito che anima e deve animare lo Stato costituzionale italiano, essi meriterebbero di venir cacciati, come cattivi cittadini e come consiglieri proclivi alla corruzione dei pubblici costumi. Ma poiché asseriscono (e lasciamo loro la responsabilità di sì grave asserzione) che codesti furono pensieri suggeriti dal reggente fascista agli ordini del prefetto, il prefetto non troverà modo migliore per smentirli in nome suo e del reggente e per affermare alta e solenne la purezza e la giustizia dei metodi del governo nazionale che rifiutando sdegnosamente di accettare le loro dimissioni. In questa situazione può essere un castigo, ma se lo sono meritato. Un’altra volta assumeranno più esatte informazioni. Impareranno allora che di 8 mila comuni italiani solo 1500 vengono retti da fascisti, per cui se il governo vi applicasse i criteri enunciati a Tione, 6500 comuni rimarrebbero «senza progresso» e «senza sovvenzioni per imprese locali generali». Cosa assurda ed enorme tanto che nessuno ci pensa. Sapranno ancora che vi sono amministrazioni numerose, nelle quali – vedi il consiglio provinciale e il comune di Milano – fascisti e popolari lavorano assieme anche dopo il voto sulla riforma elettorale e che il Partito popolare è stato dichiarato avverso al governo di Mussolini, non per ragioni generali di politica e di amministrazione, nel momento in cui dissentì dai fascisti sulla questione della riforma elettorale. Quindi nessuna incompatibilità da parte nostra per altri campi, nei quali sia utile e doveroso, nell’interesse delle popolazioni, il concorso di vari partiti, e nessuna giustificazione a creare contrasti permanenti ed insanabili con danno evidente della popolazione e del paese. 