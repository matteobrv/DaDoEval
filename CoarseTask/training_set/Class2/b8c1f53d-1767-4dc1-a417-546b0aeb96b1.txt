Roma, 2 notte. L’on. Degasperi, quale presidente del Gruppo popolare parlamentare, ha diretto ai membri del Governo che appartengono al suo gruppo la seguente lettera: «Cari ed egregi amici, La Commissione direttiva del Gruppo parlamentare mi ha incaricato, in occasione della vostra partecipazione al nuovo Governo di esprimervi i suoi rallegramenti e i suoi auguri. A Voi, onorevoli Ministri, in modo particolare sono affidati i dicasteri che per l’ora che corre assumono notevole importanza: l’uno che deve presiedere all’opera di restaurazione finanziaria, l’altro che deve riorganizzare le previdenze sociali e promuovere la ricostituzione della rappresentanza del lavoro entro la Nazione. Nell’uno e nell’altro noi confidiamo che vi riesca, col concorso dell’intero Governo, di far opera rinnovatrice e duratura, ispirandovi al nostro programma sociale e finanziario che mai come in questo momento si è dimostrato tanto consono alle esigenze della situazione e agli interessi della Patria. A voi dunque e agli altri egregi colleghi che hanno accettato di collaborare al Governo, non solo per un senso di solidarietà, ma perché condividono con noi il concetto di quello che è in questi momenti il nostro e il vostro dovere verso il Paese, diamo assicurazione del più ampio e sincero appoggio. Col nuovo Ministero la Presidenza del Gruppo perde due membri eminentissimi, l’on. Cavazzoni e l’on. Gronchi, ma ci conforta il pensiero che essi anche nel nuovo Governo potranno concorrere ad attuare quei postulati di libertà e di ordinato progresso civile, di elevazione e valorizzazione delle classi popolari che fu opera e meta della loro attività pubblica e delle organizzazioni da loro dirette, prima fra tutte la Confederazione italiana dei lavoratori. Con questi sentimenti accogliete, colleghi, l’espressione del nostro devoto e cordiale amore». Con questa lettera l’on. Degasperi si rende fedelmente interprete del consenso e della pratica importanza con cui il partito ha mandati i suoi rappresentanti al Governo per cooperare a risolvere le gravi difficoltà della crisi finanziaria e della nuova situazione politica. 