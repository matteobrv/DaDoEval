Quando copiando il Sorel, si parla del mito del fascismo, come lo scrittore sindacalista parlava del mito dello sciopero generale, si usa un’espressione che risale allo scetticismo storico di Bergson e che sarebbe molto impropria se la si volesse applicare all’ideologia cristiana. Poiché tuttavia, bene o male, il concetto è divenuto oramai comune, mi si permetta di ricorrervi per affermare che Leone XIII non fu solo il maestro della democrazia cristiana, ma fu sovratutto il creatore del suo mito; giacché più che gl’insegnamenti, già contenuti nei libri dei sociologi, egli ci diede una bandiera, ci segnalò una battaglia da combattere, creò in noi lo stato d’animo del combattente e ci lanciò alla vittoria con la sicurezza di conquistare un nuovo mondo più bello e più cristiano. Leone fu un capo, come amano le masse nella loro psicologia sintetica ed istintiva. Oggi a tanti anni di distanza è difficile farsi un’idea dei frenetici entusiasmi che suscitò fra le folle e più difficile sarebbe ancora analizzare le ragioni di questo fatto psicologico. Alcune tuttavia possono venir precisate con sufficiente chiarezza. Egli ridonò anzitutto ai cattolici la fede nell’avvenire. Pio IX nell’ultimo periodo, dopo le scosse rivoluzionarie che portarono alla costituzione dei nuovi Stati o alla perdita di Roma fu pessimista; Leone XIII è invece un papa ottimista. In una celebre allocuzione ai cardinali Egli proclama il proposito di amicare agl’istituti della Chiesa il secolo «sospettoso e restio» e tale proposito resterà il proposito della sua vita. Per esso egli organizzerà i cattolici e li inciterà a valersi degli ordinamenti costituzionali, e delle libertà di stampa e di associazione, affronterà gli errori insegnando il vero, ma sovratutto invitando ad agire praticamente sul terreno dell’ipotesi; per esso farà fronte al liberalismo, pur profittando delle istituzioni liberali, e ingaggerà battaglia col socialismo cercando di batterlo sul suo proprio terreno, quello dell’organizzazione operaia. Le sue manifestazioni non sono mai soltanto negative: mentre segnala che una via è falsa, s’affretta a indicare quella giusta, e sul mondo, crollato sotto i colpi del Sillabo, egli tenacemente e ottimisticamente ricostruisce. Non recriminate sul passato, egli grida ai cattolici, ma costruite sul presente; e con un intuito meraviglioso, si serve della questione sociale, per superare in blocco le pregiudiziali legittimiste che in molti paesi sembravano sbarrare la via per sempre ai cattolici. Ed eccolo, già ottantenne, guardare coll’ottimismo d’un’eterna giovinezza. «A queste cose, egli esclama in una allocuzione ai cardinali, noi ripensando con accesissimo desiderio, scorgiamo da lungi il nuovo ordine di cose che regnerebbe per tutto, e sentiamo la più soave giocondità in contemplare i beni che ne verrebbero. Appena può immaginarsi qual felice avanzamento di ogni grandezza e prosperità si avrebbe subitamente per ogni dove ricomposte le cose a tranquillità e pace, promosse le nobil discipline, e inoltre costituite cristianamente o moltiplicate secondo i documenti Nostri, società di agricoltori, operai, industriali, per mezzo delle quali sia repressa l’usura vorace ed ampliato il campo alle utili fatiche!». Come non avrebbero potuto seguire i giovani questo ottuagenario che dall’alto del soglio di Pietro toccava così da vicino il mondo nuovo che si voleva creare? Un’altra ragione si è quella già accennata, che Leone fu un Capo ed ebbe tutti i caratteri di un Capo. Onnipresente: egli scrive, parla, comanda, seguendo immediatamente o prevedendo addirittura gli avvenimenti, cogli avversari è intransigente e severo, coi fedeli è paterno ed amichevole. Paganuzzi in Italia, De Mun in Francia, Decurtins in Svizzera, Windthorst o Ballestrem in Germania, Lueger in Austria, Mercier in Belgio, tutti i sottocapi che guidano i cattolici, anche al di fuori della Gerarchia, sanno di aver sopra di sé un capo supremo che li ammonisce ma più spesso li conforta e sovratutto li difende. Pensate al ’98. Le associazioni cattoliche venivano disciolte per decreto reale. La protesta non si fece attendere e fu quanto mai fiera e recisa. Il papa nella sua Enciclica «spesse volte» dichiara che lo scioglimento è illegale, perché lede i principi della giustizia e le stesse norme delle leggi vigenti. «In forza di questi principi e di queste norme è lecito ai cattolici, come a tutti gli altri cittadini, fruire della libertà di unire in comune i loro sforzi per promuovere il bene morale e materiale del loro prossimo, o per esercitarsi in pratiche di pietà o di religione. Fu dunque arbitrio lo scioglimento di tante benefiche istituzioni cattoliche…». E dopo aver detto che oltre che illegale, lo scioglimento risultava anche dannoso agl’interessi del popolo italiano, Leone termina rivolgendo parole di fermezza e di conforto ai cattolici italiani. Alla distanza di quarantanni voi sentite ancora risonare l’onda solenne di quelle parole alle porte del vostro cuore commosso: «Ed a voi cattolici italiani, oggetto precipuo delle Nostre sollecitudini e della Nostra affezione, a voi fatti segno a più aspre vessazioni, perché più vicini a Noi e più stretti a questa Sede apostolica, a voi serva di conforto e di incoraggiamento la Nostra parola e la Nostra ferma assicurazione che il Papato, come nei secoli trascorsi, in gravi e procellosi avvenimenti, fu guida, difesa e salvezza del popolo cattolico, specialmente d’Italia, così per l’avvenire non verrà meno alla sua grande e salutare missione, col difendere e rivendicare i vostri diritti, coll’assistervi nelle vostre difficoltà, coll’amarvi quanto più bersagliati ed oppressi» Qual meraviglia che con tale Capo e con tali parole i cattolici italiani resistessero in una posizione più difficile forse, più ingrata certo di quella dei loro epigoni? E simili conforti Leone aveva per i cattolici di tutto il mondo: ed era anche questo vivo, palpitante universalismo – che nell’epoca dell’internazionale, controbatteva negli spiriti l’attrazione dell’Internazionalismo rivoluzionario un eccezionale elemento di epicità. Quando stabilisce il binomio della pace e della libertà, proclamando che il potere religioso porterà la pace anche negli ordini pubblici e sociali, in ragione della libertà concedutagli di far sentire l’azione sua, quando rammenta gl’interventi «dei romani Pastori per far cessare oppressioni, ovviare a guerre, ottener tregue e trattati di pace». Egli parla al cuore di milioni e milioni che, dalle guerre e dagli armamenti, anelano alla pace e al disarmo. «Guai alla civiltà dei popoli – ricorda Leone dal suo trono in un discorso ai cardinali – se non fosse accorsa in certi frangenti l’autorità papale a infrenare gli istinti disumani del prepotere e della conquista, rivendicando di diritto e di fatto la supremazia naturale della ragione sulla forza. Parlino i nomi indissolubilmente congiunti di Alessandro III e Legnano, del santo Ghislieri e di Lepanto (Nap. 99)». Venne poi la Rerum Novarum e tutta la sua opera per i lavoratori. Non c’è bisogno di parlarne diffusamente, perché abbiamo diritto di supporre sia la parte più nota del ciclo leonino. Ma fu essa la più compresa e la più seguita…? Vedano i giovani di darsi un appuntamento al Laterano. Il monumento che ricorda le encicliche operaie è collocato fra la Cattedrale e il Battistero, ed è tanto discosto e remoto, che la maggior parte dei visitatori lo ignora. Non sarà difficile constatare che fra i marmi è cresciuto qualche fil d’erba e che la patina rende illeggibili le tavole di bronzo. E non sentiranno i giovani che è tempo di ripulirle, e ch’è venuta l’ora di portare quella statua fuori, verso la piazza e verso la vita? 