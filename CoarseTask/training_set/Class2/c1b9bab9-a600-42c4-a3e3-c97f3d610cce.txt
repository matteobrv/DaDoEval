DE GASPERI. Richiamandoci alle nostre precise dichiarazioni antecedenti, ripetiamo che, pur consentendo nel principio che energica e decisa debba essere la condotta del Governo nel mantenere la disciplina e la continuità dei pubblici servizi, e approvandone quindi la condotta per quanto riguarda le direttive di massima rispetto allo sciopero dei servizi collettivi, non voteremo per questa mozione perché, a parte l’intenzione dei proponenti, essa potrebbe venire interpretata come una visione unilaterale del problema; mentre noi, come era limpidamente espresso nel nostro ordine del giorno, parallelamente agli sforzi per ristabilire l’autorità dello Stato, confidiamo che il Governo senta il dovere di attuare quelle riforme organiche che garantiscano ai lavoratori la legale e intera difesa dei loro interessi, cosicché, a una limitazione della libertà di sciopero nei servizi collettivi, debba accompagnarsi una più garantita tutela nei diritti sindacali. Poiché questo concetto di compensazione non è espresso nella mozione Rocco, noi voteremo contro . (Applausi a sinistra). 