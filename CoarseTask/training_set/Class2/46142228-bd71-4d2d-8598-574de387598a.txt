Roma, 23 notte. Si è riunita oggi la Direzione del partito popolare presenti il segretario politico onorev. Degasperi, gli onorev. Gronchi e Rodinò, gli avv. Spataro e Campilli e il principe Ruffo, assente giustificato l’avv. Cappi. È stato approvato un comunicato in cui è detto che circa il progetto governativo di riforma elettorale – rispetto al quale il partito popolare mantiene intatta la sua fede proporzionalistica – la direzione riafferma la questione pregiudiziale per cui è incompatibile che l’attuale governo prepari e attui nuove elezioni, ed esprime la fiducia che gli organi parlamentari del partito non si lascino smuovere dalla linea di condotta fino qui seguita dalle opposizioni. La Direzione ha poi approvata la circolare del segretario politico sulla stampa del partito, ha prese alcune deliberazioni nei riguardi del prossimo Consiglio nazionale, quindi ha votato il seguente ordine del giorno: Un ordine del giorno di solidarietà coll’on. Degasperi «La Direzione del P. P. I. e la Commissione direttiva del gruppo parlamentare, consapevoli della tenace e feconda opera di italianità compiuta dall’on. Degasperi prima e durante la guerra con virtù di sacrificio e col più assoluto disinteresse personale; opera che lo fece degno di presiedere il Gruppo popolare durante l’intera legislatura passata e di ottenere oggi, di fronte alla falsità e alla malafede dei denigratori, l’alta spontanea testimonianza di uomini di varie parti politiche e d’insospettabile fede patriottica; levano le loro più fiere proteste contro l’iniqua campagna mossa e perseguita dall’organo del Presidente del Consiglio a base di menzogne dimostrate tali e con evidente intento di colpire attraverso la persona del suo Segretario politico, il partito; rilevano che l’acre odio fazioso raggiunge nel torbido articolo del 19 u. s. vera e propria portata di eccitamento a violenze e offese per cui la responsabilità di ogni eventuale avverarsi di queste rimane fin d’ora ben fissata a carico del giornale, dei suoi scrittori e inspiratori; attestano all’on. Degasperi, a nome dei popolari d’Italia dei quali si sentono sicuri interpreti, la loro piena fraterna solidarietà». Oggi si sono radunati anche i deputati del partito, presenti a Roma per esaminare la situazione e avere uno scambio di idee su quello che dovrà essere l’attività tattica del Gruppo parlamentare nei prossimi giorni. Hanno interloquito in merito Gilardoni, Degasperi, Micheli, Menizzi, Gronchi, Martini. 