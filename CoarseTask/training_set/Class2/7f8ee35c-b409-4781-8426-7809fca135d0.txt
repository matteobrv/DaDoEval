Sabato e domenica i cooperatori delle federazioni bianche si radunano in Treviso a congresso. Dal Trentino, regione cooperativisticamente parlando di primo ordine, noi inviamo il nostro caldo e fraterno saluto. Le nostre cooperative vi manderanno anche i loro rappresentanti. Noi li accompagnamo coi nostri auguri migliori e col voto sovratutto che la vivace partecipazione di tutte le provincie d’Italia, l’emulazione che nasce dalla rassegna degli sforzi altrove compiuti e dei risultati ottenuti, la rinnovata affermazione dei principi che devono ispirare anche quest’azione di indole economica, valgano a far rifluire nuovi succhi vitali nella robusta quercia della cooperazione trentina. Tecnicamente nella cooperazione di consumo e di credito veniamo citati come maestri e il nostro «Sindacato agricolo-industriale» può servire d’esempio. Anche la cooperazione di lavoro ha potuto prendere, per l’appoggio generoso dei nostri istituti di credito, uno sviluppo promettentissimo. Ma, moralmente parlando, il nostro movimento cooperativo ha bisogno di ossigeno. Bisogna ristabilire il contatto fra la funzione delle organizzazioni economiche e il compito di tutto il movimento sociale. Le cooperative non esauriscono la loro funzione, quand’hanno sodisfatto al loro fine immediato e tecnico, ma vanno considerate come organi di tutta la riforma sociale cristiana, organi nel senso ch’esse stesse sono destinate ad attuare parte di questa riforma e organi anche nel senso che basando la cooperazione dei soci sul precetto della fratellanza cristiana, costituiscono e mantengono vivi nella società dei nuclei di solidarietà, di altruismo e di collaborazione di classe, tendenze le quali per le prime sono appunto destinate a cementare quell’ordinamento cristiano-sociale, a cui aspiriamo. È appunto questo carattere integrativo degli scopi immediati dell’organizzazione cooperativa, che un giorno i nostri più battaglieri e più benemeriti promotori del cooperativismo chiamarono, con vocabolo improprio e di origine esotica, carattere confessionale, e che oggidì verrà riconfermato solennemente a Treviso, quando il congresso dei cooperatori culminerà nella commemorazione di Giuseppe Toniolo, caposcuola in Italia della nostra riforma sociale e apostolo della democrazia cristiana. Fra le molte leggine votate in fretta nelle ultime sedute della Camera non dovrebbe sfuggire all’attenzione dei cooperatori quella sulla riforma della legislazione cooperativa. Premettiamo anzitutto che in tale occasione venne votato anche un o.d.g., presentato dai popolari, e che ha valore pregiudiziale. L’o.d.g. diceva: «La Camera affermata l’eguaglianza di trattamento da parte dei poteri dello Stato, verso tutte le organizzazioni nazionali della cooperazione; considerato che il capitale dell’Istituto Nazionale di Credito per la cooperazione viene ad essere formato in assoluta prevalenza con fondi forniti dallo Stato; invita il Governo perché nella formulazione delle norme per il funzionamento di detto Istituto sia data nei Consigli di Amministrazione adeguata rappresentanza alle forze cooperative nazionali proporzionalmente alla loro efficienza nel Paese». Questo ordine del giorno viene a sancire un principio che, sebbene sia di palmare giustizia, tuttavia venne sempre e sistematicamente fino a oggi disconosciuto a nostro danno ed a tutto vantaggio della Lega nazionale delle cooperative (socialista). Essa, sotto il seducente quanto falso mantello della neutralità politica, era riuscita ad ottenere di fronte allo Stato il monopolio della rappresentanza in Italia del movimento cooperativo onde si era giunti all’assurdo che un organismo socialista, che del metodo cooperativo si fa un’arma per giungere al collettivismo, beneficiava quasi esclusivamente dei capitali di un Istituto «formato in assoluta prevalenza con i fondi forniti dallo Stato» mentre altre Società cooperative ne erano quasi del tutto escluse. Il principio sancito nell’ordine del giorno suddetto trova la sua pratica applicazione nell’articolo unico approvato subito dopo del disegno di legge sulla riforma della legislazione sulle cooperative. In base a cui i fondi dell’Istituto nazionale di Credito per la Cooperazione vengono aumentati sino a raggiungere la somma di 200 milioni, perché l’ultimo suo capoverso dice: «Con regio decreto il ministro per il Lavoro e la Previdenza sociale, di concerto con il ministro del Tesoro e udite le rappresentanze delle organizzazioni cooperative nazionali, provvederà allo stanziamento dei fondi, stabilirà le modalità per la loro erogazione ed emanerà le norme per il funzionamento dell’Istituto nazionale di Credito per la Cooperazione». In tal guisa, in virtù dell’opera spiegata in questa occasione alla Camera dai nostri amici, cade una delle più antipatiche forme di sfruttamento che il socialismo esercitava sui capitali dello Stato. 