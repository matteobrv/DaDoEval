Abbiamo potuto finalmente avere tra mano il testo del trattato di S. Germain. È un volume di 535 pagine e 381 articoli, formulati in francese, inglese ed italiano. L’architettura generale del trattato è uguale, com’è noto, a quella del trattato colla Germania. La parte riguardante le frontiere è già conosciuta. S’è pubblicato assai poco invece degli articoli riguardanti le sanzioni, le riparazioni e le clausole economiche. È di quest’ultime che abbiamo cercato qui di dare un’idea, riferendo quegli articoli che interessano direttamente o mediatamente la nostra regione. Se n’è riuscita una costruzione poco simmetrica non è certo colpa nostra! Il trattato, più che una elaborazione sistematica, è una collezione di articoli ordinata secondo criteri molto relativi; cosa spiegabile quando si pensi che riguarda tanti e così molteplici stati e quando si ricordino le vicende, a cui venne sottoposto. A noi poi manca la conoscenza della dinamica di questo lavoro; non abbiamo cioè potuto seguire le discussioni e le modificazioni che hanno subito alcuni dei più importanti articoli. In Austria, ove il trattato venne reso pubblico appena iniziate le trattative colla delegazione viennese e tutta la stampa ebbe agio di pesarne e discuterne le conseguenze, si faticherà meno a ricostruire il nesso fra certe disposizioni ed a comprenderne la portata. Ciò vale specialmente per il capitolo dei debiti che ha subito, pare, delle modificazioni. In genere noi vi cercheremmo invano la risposta a molti di quei quesiti che ci poniamo ansiosamente da mesi. Sul più bello la soluzione viene rimessa alla commissione delle riparazioni, al tribunale misto o ad una convenzione speciale da concludersi più tardi. Si ha l’impressione che dopo 10 mesi bisogni ricominciare daccapo e che appena ora debba incominciare il lavoro sul serio. Certe altre questioni sono lasciate semplicemente in sospeso, come quelle dei prestiti di guerra e delle pensioni ai funzionari su cui il trattato non detta che disposizioni negative. Abbiamo cercato anche invano una disposizione che assicuri un posto privilegiato ai crediti legali che gli ex sudditi dell’impero hanno in confronto della cessata monarchia. Frattanto vogliamo sperare che quanto pubblicheremo serva di prima orientazione per il pubblico, ed a tener desta l’attenzione degl’interessati. Poiché è chiaro che noi dovremo seguire ancora per molto tempo e colla massima attenzione l’applicazione in concreto di queste linee direttive generali, a scanso di veder trascurati ed abbandonati i nostri interessi più vitali . 