Roma, terza giornata della crisi. La crisi è un gioco di forze . Propositi onesti, volontà serene, energie sane si congiungono, s’intersecano, si confondono con vanità, con ambizioni, con risentimenti. Non si tratta di ricchezze, giacché il negoziante più modesto di corso Umberto guadagna più di un ministro (2 mila lirette al mese oltre la benzina), né di agi, perché accanto al medico in condotta l’uomo politico è l’essere più travagliato che si conosca. Ma si tratta di governare, di reggere altri uomini, di dirigere altre volontà, o almeno di avere l’apparenza di farlo; si tratta insomma di dominare, e il dominio rappresenterà sempre la più irreducibile passione umana. Il giuoco è quindi giuoco gladiatorio, è lotta a corpo a corpo. Ma è lotta silenziosa. Il pubblico spia le mosse e assiste, commentando, sottovoce. Ma non lasciatevi ingannare dalle immagini storiche. I gladiatori fanno di tutto per non apparir tali. Giolitti continua a fare la sfinge, Bonomi si lascia sorprendere alla finestra mentre guarda annoiato nell’azzurro dei cieli, De Nicola si rinchiude nello studio della presidenza e fa dire a tutti ch’è uscito. Uscito per i suoi affari privati, uscito per pigliar l’aria, uscito perché non ha nulla da fare. Orlando poi è partito addirittura, proprio partito col treno verso la Sicilia. Quella di partire sul serio, è la mossa più arrischiata. Si va preannunziando a tutti per 24 ore che si parte – e intanto si attende ansiosamente che qualcuno dica: rimani –, poi ci s’incammina lentamente verso la stazione, giungendovi all’ultimo minuto, – e per via il cuore trema che non venga a tempo il richiamo – e, poi, dopo il distacco da Roma, a ogni stazione principale ci si fa vivi, perché un telegramma ritardatario non falli al suo destino. Orlando ha rischiato l’ultima carta, è partito ed è… arrivato in Sicilia, paese molto lontano. Bonomi ha mandato in giro dei testoni, dei fiutoni, dei pasticcioni coll’incarico di buttar fuori a mezz’aria delle ipotesi e di scomparire subito sott’acqua, salvo ricomparire poi alla superficie, quando il vento tiri all’altro verso. De Nicola si è seppellito in un iniziale rifiuto. Il perché è chiaro. Una soluzione De Nicola esclude la luogotenenza di Giolitti, e De Nicola vuole accettare solo se Giolitti non esprimerà sul conto suo nessuna riserva. Mentre scrivo affermano che Giolitti abbia detta questa sera al re la parola tranquillatrice. Allora De Nicola è tornato e s’è rinchiuso nello studio col fido Montalcini , direttore degli uffici della Camera. Una, due ore… Mentre scrivo, ci stanno ancora. Che diavolo fanno a quest’ora? I giornalisti ne deducono che De Nicola ha avuto l’incarico e che prepara il piano di battaglia, le conferenze cioè coi capi gruppo. Quando questa mia vi sarà arrivata, il telegrafo vi avrà fatto sapere quello che io, mentre scrivo, non potrei che indovinare. La cosa è piuttosto complicata, 15 ministeri, 18 sottosegretariati; è tutto un reggimento. De Nicola è rapido; ama le pose napoleoniche; farà il suo ingaggio a colpi di tamburo. Penso che sotto questa nota sarete posdomani in grado di far seguire molti nomi. Cosicché mi pare di mettere in busta una cosa muffita anche fermandomi a questo punto. E tuttavia come sarebbe dilettevole il fare la descrizione completa dello scacchiere e ripetere innanzi agli occhi dei lettori le mosse dei combattenti! Ma per poter riuscire, bisognerebbe essere deputati, e non degli ultimi, bensì dei protagonisti. Nel qual ultimo caso però mancherebbe d’altro canto il tempo. Ond’è che sarà giuocoforza far punto per davvero. 