Il sottoscritto chiede d’interrogare il ministro delle finanze, per conoscere quali criteri ha seguito nell’interpretare l’articolo 14 del Regio decreto n. 440. In base alle norme legislative del cessato regime gli impiegati acquistarono il diritto alla pensione al compimento del 40° anno di servizio; la pensione stessa importava per questi 10 anni il 40 per cento e per ogni anno successivo il 2,4 per cento dell’ultimo stipendio e di una parte dell’aggiunta di attività per modo che al compimento di 35 anni di servizio all’impiegato spettava come pensione l’intero stipendio ultimamente percepito più la corrispondente parte di aggiunta di attività. Quando il tempo di servizio utile per la liquidazione dell’intera pensione fu ridotto da 40 a 35 anni, fu corrispondentemente aumentato il contributo a carico dell’impiegato, per la pensione. La Commissione interministeriale incaricata di predisporre l’assimilazione riconobbe il carattere di «diritto acquisito» al diritto della pensione per quegli impiegati che alla data del 1° luglio avessero compiuto 10 anni di servizio e riconobbe pure, che avendo gli impiegati versato il loro contributo per la pensione in ragione di 35 anni anziché di 40, come è possibile dalle norme del Regno, gli anni di servizio fino alla data sopradetta dovevano computarsi in ragione di 35:40 (per gli insegnanti in ragione di 30:40) per modo che un anno corrispondeva ad un settimo (rispettivamente 1=1: 1/3, per gli insegnanti). In base a tale riconoscimento di diritti la Commissione aveva formulato l’articolo 16 dello schema di decreto dell’assimilazione giuridica come segue: Art. 16. agli effetti della liquidazione della pensione il tempo utile di servizio prestato fino al 1° luglio 1920 va computato in base alle disposizioni del cessato regime; quello compiuto dopo la data anzidetta secondo le norme vigenti nel Regno. In tutti i casi in cui, secondo le norme vigenti nelle vecchie province è prescritto un tempo complessivo di servizio di 40 anni, gli anni di servizio effettivo di 30 o 35 ani sono da calcolarsi nel rapporto di 30:40 o 35:40, così che adogni anno compiuto fino alla predetta data va aggiunto un terzo o un settimo di anno. L’esistenza delle altre condizioni per l’acquisto del diritto alla pensione diretta o indiretta, sarà valutata a norma delle leggi ed ordinanze del cessato regime, in quanto le condizioni stesse si siano verificate prima del 1° luglio 1920. Al corrispondente articolo 14 del Regio decreto degli 8 febbraio 1923, n. 440 (Gazzetta Ufficiale 12 marzo 1923, n. 59), sull’assimilazione giuridica fu nella relazione finale data la seguente dizione: «Per la determinazione del servizio utile agli effetti della liquidazione della pensione saranno applicate fino al 1° luglio 1920 le disposizioni del cessato regime». Dovrebbe essere inteso che questo articolo contenga in una dizione più concisa, come si conviene allo stile delle leggi, le disposizioni espresse nei tre comma dell’articolo 16 del succitato schema di decreto, altrimenti tutto l’articolo non avrebbe senso. Il Ministero delle finanze invece con suo recente decreto diede al predetto articolo 14 una propria interpretazione – dal proprio punto di vista, dice il decreto – nel senso cioè che le disposizioni del cessato regime valgano soltanto per determinare o giudicare, se una determinata specie o qualità di servizio sia o meno comprovabile agli effetti della pensione e dispone che il diritto alla pensione non possa essere acquistato che al compimento del 20° anno di servizio, viene quindi anche escluso il computo del tempo passato al 1° luglio 1920 nella proporzione di un anno=1:1/7. Con ciò viene negato agli impiegati un diritto la cui esistenza non era messa in dubbio da nessuno. Difatti l’impiegato che sotto l’impero delle leggi del cessato regime ha compiuto 10 anni di servizio, ha acquistato il diritto alla pensione diritto il cui esercizio era subordinato all’avverarsi della condizione risolutiva della incapacità a prestare servizio; in ogni momento che questa capacità fosse subentrata l’impiegato poteva far valere il suo diritto. Una legge posteriore, la quale modifica le norme sulle pensioni non può distruggere diritti già acquisiti in base alle norme precedenti, ma avrà vigore soltanto ex nunc cioè sui rapporti futuri; potrà cioè questa legge cambiare la base di commisurazione della pensione, modificare il tempo richiesto per ottenere la piena pensione, stabilire altre condizioni per la pensione, ma non può togliere all’impiegato quello che in forza di leggi esistenti e del suo contratto di servizio gli spetta al momento dell’entrata in vigore della legge nuova. Ciò vale naturalmente anche per il computo del tempo di servizio fino al 1° luglio 1920 nella proporzione di 1:1/7 parchè questo computo più favorevole fu «comperato o pagato» dall’impiegato, che per questo scopo dovette versare un contributo maggiore. Anche questo è quindi un diritto naturale o contrattuale, che unilateralmente non può essere violato. Del resto ritenendo valida la interpretazione del ministero delle finanze, arriviamo a queste incongruenze. Esempio: Due impiegati A. e B. avevano al 1° gennaio 1923 ciascuno 15 anni di servizio. A. divenne incapace al servizio o aveva a suo carico circostanze sfavorevoli per cui fu esonerato dal servizio cioè pensionato, in base alle norme in regime allora vigenti, liquidò la pensione nella misura del 52 per cento (40 più 2 – 5) del suo stipendio: B. invece era sano o aveva un contegno irreprensibile, ma in settembre 1923 (dopo la pubblicazione dell’assimilazione economica della sua amministrazione) divenne per malattia incapace al servizio, egli è esonerato dal servizio senza alcun diritto a pensione perché non ha compiuto 20 anni di servizio. (L’interrogante chiede la risposta scritta). De Gasperi 