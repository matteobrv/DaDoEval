I principii del sindacalismo fascista – Un’affermazione errata – La storia della nostra dottrina sociale – La lotta semisecolare contro il socialismo – Principii nuovi fissati in vecchi programmi – L’atteggiamento dei cristiano-sociali e dei popolari – La nostra opera nel Trentino – I pionieri della legislazione sociale – Valutazione del sindacalismo fascista – Una formula vecchia in veste nuova. Il capo delle corporazioni fasciste si è indugiato per tre quarti del suo discorso di Trento e di Rovereto in una critica del movimento socialista e del partito che lo ha rappresentato in Italia, opponendo ai noti concetti del socialismo i principii programmatici del sindacalismo fascista. Essi sono: solidarietà nazionale e collaborazione di classe contro l’internazionalismo e la lotta di classe; «il lavoro ha dei doveri, ma anche dei diritti in confronto della patria», principio affermato contro la tendenza socialista di esasperare negli operai l’unilaterale consapevolezza dei propri diritti; e infine, di contro al concetto rivoluzionario, ha ricordato che le sue corporazioni tendono alla rappresentanza del lavoro e a far intervenire lo Stato – com’è già intervenuto colla legislazione sul contratto collettivo e sulla giornata di 8 ore – a proteggere le forze lavoratrici. Queste linee direttive hanno subito qua e là nei discorsi una preoccupante deviazione, come quando disse: «se le forze industriali non vogliono collaborare noi entreremo in lotta perché il lavoro riconciliato con la patria va assolutamente rispettato», e i principii sociali e sindacali sono comparsi qua e là permeati e confusi coi criteri e coi metodi del fascismo politico; ma delle deviazioni e delle interferenze preferiamo, in questo nesso, non occuparci. Teniamoci alle linee direttive sindacali. Ora, a proposito di queste, il Rossoni ha affermato che vi sono contenuti dei «veri principii economici “nuovi”, almeno nel metodo e nella fissazione dei rapporti fra le classi». In secondo luogo egli ha accomunato i popolari coi socialisti, affermando che i «popolari hanno assunto le stesse posizioni dei socialisti» e che hanno la stessa mentalità. Intendiamo ribattere e provare infondate contemporaneamente queste due affermazioni, ricordando che cosa è e che cosa fu da cinquanta anni in qua il nostro movimento sociale cristiano. Questo movimento ebbe origine, come il socialismo, in Germania, ove Ketteler oppose propaganda e organizzazione alla predicazione socialista di Lassalle. Se si leggono i discorsi e gli scritti polemici del vescovo di Magonza – e siamo al 1867-1870 – si trova già precisata l’antitesi fra socialismo e cristianesimo sociale, oltre che nei riguardi religiosi, anche sui rapporti fra capitale e lavoro, sulla lotta di classe, sul compito delle corporazioni o dei sindacati, sui doveri dello Stato. La lotta ingaggiata allora fra cattolici o meglio cristiani (giacché vi parteciparono coi cattolici in qualche misura anche i protestanti) e i socialisti riempie coi suoi episodi formidabili tutto il resto del secolo decimonono. I cattolici si batterono nel campo della dottrina, sviluppando la critica scientifica del marxismo in volumi e trattati che poi venivano tradotti o sfruttati letterariamente dai propri consenzienti in Francia, in Belgio, in Italia, in Spagna, a mano a mano che in quei paesi faceva breccia la dottrina socialista. In un tempo nel quale la gioventù universitaria era quasi tutta abbagliata dall’ideale socialista, la sola filosofia, la sola sociologia, la sola economia politica che si batteva efficacemente contro il marxismo fu la cattolica; ed ebbe, accanto ai tedeschi, tra i francesi e gli italiani, dei cultori validissimi. Fu questa dottrina che venne poi fissata da Leone XIII nelle sue encicliche e formulata nelle conferenze per gli studi sociali di Friburgo e volgarizzata nei congressi cattolici di tutti i paesi. Leggano i novatori, per sceglierne un esempio più vicino, il programma «dei cattolici di fronte al socialismo» deliberato nell’assemblea dell’«Unione per gli studi sociali» in Italia, tenuta in Milano nel gennaio del 1894 e poi affermino, se possono, d’aver scoperto dei principii nuovi e che i popolari, i quali socialmente parlando non sono che dei cristiano-sociali, hanno assunto le stesse posizioni dei socialisti. In essi, dopo fissati i concetti cristiani del lavoro, del capitale, della proprietà privata e richiesto, in debita misura, l’intervento dello Stato, il manifesto rileva che «la guarentigia più solida del ristauro è riposta nella ricostituzione di Unioni professionali (o corporazioni) nelle popolazioni civiche come nelle campagnole, dove in distinti grembi trovino solidarietà d’interessi e di affezioni i grandi e i piccoli per tutto ciò che tocca i fini comuni del viver civile, e dove in particolare rinvengano tutela e decoro le classi lavoratrici. Unioni professionali che pertanto non hanno uno scopo economico solamente, ma mirano nel solo risultato alla composizione organica della società, oggi polverizzata a un diffuso e guasto individualismo… Bisogna tener alto e fulgido innanzi a noi lo scopo supremo e finale cui miriamo, che è quello della ricostituzione dell’ordine sociale cristiano cattolico e di esso soltanto… Nulla noi dimandiamo al socialismo dottrinale … perché il socialismo è la negazione intrinseca del cristianesimo e il suo programma è l’antitesi del nostro. Il socialismo è ateo, e noi siamo religiosi; esso atterra la proprietà particolare, e noi vogliamo rinfrancarla e diffonderla; esso è distruttore, e noi vogliamo ricostruire l’ordine gerarchico, e per esso la libertà legittima, l’eguaglianza proporzionale, la solidarietà negli intenti finali del viver civile …». Pensieri che nel 1901 saranno riassunti dal congresso democraticocristiano di Milano, affermando che la lotta degl’interessi e delle classi nella produzione e nella vita pubblica è un fatto anormale e doloroso, accettando lo sciopero solo come mezzo anormale e transitorio e dichiarando di voler tender «a rimuovere la presente anarchia dei rapporti economici, mediante la costituzione e il riconoscimento legale della rappresentanza degl’interessi, l’organizzazione corporativa e la determinazione per legge dei mezzi di intesa e accordo fra le varie classi». E a siffatte direttive rimase fedele anche il partito popolare, sorto nel dopoguerra; e basta leggere le relazioni dei suoi congressi, i quali pur in mezzo ai fermenti rivoluzionari del ’19 e del ’20 riaffermano il diritto di proprietà contro il comunismo e lo spirito di solidarietà nazionale contro l’internazionalismo di Mosca. A controllare la continuità della direttiva cristiano sociale basterebbe l’appello del Consiglio nazionale del partito popolare pubblicato all’indomani dell’occupazione delle fabbriche, nel quale si parla ai lavoratori ben diverso linguaggio che quello dei bolscevichi. Né si vorrà dire che altra fosse la dottrina e altra la pratica. In tutte le nazioni cattoliche, specie dopo la Rerum Novarum, fu un rifiorire di sindacati, di cooperative, di leghe professionali. Se la Germania e con essa l’Europa non furono sommerse dal comunismo moscovita, lo si deve in gran parte ai sindacati cristiani che formarono contro la fiumana russa una diga insormontabile. Anche in Italia i cattolici furono per lungo tempo i soli a salvaguardare le popolazioni – specie nella campagna – dal socialismo, come nel famoso sciopero del luglio 1920 i ferrovieri furono i soli a resistere agli ordini di Mosca. Ma per lungo tempo essi trovarono nei governi e nella borghesia un’ostilità ostinata, mentre stampa, burocrazia e plutocrazia accarezzavano i socialisti, i quali, forti di questo consenso, attaccavano i cristiano sociali villaggio per villaggio, boicottavano i bianchi negli opifici e li bandivano dalle organizzazioni, gridando ai crumiri con un accanimento che i capi fascisti di oggi, venuti in gran parte dal socialismo, devono ancora ricordare. Né vale contro la storia di mezzo secolo e l’atteggiamento di milioni citare un episodio, più o meno esagerato, di Cremona. Cremona, non è l’Italia, si è detto a proposito di Farinacci e lo si può ripetere per Miglioli, il quale del resto chiuse la sua agitazione col famoso lodo Bianchi , che si fonda sulla collaborazione di classe ed ebbe approvazioni, fra l’altro, da S.E. Serpieri ora viceministro nel gabinetto Mussolini. Sovratutto è ridicolo liquidare la partita coi cattolico-sociali del Trentino citando Miglioli. Qui sono sorte centinaia d’istituzioni di credito, di consumo, di produzione sotto l’impulso dell’Azione Cattolica; qui queste associazioni furono quelle che impedirono ai socialisti di fare del Trentino una «gran macchia rossa», come avevano progettato; qui queste organizzazioni si devono allo spirito di solidarietà, all’onestà cristiana, all’amore del natio loco del nostro popolo; e l’Austria non c’entra, o c’entra, se mai, perché fu impedita per esse di tedeschizzare le masse rurali. Il Rossoni ha ricordato però, quasi fosse invenzione e merito solo del fascismo, che l’attuale gabinetto fissò la giornata di 8 ore e regolò il contratto di lavoro. Egli si è dimenticato però di aggiungere che Mussolini scelse per suo ministro del Lavoro un popolare, non ignorando che i pionieri della legislazione sociale, da Hitze in Germania a Gessmann in Austria e De Mun in Francia a Rutten in Belgio furono i cristiano-sociali e che i popolari in Italia, fra gli attacchi rivoluzionari dei rossi e l’indifferenza ostile dei liberali, furono il solo partito che insistette alla Camera per risolvere i problemi della distribuzione della ricchezza agraria e industriale. Detto questo per nostra legittima difesa e per avvertire che invano si vuole ridurre i nostri principii che discendono da sì esperimentata dottrina e la nostra opera che è legata all’elevazione morale e materiale del nostro popolo (da trenta anni in qua) da un miserabile episodio di sfruttamento politico-elettorale, sul quale basti lanciare le ire degli ex socialisti, convertiti al fascismo, o lo sfavore delle autorità governative, per decretarne la fine, noi non imiteremo gli avversari nel negare un’equa valutazione al loro movimento. Sarebbe facile ricordare come e perché certi sindacati sorsero, come e perché le masse socialiste, che si vorrebbero convertite, se ne stiano mute in disparte e sarebbe agevole porre quesiti imbarazzanti intorno alla soluzione che il sindacalismo fascista propone alla questione sociale. Preferiamo invece ammettere al fascismo il diritto di dare la prova delle sue capacità sociali e l’obbligo per i non fascisti di attendere per un certo periodo come l’esperimento in atto si svolga: come cioè in un periodo di libere competizioni e di normali rapporti, quando saremo usciti dalla depressione economica che paralizza ogni forza sociale, il problema della organizzazione del lavoro e del capitale verrà risolto. Riconosciamo frattanto che la predicazione della solidarietà nazionale, del lavoro disciplinato, della costituzione ordinata della società, rappresentano, in confronto della passata anarchia, un progresso notevole. Ma le frasi che il Rossoni (come, peggio di lui, tanti altri propagandisti in altre provincie) ha dedicato ai rapporti fra religione, gli affari e la politica ci risuonano come un’eco del passato. La religione e gli affari sono due cose diverse: banale verità! Cristo si onora in chiesa, ma non si conia sulle palanche: è ciò che accade. Ma se si vuol dire che i problemi sociali ed economici si debbano e si possano risolvere senza far ricorso ai valori dello spirito e sovratutto all’ispirazione del cristianesimo, eccoci tornati al medesimo errore che i socialisti diffondevano, predicando che la «religione è cosa privata», eccoci tornati ai tempi, in cui i capoccia socialisti, con una citazione di s. Paolo e con esplicita professione di rispetto ai sentimenti religiosi, inauguravano anche nel nostro Trentino la divulgazione del marxismo. Gli applausi che Rossoni riscosse, a questo punto, a Rovereto e a Trento ci ricordano gli applausi, largiti al Vilpian, a Piscel o Costanzi . Noi siamo oggi come allora del parere che il problema non si risolve considerando il lavoratore come una macchina (ed era il pensiero degli economisti liberali) o come cittadino semplicemente (ed era il pensiero dei socialisti) né come figlio della stessa nazione (e sembra il pensiero dei fascisti), ma come persona umana e cristiana nella pienezza della sua dignità di libero figlio di Dio. 