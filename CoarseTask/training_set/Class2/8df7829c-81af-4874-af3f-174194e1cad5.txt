È noto come in questi giorni, specialmente per l’opposizione popolare al progetto Acerbo di riforma elettorale, la stampa fascista e filofascista abbia intensificati gli sforzi – non riusciti prima e dopo il congresso di Torino – per costringere i popolari a mettere in disparte Don Luigi Sturzo . È ugualmente noto come, alla precisa invocazione (stavamo per dire: intimazione) del «Giornale d’Italia» perché il Vaticano intervenisse a sconfessare l’opera di D. Sturzo, l’«Osservatore Romano» rispondeva con un breve comunicato che ribadiva l’estraneità e la superiorità della S. Sede ai partiti politici e alle loro questioni. A questo comunicato, son seguiti altri attacchi al nostro segretario politico e altre più esplicite intimazioni alla S. Sede, specie da parte dell’«Idea Nazionale», attacchi e intimazioni cui ha risposto sabato mons. Pucci in un articolo del «Corriere d’Italia». In sostanza, la stampa fascista e filofascista, che tante volte ha ingiustamente rimproverato al Partito popolare di essere confessionale e di attingere le ispirazioni della sua condotta politica direttamente al Vaticano, e ha falsamente e irrispettosamente tacciata la S. Sede di ingerenze politiche, è proprio quella che oggi vorrebbe l’intervento vaticano per la eliminazione di D. Luigi Sturzo e per costringere i popolari a una supina arrendevolezza verso il nuovo progetto elettorale. Su tali questioni, il «Corriere della Sera» ha intervistato l’altro giorno l’on. Degasperi. Riproduciamo l’intervista: L’on. Degasperi ha anzitutto smentito recisamente che i rappresentanti del Gruppo popolare e della Direzione si siano recati dal cardinale segretario di stato a chiedere consigli e direttive circa la politica del partito, sull’opportunità del Congresso di Torino, o sulla permanenza del prof. Sturzo al suo posto. Ha detto poi: «D’altro canto posso assicurare che di tal materia il Vaticano si è dimostrato sempre riservatissimo, né, da che faccio parte della Direzione del partito, ricordo un solo episodio il quale autorizzi a ritenere che la suprema autorità ecclesiastica abbia voluto menomare la nostra autonomia politica. La campagna, del resto, che si fa in questi giorni non è nuova. Ricorda la caduta del Ministero Nitti? I popolari avevano deliberato al Congresso di Napoli di passare all’opposizione. Immediatamente incominciò allora una campagna della stampa per dimostrare che il Vaticano voleva Nitti: ma i popolari non mutarono atteggiamento e votarono contro. Il clamore si ripetè al tempo del cosiddetto veto contro Giolitti ed ella ricorda che l’Osservatore Romano intervenne con una dichiarazione a tagliar corto a tutte le dicerie che si mettevano in circolazione. E come potrebbe essere altrimenti? Non si accorgono i nostri oppositori che sarebbe condannare i cattolici italiani ad uno stato di minorità in confronto di quelli delle altre nazioni? Ma, si dice, il vostro capo è un sacerdote! Ma forse che il capo dei cristiano-sociali austriaci non è mons. Seipel, attualmente presidente del Consiglio? Forse che i cattolici cechi non hanno un ministro nella persona di mons. Sramek? E Noulens in Olanda, Brauns in Germania, Wetterle, Lemire, Müller ed altri in Francia, Korosec, capo degli autonomisti sloveni, a Belgrado, non sono forse sacerdoti? Che dire poi dell’Irlanda, della Polonia, della Spagna e infine dell’America Latina, ove abbiamo persino un vescovo presidente di repubblica? È certo, in tesi generale, opinione discutibile che sia opportuno, o meno, che il segretario politico di un partito sia un sacerdote, ma è fuori discussione che oggi, allo stato delle cose, il ritiro di don Sturzo, se non fosse causato da ragioni interne ed organizzative del partito, avrebbe immediatamente due effetti nazionalmente dannosi: l’uno di far tornare i cattolici italiani ad uno stato di minorità politica in confronto di quelli delle altre nazioni; il secondo, di valorizzare l’opinione che la Santa Sede intervenga direttamente nella vita politica italiana, dimodoché qualsiasi Governo si crederebbe autorizzato a farsi valere attraverso gli interessi religiosi». Abbiamo allora chiesto all’on. Degasperi quali effetti potrebbe avere la polemica odierna sulla situazione parlamentare, ed egli ci ha risposto: «Nessuno. Il gruppo ha maturato il suo atteggiamento attraverso una lunga discussione. Sappiamo che la nostra responsabilità è grave e non ce la siamo assunta a cuor leggero, ma ce l’assumiamo intera. Abbiamo sostenuto il Governo di Mussolini fin dalla marcia su Roma. Crediamo anche oggi che sia l’unico Governo possibile, e non ci sogniamo nemmeno di volergli sbarrare la via con labili barricate parlamentari: abbiamo anche fatto ogni sforzo, nonostante la nostra fede proporzionalista, per avvicinarci alla tesi governativa. Sventuratamente, la riforma come uscirà oramai dalla Commissione è assolutamente indigeribile. Speriamo che la Camera voglia modificarla. Se ciò, nonostante ogni nostro sforzo, non avvenisse, poi voteremmo compatti secondo la nostra convinzione politica, persuasi di agire nell’interesse del Paese». 