Il nostro viaggio in Germania fu un viaggio di studio, riguardante più gli uomini che le cose, più lo spirito animatore delle istituzioni che le istituzioni stesse. Dire che siamo partiti «alla scoperta della Germania» come ha scritto qualche malevolo collega della stampa, è attribuirci un’ingenuità che non abbiamo a supporre in noi, un’ignoranza dei dati di fatto che non occorre smentire . La nostra indagine Ma della nuova Germania non basta conoscere il testo della costituzione di Weimar e seguire, sia pure colla massima attenzione, i dibattiti della stampa del Parlamento e delle Diete. Bisogna vedere dappresso come funzioni il meccanismo del Reich e degli stati, ancora semifederati e pur semicentralizzati, udire dalla viva voce dei reggitori quali siano i risultati di questo periodo di trasformazione, controllare da vicino la dinamica politico-sociale delle istituzioni e degli spiriti. C’interessava sopratutto di constatare a quale punto fosse arrivata entro il partito a noi affine, quello del vecchio Centro , la collaborazione alla ricostruzione postrivoluzionaria e da qual punto incominciasse invece l’adattamento più o meno volontario. Infine quali esperienze avevano raccolte i nostri amici nel periodo rivoluzionario e quali ammaestramenti ne potevamo dedurre noi stessi. Qual’è la parte nuova, che dopo il cozzo della rivoluzione, i rappresentanti politici dei cattolici tedeschi riconoscono ormai come acquisita? Solo dopo queste pregiudiziali era logico passare ad una domanda, che altrimenti non avrebbe potuto avere che una risposta formale: Esiste nella mentalità della Germania nuova, e in quale misura, un elemento universalistico il quale renda attuabile e desiderabile quell’intesa internazionale popolare che il Partito popolare italiano cerca di raggiungere? Il campo dell’indagine Ecco le questioni che noi abbiamo poste e dibattute in vivo contraddittorio a Monaco in una riunione coi capi del Partito popolare bavarese, e cogli uomini direttivi del movimento cattolico, quali Speck , ex ministro delle Finanze, i deputati Scharnagl e Walterbach , gli organizzatori Pfeiffer, Brehm e Slittenbauer, i letterati Grauert , presidente della Görres e Carlo Muth , direttore dell’Hochland e in fine le direttrici del movimento femminile, sociale e politico, comprese le deputatesse al Reichstag e al Landtag; a Ratisbona in un incontro col noto capo dei contadini Dr. Heim e con i suoi collaboratori, a Berlino in conversazione col cancelliere Wirth , col ministro Giesberts , e in un’ampia discussione nella sede del ministero prussiano col presidente Stegerwald , circondato dai rappresentanti di parecchi ministeri e dai direttori di tutti i sindacati cristiani, a Berlino, ancora in due altre sedute, convocata l’una nella sede della Charitas, l’altra al Segretariato del Centro, sotto la presidenza del vecchio Spahn ; a Duisburg in un incontro col ministro del lavoro Brauns , a Essen nella sede delle cooperative operaie e in un comizio di 400 delegati dei sindacati dei minatori e dei metallurgici; a München-Gladbach, sede famosa del Volksverein , in un colloquio con Pieper e coi suoi collaboratori, infine a Colonia discutendo con Bachem e i suoi amici, cogli organizzatori dei contadini, coi rappresentanti politici e amministrativi della Renania, coi redattori della Kölnische Volkszeitung e coi direttori della confederazione generale dei sindacati. Presso tutti questi uomini abbiamo fatto un lavoro d’indagine insistente, fino talvolta ad apparire importuni; e sono questi i colloqui sui quali si basano i risultati della nostra inchiesta. In margine, accanto al filone centrale della nostra esplorazione, conversando col Nunzio e con illustri rappresentanti dell’episcopato, quali l’arcivescovo di Monaco e di Colonia e il vescovo di Ratisbona, con capi socialisti, come il Breitscheid , duce degl’indipendenti, coi diplomatici italiani a Berlino e a Colmar, con gli uomini più rappresentativi dell’industria, quali i direttori della Siemens a Berlino, Augusto Thiessen e i suoi ingegneri a Duisburg, i direttori di Krupp a Essen, o discutendo coi governatori locali della Renania e dei territori occupati, e col conte Lerchenfeld , chiamato poi durante il nostro viaggio, a presiedere il ministero bavarese, abbiamo avuto campo di raccogliere impressioni non fuggevoli sullo stato delle questioni ecclesiastiche e religiose dopo la rivoluzione, sulla situazione finanziaria, economica ed agricola in rapporto alle sanzioni, sugli effetti e sul valore dell’occupazione renana. Ma lasciando ad altro momento o ad altri compagni di viaggio più competenti di me, di valorizzare per il pubblico o per il partito tali informazioni su di un terreno che, in rapporto allo scopo della nostra inchiesta, deve apparire secondario, tenterò brevemente di dare qui quelle che mi sembrano le conclusioni definitive della nostra indagine principale. IL PENSIERO SOCIALE DEI CATTOLICI TEDESCHI DOPO LA GUERRA Stegerwald ci diceva che proprio in questi giorni i sindacati cristiani stavano rivedendo il loro programma e tentando di formulare in una sintesi chiara e precisa i punti di contatto e di differenza coi socialisti innanzi ai problemi sollevati dalla rivoluzione. In attesa di quest’esposizione dottrinale che riuscirà senza dubbio oltremodo interessante, mi pare che il pensiero sociale dei cattolici tedeschi possa venire dedotto dall’atteggiamento da loro assunto rispetto al problema della socializzazione, dei consigli d’azienda e del parlamento economico. Un fatto è anzitutto interessante: ministro del Lavoro nel gabinetto di coalizione è un deputato del Centro, il Brauns, un sacerdote della scuola di München-Gladbach. È avvenuto dunque che nel momento in cui la politica sociale della Germania si volse, sotto pressione dei socialisti, verso sinistra, il ministero del lavoro potesse essere tenuto da un deputato cattolico, il quale si trovava per l’opera sua e per la sua dottrina tanto a sinistra da poter rappresentare ed attuare un programma di riforme, propugnato anche dai socialisti maggioritari e tollerato dagl’indipendenti. I consigli d’azienda Brauns è uno degli autori della legge sui consigli d’azienda. La legge fondamentale votata dalla assemblea nazionale prevede la costituzione dei consigli locali, distrettuali, regionali e di un consiglio centrale, chiamato anche parlamento economico. Accanto a questi erano previsti i consigli d’azienda. Ma la legge fondamentale enuncia solo i principi, rimettendosi a leggi speciali che avrebbero dovuto poi definire in concreto l’organismo e le sue funzioni. La legge sui consigli distrettuali e regionali è ancora in elaborazione. Non esiste finora che un consiglio economico centrale, i cui membri sono dalle organizzazioni proposti alla nomina da parte di una commissione parlamentare. Questo parlamento economico provvisorio ha solo poteri consultivi. Il Reichstag ha invece votata la legge speciale per la costituzione dei consigli d’azienda. Se n’è scritto molto ai tempi del progetto Giolitti, e quindi ne suppongo noti i termini principali. In ogni azienda con almeno 20 operai si elegge col sistema proporzionale il consiglio d’azienda che per 20 fino a 50 operai è composto di 3 membri, di 5 per 50 fino a 100, di 6 per 100 fino a 200 e così via fino a un numero massimo di 30. Gli scopi sociali dei consigli li fanno assomigliare alle nostre commissioni interne o ai comitati operai ch’esistevano in Germania anche prima della guerra e che in ogni caso preesistevano alla rivoluzione, giacché erano stati obbligatoriamente introdotti dalla legge Hindenburg sul lavoro di guerra (Hilfsdienstgesetz). Ma gli scopi economici sono nuovi. L’art. 66 della legge dice in generale che è compito dei consigli di aiutare i direttori dell’azienda ad aumentare la produttività dell’impresa, a cooperare all’introduzione di nuovi metodi di lavoro e a comporre conflitti, ma l’art. 70 stabilisce che nelle imprese dove esista un consiglio di sorveglianza (Consiglio d’amministrazione) abbiano seggio e voto uno o due membri del consiglio d’azienda. Inoltre l’art. 72 prescrive che aziende con più di 300 operai debbano, cominciando col 1° gennaio 1921, presentare ai consigli i bilanci d’esercizio e il conto profitti e perdite. Furono questi due articoli i più contrastati della legge. Brauns e i suoi amici diedero il tracollo in favore dell’accettazione. Non avete avuto scrupoli, abbiamo chiesto? Certamente, ci hanno risposto. Le difficoltà che vi vanno congiunte, non ci sono sfuggite. Bisogna che gli operai imparino a collaborare coi direttori. Imparare a nuotare È difficile, ma se non ci si getta in acqua, non s’impara a nuotare. Nessuno ha saputo però dirci i risultati dell’esperimento. Per una ragione molto semplice: non è ancora fatto. Gli art. 70 e 72 prevedono infatti che il regolamento per l’attuazione di tali principi verrà fissato in apposite leggi. Queste apposite leggi sono pronte nei disegni di Brauns che le ha fatte passare nel parlamento economico, ma che arriveranno al Reichstag appena quest’autunno. Cosicché i consigli d’azienda finora sono commissioni interne che gl’industriali trovano spesso utili e tollerabili sempre. Ma degli art. 70 e 72 essi si preoccupano assai, quantunque finora nei consigli gli operai abbiano eletti elementi temperati e quantunque il timore del peggio, di un ritorno cioè dei consigli comunisti, i quali portarono durante i disordini rivoluzionari l’anarchia nelle fabbriche, dissuada i direttori e i proprietari dall’opporre una resistenza risoluta. Brauns e i suoi amici sono invece ottimisti. Buttarsi in acqua per imparare a nuotare è l’espressione più comune della visione ottimista. Strano invece che non ci tengano affatto al partecipazionismo. Quando nella riunione presso Stegerwald abbiamo esposto in tal riguardo il nostro programma, il giornale di Stegerwald ne riferiva il giorno dopo come di una novità interessante! Bisogna avvertire però che la vita industriale germanica, al di fuori della legislazione dei consigli offre delle esperienze notevoli per la possibilità di cooperazione fra lavoratori e industriali. Le comunanze di lavoro (Arbeitsgemeinschaft) sorte liberamente in certi rami dell’industria e che hanno già trasformato la monarchia assoluta di qualche impresa in monarchia costituzionale, la lega economica siderurgica (Eisenwirtschaftsbund) composta per metà di operai e per metà degli industriali, la quale stabilisce il prezzo dei prodotti, il sindacato del carbone, ove risiedono anche fiduciari dei minatori, il consiglio d’esportazione presso il ministero degli Esteri, nel quale gli operai occupano la metà dei seggi, sono esperimenti riusciti di un collaborazionismo che i nostri amici ritengono destinato alla vittoria. La socializzazione Per questo accettano in via di massima anche la socializzazione. Essi hanno votato non solo l’articolo fondamentale della costituzione che riconosce allo Stato il diritto di socializzare, verso rifusione dell’equo prezzo, quelle imprese «che sono mature all’economia associata», ma anche le uniche due leggi speciali che si son fatte per lo smercio (non la produzione) del carbone e del potassio. Le industrie monopolistiche devono passare alla comunità; allo Stato si preferisce il Comune, al Comune il consorzio cooperativo dei lavoratori. La proprietà è legittima solo in rapporto alla sua funzione sociale. La «meccanizzazione» centralistica dell’economia socialista viene respinta e vi viene invece sostituita la ricostituzione organica dei fattori della produzione. Al socialismo si oppone il solidarismo, parola già coniata dal Pesch , ma che in Germania nel dopoguerra, diventerà di moda. Per i solidaristi la socializzazione non è che «la continuazione della vecchia politica sociale del Centro con altri mezzi». Il solidarismo Si noti come in questo concetto solidaristico si sia trovato modo di far entrare anche il sentimento nazionale. La proprietà privata in senso assoluto è voluta dal diritto romano; il diritto cristiano-germanico tende invece al compromesso fra proprietà personale e bene pubblico. Quando è scoppiata la rivoluzione, i solidaristi hanno detto: socializzazione, sta bene, ma non secondo il concetto dei bolscevichi stranieri, ma risalendo alle nostre tradizioni germaniche. Perciò l’organo politico dei sindacati cristiani, fondato da Stegerwald nel momento in cui essi vanno al potere, si chiamerà «Der Deutsche». Molto strano è parso a noi che tali concetti non si siano fatti valere anche nell’agricoltura. Le leggi agrarie della nuova Germania non sono che leggi per la parcellazione e la colonizzazione interna, a lunga scadenza. Il lodo di Cremona, ricordato in una delle nostre discussioni, ha destato la più grande curiosità. A tale assenza contribuirono due condizioni di fatto: la prima che il grande possesso si trova in buona parte nelle regioni protestanti, la seconda che in Germania la fame della terra non esiste, mentre è grande invece la mancanza di mano d’opera, giacché i tedeschi preferiscono le industrie e lasciano l’agricoltura in mano ai braccianti polacchi o ruteni che vi emigrano per la stagione. Ma ciononostante, la questione agraria rimane un punto debole per i nostri amici. L’organizzazione sindacale socialista minaccia su tale terreno di sopraffare completamente quella cristiana, la quale ha bensì fortissime leghe di contadini, ma queste sono leghe di piccoli proprietari, non organizzazioni sindacali di braccianti. Alcide Degasperi. 