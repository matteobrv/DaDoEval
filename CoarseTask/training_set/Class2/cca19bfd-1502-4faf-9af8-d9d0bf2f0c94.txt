Finalmente anche gli altri partiti si mettono sulla nostra strada, riconoscendo implicitamente la bontà del nostro programma e dei nostri concreti atteggiamenti in ordine ai problemi più vitali e indilazionabili della vita sociale e politica contemporanea. Una eloquente prova ne ha dato il governo dell’on. Mussolini. Oggi il Giornale d’Italia dice: decentriamo, riduciamo le forze statali accentratrici e inizia in proposito una apposita campagna. Ma ieri, avantieri, quando queste cose le dicevamo noi (e le abbiamo dette per primi e soli) era il Giornale d’Italia, erano gli altri giornali liberali, democratici, nazionalisti, che sorridevano, con olimpica indifferenza (sino alla derisione), ai nostri propositi, come se si trattasse di cosa trascurabile o di nessun momento. Se vi è stato problema che il Partito popolare italiano abbia tenuto presente e vigorosamente agitato nella coscienza nazionale sin dalla sua nascita, sino dai primi suoi giorni, è stato precisamente il problema burocratico e amministrativo, non inteso in un senso empirico e formale, ma in senso organico e sostanziale, in tutta la sua ampiezza e complessità. Nel capitolo VI del nostro programma, il problema è tratteggiato in sintesi efficace ed impostato sulla vera sua base e cioè libertà ed autonomia degli enti pubblici e locali. Riconoscimento delle funzioni proprie del Comune, della Provincia e della Regione in relazione alle tradizioni della nazione e alle necessità di sviluppo della vita locale. Riforma della burocrazia. Largo decentramento amministrativo ottenuto anche a mezzo della collaborazione degli organismi industriali, agricoli e commerciali del capitale e del lavoro. Nello stesso appello ai liberi e forti del 18 gennaio 1919 – il primo appello del Partito popolare italiano al paese – uno dei motivi che risuonano con maggiore insistenza è precisamente quello contro lo Stato accentratore, tendente a limitare e regolare ogni potere organico e ogni attività civica e individuale; è l’affermazione di uno Stato veramente popolare che riconosca i limiti della sua attività, che rispetti i nuclei e gli organismi naturali – la famiglia, le classi, i comuni –, che rispetti la personalità individuale e incoraggi le iniziative private. E qualche mese prima che sorgesse il nostro partito, nel discorso che Luigi Sturzo tenne a Milano nel novembre del 1918 , e che è lo squillo precorritore del Partito popolare, il disquilibrio tra il vincolo statale e la libertà individuale è rilevato in una forma esauriente, e trova la sua ragione d’essere nella concezione statale assoluta e panteista, in una specie di inversione assurda dei termini e per cui, mentre il vincolo sociale deve servire alla elevazione personale di ciascun associato, nella concezione statale liberale, lo Stato diviene come fine ultimo di ogni attività degli associati, legge a se stesso, principio di ogni altra ragione collettiva. La centralizzazione statale, la burocratizzazione della vita nazionale – diceva allora don Sturzo – si ripercuote in tutti i campi della attività sociale ed è divenuta l’assurdo sperimentale, opprimente fenomeno della vita politica moderna. Fenomeno aggravato dalla tendenza socialista mirante ad un’organizzazione di un socialismo di Stato – concludeva don Sturzo – si riduce a forme di tirannie di partiti o di organismi extra-statali, operanti all’ombra propizia della burocrazia, che pervade le fibre del corpo sociale come un bacillo che attenua le forze e toglie le energie libere e operanti. Concetti, codesti, che il nostro amico ha sempre sostenuti, poi, col prosieguo della vita del partito, nei congressi, nelle adunanze degli organi del partito stesso, in articoli, in interviste, nei discorsi elettorati, nei manifesti al paese, in varie e molteplici occasioni dalla conferenza tenuta a Firenze nel gennaio 1922 , nella quale la crisi delle classi dirigenti veniva lumeggiata principalmente, o quasi, sotto l’aspetto della invadenza della casta burocratica in ogni ramo della vita nazionale, sino alla sostituzione del Parlamento. Ma non basta. Il nostro partito agitò il problema non soltanto con i discorsi e con gli scritti, ma lo faceva maturare nella vita politica del nostro paese, portandolo davanti alla ribalta parlamentare. Saremmo imbarazzati nella scelta se dovessimo ricordare tutti gli atti, disegni e proposte preparati dalla direzione e segreteria politica del partito e dal gruppo parlamentare popolare sulla importante e vessata questione. Ricorderemo soltanto che il Partito popolare si è sempre opposto a tutti i provvedimenti emanati sulla questione burocratica, sino al punto di essere ingiustamente tacciato di infedeltà ai ministeri, dei quali faceva parte (vedi «Giornale d’Italia», «Corriere della Sera», ecc.), appunto perché tali provvedimenti lasciavano inalterata la struttura centralizzata, ipertrofica e ingombrante della pubblica amministrazione. E mentre gli avversari tacevano o indulgevano al malo andazzo perpetuantesi, i nostri amici erano gli unici – o quasi – che nel governo, nella Camera, nelle commissioni parlamentari, nelle commissioni ufficiali e ministeriali sulla riforma della burocrazia, sostenevano il decentramento amministrativo e la riduzione organica e razionale dei pubblici servizi. Sin dal giugno 1921, il gruppo popolare aveva presentato al governo e alla Camera, un progetto organico di riforma (dopo la grave agitazione degli impiegati pubblici culminante sino allo sciopero) premendo ed insistendo vigorosamente perché la riforma fosse tradotta in atto. Nel giugno del 1922, la direzione del partito prospettava al gruppo parlamentare e al governo una serie di riforme radicali e concrete, così formulate: 1. Abolizione degli enti statali, che ne usurpano le funzioni, o che d’altra parte esercitano funzioni di pura iniziativa privata, creando privilegi insopportabili, parassitismi impiegatizi e con caratteristiche antieconomiche o senza responsabilità amministrative e politiche (esame degli enti: Unione edilizia, Enit, Consorzio zolfifero, Camera agrumaria, Istituto nazionale della cooperazione, enti portuali e simili). 2. Abolizione dei monopoli industriali come quello dell’assicurazione sulla vita e ritorno alle responsabilità dirette del ministero, di commissioni o giunte autonome create per i servizi di assicurazione e contro la disoccupazione. 3. Abolizione dell’autonomia del Commissariato di emigrazione e dipendenza dal ministero degli Esteri o del Lavoro. 4. Abolizione del ministero delle Colonie e passaggio del servizio agli Esteri con una speciale direzione generale. 5. Abolizione dell’autonomia delle ferrovie, del ministero delle Poste, del sottosegretariato della Marina mercantile e creazione del ministero delle Comunicazioni aeree. 6. Riunione del ministero dell’Industria e commercio con quello dell’Agricoltura; e passaggio al ministero dei LL.PP. delle divisioni dell’irrigazione, bacini montani e bonificamento agrario, in unica direzione con le bonifiche e i servizi idraulici. 7. Riunione del ministero del Tesoro con quello delle Finanze. 8. Riunione dei ministeri di Guerra e Marina in unico della Difesa nazionale. 9. Abolizione del ministero delle Terre liberate appena il compito vada a esaurirsi. 10. Riduzione delle intendenze di finanza, soppressione delle sottoprefetture, soppressione degli economati dei benefici vacanti. 11. Soppressione dei sottosegretari di Stato e creazione delle direzioni generali centrali per ogni ministero, meno quello dell’Interno, Esteri, Finanza, e Difesa nazionale. Egli è che quando una idea è buona, non v’ha forza di avversari o volgere di eventi che possa farla naufragare e farla cadere nella dimenticanza. Un giorno o l’altro dovrà trionfare o per lo meno diventare di comune acquisizione. Ed aveva ragione Antonio Anile , in una recente intervista al Giornale d’Italia, che ogni qual volta i partiti avversari voglian porsi sulla via di una seria e sana ricostruzione nazionale, devono inevitabilmente avvicinarsi al Partito popolare italiano, accettarne il programma e i principi teorici e pratici. 