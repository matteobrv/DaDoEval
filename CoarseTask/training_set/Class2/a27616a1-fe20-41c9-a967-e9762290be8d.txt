Spettacolo magnifico, travolgente. Di fronte al pericolo che, all’ultimo momento, l’unità nazionale potesse rimanere incompiuta, di fronte alla minaccia che la pace italiana, dovesse significare la svalutazione dei sacrifici immensi fieramente sopportati e un’offesa atroce alla giustizia, tutta Italia s’è levata in piedi, unanime, a protestare, ad affermare, a volere. Non esistono partiti, non vi sono più divisioni politiche, non esistono più né imperialisti né rinunciatari. La gravità solenne dell’ora storica, la trepida consapevolezza che nel viluppo di questa crisi impreveduta e terribile si fucina forse uno stampo nuovo per foggiare i prossimi destini d’Italia, ha imposto un freno spontaneo a tutti gli eccessi, ha riunito e fuso le aspirazioni diverse nella unanimità fremente di una aspirazione sola. Tutti gli italiani, senza riserve, senza eccezioni, hanno trasfuso il sangue vivo dei loro cuori nel gran cuore d’Italia, che sa l’ardore del sacrificio pur ieri compiuto ed hanno manifestato il loro proposito entusiastico di fede e di grandezza. Ed ora, pronunciato il suo volere, l’Italia aspetta. Aspetta che il senno ed il cuore dei suoi deputati e dei suoi senatori trovino alle sue aspirazioni di giustizia o di patriottismo, la giusta formola politica, la risoluzione giuridica migliore. Aspetta che l’unanimità magnifica della nazione si rispecchi, e si completi nella unanimità del voto e del pensiero dei suoi rappresentanti politici. Tutto il mondo fissa ora gli sguardi sul Parlamento nazionale. Da Parigi e da Londra, donde con le melliflue parole si muovono pure gli intrighi e le invidie ai danni nostri, si studiano con ansia interessata gli atteggiamenti della Camera e dei partiti: ogni incrinatura della compagine ideale sarebbe rilevata con gioia come un segno di discordia e lusinga di cedevolezza indegna. Noi che nell’epoca triste del dominio straniero abbiamo conosciuto quanta acre gioia dessero al nemico le divisioni e le intemperanze della rappresentanza nazionale nei momenti fatali, noi che perciò abbiamo spesso deplorato nel segreto del nostro cuore che una più sicura padronanza di sé e della propria libertà non animasse, allora, laggiù partiti e persone, noi guardiamo adesso al Parlamento di Roma con fiducia e con trepidazione insieme: e ci auguriamo che, a coronare la volontà entusiastica di tutti gli italiani, a consacrarne con la formola solenne del potere legislativo, la giustizia e la grandezza esso pronuncerà la parola giusta che sarà degna di lui stesso e dell’Italia. 