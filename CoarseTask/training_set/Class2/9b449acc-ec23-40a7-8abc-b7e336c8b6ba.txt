Nell’«Internazionale» di ieri leggiamo il seguente bollettino di guerra: «Occupazione di cantieri nel Basso Sarca. In esecuzione dell’ordine del giorno votato all’assemblea di mercoledì a Trento i disoccupati di questa zona e organizzati alla C. d. L. passarono all’occupazione dei lavori. La direzione dei lavori esercitata fin qui dal Genio civile venne assunta dalle cooperative che stanno sulla lotta di classe. I lavori occupati sono: Arco: Piazza 3 novembre, Piazzale Pomar, Arginazione Sarca. Riva: lavori di Tenno, lavori della strada Biacesa-Pregasina. Nessun incidente». Chiaro, conciso e menzognero come un comunicato dello stato maggiore di Trotzsky. «Passarono all’occupazione dei lavori»: principio dell’offensiva. «La direzione venne assunta ecc.»: vittoria senza colpo ferire. La linea raggiunta nella rapida e trionfale avanzata passa per le arginazioni del Sarca, che sono ancora da iniziare, attraversa una piazza ed un piazzale di Arco e va a finire nei lavori ancora da farsi della strada di Tenno. Il capo di stato maggiore bolscevico deve aver avuto però l’impressione che la conquista non era ancora ben definita, perché per illustrarla meglio, vi pose a titolo: occupazione dei cantieri… Ma, insomma, che diavolo è avvenuto nella ridente conca archese? È scoppiata davvero la guerra civile e lo «stato borghese» ha capitolato senza difendersi? Il tono deciso del primo bollettino di guerra legittimava ogni nostra curiosità. Ed ecco secondo le più sicure informazioni, giunteci fino a ieri sera, a che cosa si ridusse la battaglia. Anzitutto non venne occupato nessun cantiere. I cantieri contengono macchine, utensili e, per lo più, larghe scorte di materiali, legno, ferro, laterizi; rappresentano quindi valori di milioni. La presa di possesso di questi sarebbe stata un’occupazione a la «Fiat» di Torino. I cantieri dunque niente; è vero solo che i socialisti avevano fatta manifesta propaganda per questa «occupazione», e quando nei comizi e negli o.d.g. si minacciava di passare «ai fatti» si pensava proprio a simili imprese. Ma quando seppero che lo Stato avrebbe difeso la propria roba, se occorresse anche colle baionette, allora l’impresa dei cantieri si fermò nel titolo del bollettino: sotto, viceversa, si annunziò che vennero «occupati» i lavori. Occupare i lavori, che cosa vuol dire? Sui ruderi di due case abbattute in Arco (piazza e piazzale) comparvero per breve tempo e poi disparvero due bandiere rosse; così fu lungo il Sarca sul ghiaieto, ove dovrebbero farsi quegli argini, la cui costruzione è ancora una posta del bilancio dietale; così venne piantata una bandiera sulla traccia probabile della strada di Tenno, per iniziare la quale strada l’ufficio edile della provincia aveva già da parecchio tempo disposto che al primo del mese venturo un ingegnere provinciale aprisse in Riva uno studio, per i lavori preliminari di picchettazione. Ma che cosa significa questa bandiera rossa issata sulle rovine o piantata sul terreno ove devono eseguirsi dei lavori edili? Se è una dimostrazione contro la disoccupazione ed una manifestazione perché il governo metta a disposizione i fondi onde eseguire i lavori progettati, ebbene essa rimane nei limiti di quelle dimostrazioni più o meno serie più o meno efficaci del partito socialista, che si possono discutere. Ma è chiaro che gli agitatori rossi tenterebbero di dare all’inalberamento della bandiera un significato, diremo, militarista. Essi vogliono prendere possesso del lavoro, conquistarne la direzione e l’esecuzione; sostituire la trattativa, l’appalto o la libera ed individuale assunzione degli operai coll’imposizione di una data società o di un dato gruppo. Essi stampano già nel loro bollettino di guerra che le cooperative «che stanno sulla lotta di classe» hanno assunto la direzione dei lavori e fanno balenare innanzi alla fantasia dei disoccupati il magico trionfo di un partito che, colla minaccia della violenza, improvvisa un lavoro e si accaparra dallo Stato i milioni per eseguirlo. Ora è necessario che il Governo non si presti in nessun modo ad accreditare un tale significato delle «occupazioni». Se le cooperative di lavoro o gruppi comunque di lavoratori possono credere che per accaparrarsi un edificio da costruire o un’opera edilizia da eseguire, basti prendere possesso delle rovine o dell’area di fabbrica, piantandovi una bandiera allora l’assegnazione dei lavori abbandona ogni via tracciata fin qui dalla legge e dal diritto comune, e siamo al «chi piglia, piglia», colla prospettiva che i meno scrupolosi e i più violenti avranno ragione. Eh, no; qua non bisogna lasciar sorgere equivoci, anche se questi possano giovare alle speculazioni politiche dei comunisti. L’assegnazione di una casa da costruire deve dipendere dal consenso del proprietario e da chi anticipa i danari e in quanto si tratti di opere pubbliche o dell’azione-ricovero, i lavori devono venir ripartiti con equità alle cooperative o assegnati in appalto secondo i criteri comuni. Giustizia ed eguaglianza per tutti. La bandiera rossa non ha da essere un privilegio per nessuno, come non lo pretende la bandiera bianca. Due diritti di prelazione esistono solo, e sono quello legale della preferenza a società cooperative in confronto di imprese private e quello naturale della preferenza che nelle misure per combattere la disoccupazione deve darsi agli operai della nostra regione. Non è giusto che operai accorsi qui da più o meno lontane provincie debbano rimaner qui a tutti i costi, anche quando vi sono migliaia di lavoratori trentini che non hanno lavoro. Se ce n’è per tutti, tanto meglio; ma quando i lavori debbano venir ridotti, com’è inevitabile nell’inverno o a mano a mano che la zona di ricostruzione si restringe, è logico e naturale che i primi chiamati a lavorare in casa propria devono essere i trentini. O dovranno, per recare un esempio, i forti e provetti lavoratori dell’Altipiano di Folgaria emigrare in America perché qui siano occupati dei marchigiani che abbiano issata la bandiera comunista? I trentini staranno all’erta. I socialisti tentano di conquistare il paese, disgregandone la ordinata compagine, coll’inportarvi da altre zone e onorevoli e propagandisti, e operai. Non abbiamo nessun interesse a favorire tale tattica, a pregiudizio dei terrazani. I nostri lavoratori in questo riguardo sorveglieranno molto bene anche le mosse degli agitatori socialisti e del commissariato. Della loro risolutezza si è avuto ieri mattina un energico esempio. Sparsasi a Borgo la notizia che i rossi avrebbero tentato d’impadronirsi del cantiere e che l’autorità paresse disposta a cagliare e lasciar fare, un forte gruppo di lavoratori delle cooperative bianche si presentò al capo dell’ufficio edile distrettuale e al commissario civile a dichiarare che essi volevano l’ordine ed il diritto eguale per tutti, che però se lo Stato rinunziasse a difendere il diritto comune e avesse lasciato che un partito s’impadronisse dei cantieri, essi lo avrebbero impedito, prevenendo il colpo e montando la guardia. Quello che si faceva a Borgo si sarebbe fatto o tentato dappertutto. Per fortuna questa volta Giolitti, dopo il molla molla di Torino, ha stretto i freni ed ha dato ordini severi. Speriamo che duri: in ogni caso gli uomini amanti della legge e dell’eguaglianza di diritto, tutti coloro che non vogliono la dittature proletaria e si rifiutano di pregustare nei bollettini di Consani o di Flor il libero governo comunista non intendono affatto che l’«occupazione» – se ha da venire – avvenga «senza incidenti»; ma intendono resistere e rifiutare ogni consenso ad eventuali atti di debolezza e di vigliaccheria da parte degli organi governativi, a cominciare dai capi fino agli ingegneri. Ci attendiamo che tali eventualità non si avverino. Sarebbe un tradire la causa di un paese che ha dato così luminosi esempi di disciplina nazionale e che anche nelle più acute lotte fra partiti ha sempre conservato il rispetto al diritto comune. 