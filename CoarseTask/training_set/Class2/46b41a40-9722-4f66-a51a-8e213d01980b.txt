Salorno appartiene a quella parte della Provincia che subito dopo la guerra fu detta zona mista; come Comune però è in realtà non bilingue, ma italiano. Quando il Governo d’allora manifestò il proposito di dividere, ai fini elettorali, il territorio della Venezia Tridentina in due circoscrizioni, i rappresentanti di tutti i partiti trentini si radunarono a comizio nella corte municipale per affermare che quella zona e la Ladinia dovevano essere recuperate al Trentino. Il Governo centrale ci diede torto; ma allora col plauso di tutti, e per iniziativa di alcuni volenterosi, nacque in Bolzano la Società degli asili per l’Alto Adige, la quale si rivolse non invano alla generosità di tutta la nazione. L’asilo di Salorno è il frutto di tale iniziativa e di tale generosità. Ora la politica scolastica del Governo è mutata; ma accanto agli ordinamenti per la scuola popolare, gli asili conservano la loro funzione d’avanguardia e rimangono gli organismi più agili e più adatti per l’assimilazione linguistica e la conquista degli animi. All’Asilo di Salorno seguiranno altri; e domani si celebra non la prima pietra di un solo edificio, ma la prima pietra di una costruzione che dev’essere il tempio dell’italianità di tutta la zona di ricupero. È chiaro quindi che la cerimonia assumerà un carattere più ampio e più complessivo. Essa ricorda anzitutto un’intera storia di lotte e di sforzi che, in tutt’altre condizioni, furono compiute dai trentini, quando le autorità dello Stato erano ostili e sospettosamente vigilanti, i soccorsi dal di fuori non adeguati, se non sempre scarsi, la possibilità della propaganda ridotta, se non soppressa. Insidiati entro la stessa massa compatta italiana su alcuni nuclei della quale agivano l’oro germanico e il prestigio che la Germania industriale esercitava sull’emigrazione temporanea, i Trentini dovevano difendersi spesso tra due fuochi. Fu nell’ultimo decennio prima della guerra che la pressione diventò più forte e più pericolosa. Ma fu allora che si risvegliò più vivo, assumendo anche forme democratiche, il sentimento nazionale, creando nelle diverse correnti politiche, una concordia di propositi e di sforzi che, a guerra dichiarata, doveva poi fruttare quella bella resistenza morale che distinse il popolo nostro. Di quest’unità morale conviene oggi far getto, perché la minaccia straniera è scomparsa? Sarebbe disconoscere la delicatezza del problema civile della frontiera, sarebbe dimenticare che il ricupero e l’assimilazione di vasti strati popolari non possono durevolmente essere raggiunti che a traverso la conquista e il dominio degli animi. Onde chi vive al contatto di queste zone ha da sentire doppiamente il proprio dovere di cittadino: in prima linea, come tutti, per i rapporti cogli altri cittadini associati nella stessa Nazione, ma poi anche, e in particolare, come «cives confinarii» i quali devono dare l’esempio di quella superiorità morale, che in confronto agli allogeni, giustifica e legittima le prerogative di governo. Ecco quindi che non ci par fuori luogo, in occasione della festa di Salorno, ravvivare in noi il senso dei nostri particolari doveri e ricordare a noi e agli altri che la situazione particolare di paese di frontiera impone riguardi, cautele, limiti che nell’agitata vita politica di altre regioni possono con minor danno venir trascurati. Per conto nostro ci proponiamo di non venir meno a tale regola di compostezza e misura, augurandoci che innanzi a tutti, al di sopra delle competizioni di parte, risplenda ai cuori e alle menti quell’Italia Madre giusta e benigna verso tutti i suoi figliuoli, che fu durante la guerra tanto invocata e dopo la guerra tanto glorificata. Il rappresentante del Governo nazionale, al quale inviamo nel momento in cui tocca la nostra provincia un deferente saluto, sappia che ogni distinzione politica scompare quando è l’ora di preoccuparsi della Nazione e dei giovani cuori che dovranno assicurarne l’avvenire. 