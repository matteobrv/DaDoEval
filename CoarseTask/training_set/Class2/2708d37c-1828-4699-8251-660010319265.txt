Il fascismo fu sugli inizi un impeto di reazione all’internazionalismo comunista che negava la libertà e la nazione, è oggi un movimento spirituale e politico, sarà domani un partito con un programma massimo e con un programma d’immediata realizzazione. A giudicarlo come partito attendiamo il momento, quand’esso compaia alla ribalta con una fisionomia ben definita; a giudicarlo come movimento troppe distinzioni sarebbero necessarie, perché un giudizio complessivo possa riuscire utile. Da Bologna a Ferrara, ove è festeggiato come liberatore ed è veduto con simpatia anche dai nostri amici – ricordiamo l’atteggiamento dell’Avvenire d’Italia e l’intervista del conte Grosoli – a Firenze e in Toscana, ove talvolta si rovesciò addosso anche alle organizzazioni bianche, per quanto esse pure soffrissero della tirannide rossa, da Milano a Trieste, dal caffè Aragno a incendi dei villaggi croati, il movimento fascista ha assunto così diversi aspetti, ha tentato di raggiungere così vari obbiettivi, che un giudizio sintetico diventa estremamente difficile. L’unico giudizio che ci pare maturo è quello sui metodi impiegati in molti luoghi dai fascisti, metodi che hanno strappata talvolta una parola di riserva allo stesso Mussolini. Premettiamo che noi non condividiamo il parere di coloro i quali intendono condannare ogni azione fascista sotto la generica condanna della violenza. Ci sono delle situazioni, in cui la violenza, anche se assume l’apparenza di aggressione, è in realtà una violenza difensiva, cioè legittima. Renzo, forzando il curato a benedire il suo matrimonio con Lucia, era apparentemente l’aggressore; ma in realtà chi si faceva strumento della violenza più tirannica era Don Abbondio. Anche del movimento fascista si può dire quello che diceva Agnese: che è come dare due pugni a un galantuomo. È male, ma dati che glieli abbiate, neanche il papa glieli può levare. Tuttavia ci pare manifesto che nei metodi praticati in qualche occasione e quasi sistematicamente predicati dai fascisti o da buona parte di loro ci sia qualche cosa che non si possa assolutamente approvare, e questa è la cosiddetta spedizione punitiva, la rappresaglia collettiva. Per nessun conto si può ammettere come giusto o come legittimo che, per la morte di un amico, debbano soccombere degli avversari politici, i quali coll’assassinio non hanno avuto alcun rapporto – vedi il caso del circolo socialista di Milano –, come non si può ammettere che quale atto di rappresaglia contro agguati vengano dati alle fiamme intieri villaggi. Crediamo che qui i capi del movimento facciano male a non intervenire perché tali metodi vengano abbandonati e riteniamo sovratutto che l’autorità di pubblica sicurezza commetta, oltre che un’ingiustizia, anche un grave errore rispetto alla legge e all’interesse dello Stato, quando tollera simili azioni o, come appare avvenga spesso, le appoggia. La campagna elettorale può riuscire la prova del fuoco del fascismo. Se esso, rientrando nei metodi legali, abbandonerà le rappresaglie, considerandole come un’iniziale reazione contro situazioni di violenza politica o economica, il giudizio che si potrà dare più tardi sul movimento fascista dovrà essere assai diverso da quello che l’opinione pubblica si formerebbe, qualora si dimostrasse che certi metodi, più che congiunti ad un moto iniziale di reazione, siano immanenti nella sostanza stessa del fascismo. Infine è troppo chiaro che se ciò vale per ogni regione d’Italia, tanto più deve valere per regioni bilingui, ove la situazione, per l’interporsi del conflitto nazionale, è assai più gravida di conseguenze e molto più delicata. Il programma di Mussolini Com’è noto, Mussolini ebbe di questi giorni ovazioni trionfali a Bologna e a Ferrara. A Bologna tenne domenica un discorso programmatico che è riferito ora dal Popolo d’Italia . Ne riproduciamo, a orientazione dei lettori, i seguenti brani caratteristici: «Ma ancora è finito l’avvento di questo fascismo, di questo movimento straripante, di questo movimento giovane, ardimentoso ed eroico? lo sono qualche volta, io che rivendico la paternità di questa mia creatura così traboccante di vita, io posso qualche volta sentire che il movimento ha già straripato dai modesti confini che gli avevo assegnato. Infine noi fascisti abbiamo un programma ben chiaro: noi dobbiamo procedere innanzi preceduti da una colonna di fuoco perché ci si calunniava e non ci si voleva comprendere. E per quanto si possa deplorare la violenza, è evidente che noi per imporre le nostre idee ai cervelli dovevamo a suon di randellate toccare i crani refrattari. Ma noi non facciamo della violenza una scuola, un sistema o peggio ancora una estetica. Noi siamo violenti tutte le volte che è necessario esserlo. Ma vi dico subito che bisogna conservare alla violenza necessaria del fascismo una linea, uno stile nettamente aristocratico o se meglio vi piace nettamente chirurgico. Le nostre spedizioni punitive, tutte quelle violenze che occupano le cronache dei giornali, devono avere sempre il carattere di una giusta ritorsione e di una legittima rappresaglia. Perché noi siamo i primi a riconoscere che è triste dopo avere combattuto contro i nemici di fuori combattere ora contro i nemici di dentro, che vogliamo o non vogliamo, sono italiani anch’essi. Ma è necessario, e fin che sarà necessario assolveremo al nostro compito in questa dura ed ingrata fatica. Ora i democratici, i repubblicani, i socialisti ci muovono accuse di diverso genere. I socialisti fino a ieri hanno detto che siamo venduti ai pescicani o all’agraria: non ci sarebbero pescicani sufficienti in Italia per sovvenzionare un movimento come il nostro, e d’altra parte vi devo dire che sarebbero pescicani piuttosto stupidi perché fin dal marzo 1919 noi nei postulati fascisti abbiamo messo dei provvedimenti fiscali assai gravi e che sono in ogni caso antipescecaneschi». E più sotto, parlando direttamente delle elezioni: «Siamo dianzi ad un fatto che è il fatto elettorale. Essendo la Camera vecchia o peggio che vecchia, fradicia ed imputridita, essendo tutti i protagonisti di questa semitragedia degli uomini usati ed abusati, stanchi, o peggio ancora stracchi, si impone la nuova consultazione elettorale. Ebbene non sentite voi che se le elezioni del 1919 furono disfattiste e misianesche , le elezioni del 1921 saranno nettamente fasciste? Non sentite voi che il timone dello Stato non ritornerà più ai vecchi uomini della vecchia Italia: né a Salandra, né a Sonnino, né al lacrimoso Orlando, né al porcino Nitti? Non sentite voi che il timone passa per un trapasso spontaneo da Giovanni Giolitti l’uomo del parecchio neutralista del 1915, a Gabriele d’Annunzio che è un uomo nuovo? (applausi ovazioni prolungate: viva D’Annunzio)». 