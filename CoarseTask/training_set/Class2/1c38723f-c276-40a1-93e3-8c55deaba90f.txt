L’onor. Degasperi ha ricevuto da S. E. Oviglio ministro della Giustizia la seguente lettera: «Onorevole Collega, Con riferimento alla Sua cortese lettera del 28 corrente, spiacemi doverle comunicare che il Collega delle Finanze, dal quale dipendono le Avvocature Erariali, ha testè dichiarato che non è possibile modificare il provvedimento concernente la soppressione dell’Avvocatura Erariale di Trento. All’uopo ha rilevato che avendo le recenti disposizioni sul foro erariale lo scopo essenziale di attrarre ed accentrare nelle sedi di Corte di Appello il contenzioso di maggiore rilievo riguardante lo Stato, e non essendosi mantenuta in Trento la sede di corte d’Appello, la difesa degli interessi dello Stato relativi alla Venezia Tridentina ha dovuto essere necessariamente affidata alla Corte di Appello di Venezia. Con cordiali saluti. OVIGLIO». La risposta del Guardasigilli si richiama al R.D. 30 dicembre 1923 N. 2828 col quale fu disposto che la difesa dell’Erario, nelle cause civili di competenza del Tribunale, si svolga presso le autorità giudiziarie esistenti alla sede della Corte d’Appello. Ma il legislatore non ha certo pensato alla strana situazione giuridica che per questa via veniva creata alla Venezia Tridentina: i diritti sorti nel nostro paese e disciplinati dalla vigente legge civile, che ereditammo dal cessato regime, dovrebbero d’ora in avanti venir giudicati da persone che non hanno mai studiato la legge che esse devono portare ad attuazione. S’aggiunga che nelle cause dell’Erario e contro l’Erario il mutamento di Foro da Trento a Venezia ha anche per conseguenza il mutamento delle forme processuali, per cui tutti coloro che hanno rapporti giuridici coll’Erario dovrebbero tener conto anche del codice processuale italiano che qui nessun avvocato conosce, trattandosi di legge che nella nostra provincia non avrà mai applicazione perché ne è imminente la riforma. Non crediamo che il legislatore abbia proprio voluto arrivare a queste conseguenze; e in questa idea ci conferma il fatto che a Trieste le cause dell’Erario e contro l’Erario si tratteranno anche in avvenire nel solito modo da giudici cresciuti nel tradizionale ambiente giuridico e abituati alle nostre forme processuali. Sono valori immensi che il legislatore non può togliere alla sicurezza dei diritti privati di una regione, lasciandoli invece perdurare in un’altra. Deve poi essere sfuggita ai compilatori del decreto in parola la circostanza che le avvocature erariali di Trento e di Trieste hanno anche – per una legge austriaca espressamente riconosciuta dal legislatore italiano – la difesa gratuita delle chiese. Nelle vecchie provincie questa non figura tra le attribuzioni dell’avvocatura erariale; dopo il primo marzo a. c. l’avvocatura di Trieste potrà dunque prestare il suo gratuito patrocinio alle chiese della Venezia Giulia, ma quella di Venezia non potrà fare altrettanto con le chiese della Venezia Tridentina. È nostro fermo convincimento che sino ad avvenuta completa unificazione delle leggi l’Erario deva tollerare, «anche nel suo interesse», che le questioni nate sotto l’impero del diritto ex austriaco vengano decise da giudici che conoscono tale diritto: il che non è possibile se non a Trento, a meno che il Governo non voglia correggere i mali effetti della soppressione della nostra avvocatura erariale col trasportare dalle nuove provincie a Venezia anche giudici di tribunale e consiglieri d’appello esclusivamente destinati alle cause erariali della Venezia Tridentina. Ma con questa ultima soluzione non si raggiungerebbero certo quelle finalità di economia che stanno sì a cuore al presente Governo; mentre l’allontanamento di alcuni giudici, operato semplicemente per rendere innocuo l’allontanamento di alcuni funzionari di avvocatura erariale, aggraverebbe paurosamente la crisi della magistratura trentina e atesina che è già nota alle autorità centrali. Tutte queste ragioni ed altre, che furono già rilevate dalla stampa di tutti i partiti, ci fanno sperare ed augurare che il rifiuto dell’onor. De Stefani non sia definitivo e che le rimostranze che da varie parti si stanno facendo anche presso di lui, otterranno sodisfacimento. 