Come abbiamo già riferito venerdì e sabato si è riunito il Consiglio nazionale del partito. Vi parteciparono quasi tutti i consiglieri e per la Direzione il segretario politico onorevole Degasperi, il vicesegretario avvocato Spataro, gli on. Rodinò e Achille Grandi, l’avv. Cappi, il sen. Soderini, il principe Ruffo; il gruppo parlamentare era rappresentato dal segretario on. Gronchi, dal vicesegretario on. Tupini e dagli onorevoli Boggiano-Pico, Mauri, Di Fausto, Jacini e Gilardoni. Scusato Martini, per ragioni di famiglia. Presiedeva l’on. Rodinò. La situazione politica generale Sulla situazione politica riferì l’on. Degasperi. Alla discussione che durò due lunghe sedute, parteciparono la maggioranza dei consiglieri e in particolare Tupini, Cappi, Ferrari, Martini, Alberti, Jacini, Candolini, Grandi, Boggiano, Boli, Mauri, Gronchi, Smuraglia. Sulla linea di politica popolare in confronto del governo e nei rapporti dei partiti aventiniani il Consiglio nazionale ha concluso con l’aderire in pieno all’atteggiamento fin qui seguito e col riaffermare la fiducia alla Direzione e al Gruppo parlamentare. Ecco l’ordine del giorno votato ad unanimità: «Il Consiglio Nazionale prende atto con sodisfazione che la Direzione ed il gruppo hanno mantenuto – in accordo coi partiti di opposizione – l’indirizzo politico fissato nell’ultima riunione e riconferma loro piena fiducia». Circa l’ulteriore sviluppo della situazione, a parte la tattica parlamentare contingente, affidata al gruppo parlamentare, il Consiglio è d’avviso che si debba mantenere l’intesa difensiva con tutte le minoranze che hanno abbandonato la Camera dopo il delitto Matteotti; si è però preoccupato anche della necessità di chiarire i rapporti tra i partiti da un punto di vista positivo indicando quali, secondo i popolari, siano le pregiudiziali di ricostruzione costituzionale e democratica che invocano lo sforzo comune di tutti quei gruppi che non hanno riserve da far valere contro lo Statuto o contro il metodo democratico. La distinzione si riferisce ai gruppi dell’Aventino; ma il programma d’azione interessa in genere le forze democratiche del Paese. Da questo punto di vista è redatto il manifesto ai popolari che, rilevando come l’attuale atteggiamento del Partito derivi logicamente dal programma iniziale del ’19, indica i termini entro i quali, al di là dell’urto odierno, debba e possa svilupparsi una direttiva di ricostruzione democratica. In tal senso il manifesto va considerato come un contributo di chiarificazione, per rispondere alle finalità positive del partito e agli interrogativi del paese. Ecco il tenore del manifesto: (Benché il Corriere della Sera ma soprattutto il Secolo nella edizione pomeridiana di ieri abbiano riferito un largo sunto, il Secolo anzi quasi l’intiero testo del manifesto, onde evitare eventuali sequestri, crediamo prudente di attendere fino a domani. Il nostro corrispondente da Roma ci telefona che stamattina il Mondo e il Popolo, essendo usciti col testo integrale del manifesto del Partito popolare, sono stati sequestrati. Saputa la cosa, si sono riuniti i rappresentanti dei vari partiti nel Comitato delle opposizioni e hanno votato un ordine del giorno di solidarietà coi popolari colpiti da questa misura governativa. Da Milano poi ci telefonano che l’Ambrosiano e la Sera sono usciti pubblicando un sunto del manifesto trasmesso dall’Agenzia Stefani). Stampa, associazioni e codici. Questione finanziaria Sul secondo punto dell’ordine del giorno: Situazione politica in rapporto all’attività della Camera ha riferito il segretario del gruppo on. Gronchi, il quale dopo aver ricordato che i deputati popolari sono stati unanimi nel ritenere impossibile che le elezioni vengano affidate all’attuale governo e nelle presenti circostanze, ha rilevato che il gruppo fu sempre concorde circa la tattica da seguirsi e che vanno smentite le false notizie pubblicate in riguardo. Dopo essersi occupato, per elevare una protesta, a cui il Consiglio si associa, contro il trattamento fatto alla stampa, il relatore si è intrattenuto dei principali disegni di legge che stanno dinanzi al Parlamento e che caratterizzano la maniera forte del Governo, e ha terminato presentando un sintetico ordine del giorno, che dopo animata discussione venne accolto ad unanimità. Il Consiglio nazionale ha proceduto poi all’esame del problema della finanza pubblica e delle riforme tributarie, sul quale argomento ha sentito una sintetica relazione dell’on. Gilardoni . (Per gli ordini del giorno Gronchi e Gilardoni, valgono le ragioni prudenziali, di cui sopra). Nella sua ultima riunione di sabato sera, il Consiglio nazionale si è occupato di varie situazioni locali del partito ed ha preso alcuni provvedimenti di carattere interno e amministrativo. Sul caso Miglioli ha riferito il segretario politico, premettendo parole di riconoscimento per il personale disinteresse e lo spirito di sacrificio con cui il Miglioli si è dedicato alla vita pubblica, ma rilevando come le sue recenti manifestazioni siano prova di una mentalità che devia dalla linea del partito. Il partito non esclude, in principio, la unità sindacale intesa come organizzazione unitaria della rappresentanza professionale, per quanto non la creda oggi nelle nostre circostanze realizzabile, ma la esclude in ogni caso, come unità classista colla finalità della conquista politica; trova incompatibile con la idea sociale cristiana la visione storica che del movimento operaio italiano ha rivelato l’on. Miglioli nella nota intervista, ed ingiusto ed offensivo il concetto che Miglioli espone a proposito del Partito popolare, messo tra le fazioni che si disporrebbero a calare sulle masse operaie per trarne una parte nella propria orbita. Le affermazioni revisionistiche che dovrebbero riferirsi a tutto, a dottrine, metodi, preconcetti, pregiudiziali, la stupefacente affermazione che vane sarebbero le pregiudiziali perfino di fronte all’«internazionale contadina», di Mosca, giustificano la impressione disastrosa che ha fatto la intervista nei circoli amici come la simpatia con la quale venne accolta e commentata dall’organo comunista. Poiché la intervista che è del 12 dicembre è stata confermata dallo stesso Miglioli e in altro documento che egli comunicò al Consiglio nazionale, ribadita né, dati i precedenti, si può considerare come una deviazione momentanea, è necessario che il Consiglio nazionale, tenendo conto anche del desiderio espresso da qualche organo provinciale, chiarisca la situazione. Al dibattito, durante il quale venne data lettura delle rispettive pubblicazioni, parteciparono parecchi consiglieri. Infine ad unanimità dei presenti, meno tre, venne votata la seguente deliberazione: «Il Consiglio nazionale ritenendo che la intervista dell’onorevole Miglioli sia incompatibile con l’appartenenza al Partito popolare, delibera di considerare l’on. Miglioli come non più appartenente al Partito». Prima di chiudere i lavori della laboriosa sessione, il presidente a nome dell’Assemblea invia un cordiale saluto al maestro Don Luigi Sturzo, riafferma la solidarietà affettuosa all’onorevole Degasperi, fatto segno ad una campagna sciocca e calunniosa e manda un ringraziamento alla stampa del Partito, specie alla redazione de Il Popolo ed al suo direttore. Intorno al manifesto e all’atteggiamento dei popolari la stampa governativa o quasi, si sbizzarrisce nei più vari commenti. I lettori comprendono, come la pubblicazione dei documenti, dei quali si tratta, ogni discussione appare campata in aria. Si può affermare tuttavia, senza pericolo di smentite, che il cosiddetto «…sbloccamento dell’Aventino», non è che un pio desiderio di chi lo annunzia. La tattica comune difensiva e l’intesa diremo, di carattere antifascista, rimane; ma i popolari nel manifesto hanno fissato i punti di programma positivo, per il quale potrebbero collaborare i gruppi dell’Aventino (tranne i massimalisti e i repubblicani, i quali hanno naturalmente delle pregiudiziali contro la costituzione) ed altri gruppi democratici, in un periodo posteriore. Di qui la importanza del manifesto, che, come riferiscono i giornali, a Roma e fuori nei circoli che lo poterono leggere, esso dovette suscitare. 