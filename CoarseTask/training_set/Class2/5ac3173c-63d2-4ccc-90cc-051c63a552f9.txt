Il voto di ieri è stato anzitutto il primo passo decisivo fatto dalla Camera italiana per uscire dal caos. Ieri non vi fu una maggioranza per lo spirito e le clausole del trattato, ma vi fu una maggioranza per l’annessione. Bisognava finirla una volta, bisognava uscire da questo pericoloso stato d’incertezza, che può essere generatore di nuovi conflitti; e poi bisognava pure dare agli abitanti delle nuove terre, occupate oramai da venti mesi dall’esercito italiano, una legge, un diritto, una cittadinanza. Questa fu la concezione che ispirò il voto favorevole della commissione e della maggioranza della Camera, concezione o sensazione ch’io, attento ascoltatore dalla tribuna, dedussi dai discorsi venuti dai più diversi settori, ma che fu formulata più nettamente dall’o.d.g. Mattei Gentili e dalla dichiarazione di voto dell’on. Tovini . Il Partito popolare infatti, che già nella passata legislatura aveva protestato contro il trattato di Versailles e che nei congressi di Bologna e di Napoli, ripudiando la conferenza di Parigi, aveva acclamato all’internazionale bianca, non doveva lasciar sorgere nemmeno il più lontano dubbio ch’esso potesse aderire all’opera diplomatica di Wilson, Clemenceau e Lloyd George. Ma, posti innanzi al dilemma di dare un voto formale per «l’entrata in vigore» del trattato, di quanto riguarda l’Italia, dopo ch’esso è già da lungo tempo entrato in vigore per quanto riguarda gli altri Stati, ovvero di negare questo voto, con la conseguenza di mantenere nell’attuale caos politico amministrativo le nuove provincie e protraendone ancora più oltre l’opera di ricostituzione, i popolari hanno preferito il formale sacrificio dell’intelletto al reale sacrificio dei nuovi cittadini. Forse un minore empirismo da parte del governo ed una maggiore preparazione da parte della Camera avrebbe potuto trovare una via di mezzo che segnasse più precisamente la volontà della nazione nel senso «annessionista» per i territori che incontrastatamente spettano all’Italia e «revisionista» rispetto al trattato in genere. Ma chi ha assistito a questo laborioso e fecondo scorcio di sessione sa ben rendersi conto delle condizioni psichiche e fisiche nelle quali la Camera dovette affrontare il problema. Comunque, della soluzione di questo conflitto psicologico in nostro favore e per riguardo nostro, noi abitanti della Venezia Tridentina dobbiamo essere grati a tutti coloro che in tale senso lo superarono, ed in modo specialissimo al partito popolare. Ma l’obbligazione che noi dobbiamo verso questo non si esaurisce qui. Essa è ben maggiore se consideriamo che all’iniziativa ed al paziente lavoro dei popolari, specie dei loro rappresentanti nella commissione, è riuscito di far includere nell’art. 4 del disegno di legge un impegno preciso e formale della Camera italiana in favore delle nostre autonomie provinciali e comunali. Il governo è autorizzato ad applicare nelle nuove terre la legislazione italiana, ma coordinandola colle esistenti autonomie provinciali e comunali. Ciò equivale ad un riconoscimento della nostra rappresentanza regionale (dieta) e della costituzione autonoma dei nostri comuni. Quanto cammino ha fatto questa idea! Ricordo che nei primi mesi dell’armistizio, quando venne don Sturzo a Trento per preparare il congresso dell’Associazione dei comuni italiani , quest’ingegno, sempre mobilitato sulle trincee più avanzate della politica, comprese subito l’importanza del nostro movimento autonomista e predisse il valore che avrebbe acquistato tale esperimento per la rinnovazione dell’assetto politico-amministrativo di tutta l’Italia. Ma allora quanto pochi degli uomini politici, venuti lassù, ci credevano! Come? ci dissero parecchi deputati e giornalisti, voi volete qualche cosa di diverso da quello che hanno le altre regioni? Voi volete una specie di parlamentino regionale? Ma e lo statuto e le leggi del regno? Nel Trentino stesso in un primo periodo i circoli più nazionalisti che volevano abbattere quanto fosse d’origine austriaca, vedevano con un certo sospetto questo movimento regionalista. È l’identica situazione che trovò Millerand quando fu mandato a Strasburgo a sostituire il sig. di Hennesey ? È contro costoro che si rivolgeva l’on. mons. Gentili, quando nel congresso di Bologna ricordava che le autonomie locali erano di pura origine nazionale e che lo scudo crociato era chiamato a proteggerle come per una sua missione storica. Ora, dopo quasi due anni di propaganda e di tenace affermazione, si può dire che la battaglia è moralmente vinta. Non solo l’unanimità più completa è raggiunta nella regione stessa ma nella Camera; nessuno durante la discussione, fosse partigiano della provincia unica o delle due provincie, con una particolare autonomia ai tedeschi, espresse alcuna riserva o alcuna diffidenza in senso centralista; ma tutti dai banchi dell’estrema fino alla destra proclamarono la necessità di rispettare le rappresentanze autonome, qualunque fosse la loro origine. Al governo non può essere sfuggita quest’impressionante unanimità. Vero è che entrando nei particolari, qualche oratore disse degli spropositi circa i dati di fatto, giungendo così anche a delle proposte di ricostituzione assai discutibili; vero è che Turati, quando propose di conservare le autonomie nella «maggior misura possibile», parve in un certo momento rimettere in discussione tutto il problema; ma l’unanimità della tendenza non fu però meno significante. Anche qui i popolari presero la via maestra; nessuna pregiudiziale intanto circa l’assetto interiore della regione, se far cioè una o due provincie. L’importante, il decisivo è che si ricostituisca accanto ai comuni anche la rappresentanza regionale autonoma, la dieta, colle sue attribuzioni consultive e, per certa sfera determinata, legislative. Ora la legislazione dietale è in vigore, come sussiste oggidì un commissario regio per tutta l’amministrazione provinciale; ma bisogna far le elezioni, riconvocare la rappresentanza regionale. Si vedrà poi se, per la miglior convivenza coi tedeschi, sarà opportuno istituire due diete politico-amministrative, come propone Turati, o una con due sessioni ovvero mantenere la dieta unica. Questo il punto di vista dei popolari che fu anche quello della commissione e che ottenne infine l’adesione della Camera. Mi manca il tempo oggi di mettere in rilievo tutta l’importanza di questa affermazione in quanto essa dà un contenuto concreto alla vaga tendenza al decentramento, inteso non come semplice decentramento burocratico, ma come decentramento dei poteri esecutivi e legislativi. Il Partito popolare italiano avrà qui da combattere ancora una buona battaglia. Mi sarà permesso intanto di concludere che il Partito popolare, ottenendo che con l’art. 4 la Camera italiana facesse, nell’atto stesso dell’annessione un patto solenne per il coordinamento della legislazione italiana colle autonomie esistenti nelle regioni annesse, ha salvato ai nuovi cittadini quel tanto di diritto di autodecisione ch’era praticamente salvabile, diritto, è vero, non di delimitare il territorio, ma diritto, a traverso i poteri della ricostituita dieta, integrata dall’opera dei deputati parlamentari, di condeterminare l’assetto politico-amministrativo del paese, di salvaguardare il proprio costume, la propria lingua, la propria tradizione. I nostri nuovi concittadini di nazionalità tedesca non saranno soddisfatti nemmeno di questo ed è comprensibile; ma quando essi, a tale riguardo, accusano nella loro stampa il Partito popolare di «mancato cristianesimo», bisogna davvero rispondere loro che oltrepassano il segno. Il Partito popolare non è responsabile né di Versailles né di S. Germain, come non è responsabile dei conflitti che vi hanno condotto, ma esso è ora chiamato fatalmente a liquidare situazioni di fatto, che non può liquidare, semplicemente creando intorno all’Italia un «vacuum» di diritto internazionale. Ma quando ripenso a certe sedute della Camera austriaca e a cert’altre della Dieta d’Innsbruck, ove per mezzo secolo ogni più modesto postulato autonomistico venne soffocato dalle ragioni di Stato dei conservatori e dei cristiano-sociali, ho l’impressione che la seduta della Camera italiana di ieri fu una seduta immensamente più «cristiana» di tutta la politica dei cattolici austriaci. 