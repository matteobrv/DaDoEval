IL PENSIERO POLITICO DEI CATTOLICI TEDESCHI È noto che il blocco del vecchio Centro ha avuto una sfaldatura bavarese. I 14 deputati della Baviera appartengono bensì all’attuale maggioranza di Wirth, ma non siedono sui banchi del Centro (58 deputati). La secessione avvenne per ragioni federaliste, ma si nutrì di un profondo contrasto politico. I «popolari» bavaresi sono monarchici, considerano il re come in disponibilità e si augurano che quanto prima possa «riprendere servizio». Essi sanno però che un tentativo di restaurazione provocherebbe un contraccolpo rivoluzionario e perciò si adattano ad una tragedia politica che mette fuori di questione la forma dello Stato. Monarchia e repubblica Il monarchismo bavarese è fondato nelle tradizionali simpatie che gode la dinastia cattolica dei Wittelsbach, nel senso conservativo della classe rurale e nell’avversione provocata dai tragici e ripetuti esperimenti comunisti e rivoluzionari di Monaco. Una parte dei popolari, gli universitari in ispecie, è imbevuta anche di nazionalismo; per loro il ritorno del re significa la rivincita. Il cancelliere Wirth ha precisato in poche parole i termini del contrasto quando ci disse: I bavaresi fanno della storia, io faccio della politica; e la politica si deve fondare su questi fatti: 1°. che abbiamo perduto la guerra, 2°. che ci siamo impegnati a pagare, 3°. che i socialisti repubblicani hanno otto milioni di organizzati. Non è a credere però che anche nel resto della Germania, fra cattolici, non si trovino dei monarchici convinti. Ma in Baviera i repubblicani per forza (Mussrepublikaner) sono in grande maggioranza; nel resto del Reich invece predominano i repubblicani per elezione; cosicché è lecito concludere che almeno tre quarti dei cattolici tedeschi non desiderano la restaurazione dell’Impero. Le condizioni politiche del resto sono più forti che la volontà degli uomini. Un governo di destra col programma espresso o sottinteso di richiamare gli Hohenzollern è escluso sia per ragioni interne, sia da ragioni internazionali. Un governo di sinistra scivolerebbe immancabilmente nel comunismo. I cattolici devono quindi desiderare un governo di centro che si appoggi sulla coalizione del Centro propriamente detto e sui socialisti temperati. Ma questa coalizione è possibile solo su di un’esplicita ed insospettata base repubblicana. Ed eccoci al punto di convergenza fra il problema politico e il problema sociale. La parte più avanzata dei cattolici, quella sovratutto inquadrata nell’Unione popolare e catechizzata da München-Gladbach, coltiva tenacemente un bellissimo sogno, quello cioè di ricondurre permanentemente i socialisti entro l’orbita della politica nazionale. La meta sembra degna di ogni sforzo. Guadagnare alla Germania le forze attive e propulsive del vecchio socialismo marxista, che per settant’anni ha predicato in Europa l’internazionale proletaria contro gli stati borghesi, ricondurre l’energie organizzate di milioni di operai ai servizi del popolo tedesco, vuol dire sostituire il solidarismo di Pesch al socialismo di Bebel , vuol dire rifare l’unità, morale e politica della nazione in modo e in misura che il militarismo degli Hohenzollern o di Hindenburg non ha saputo nemmeno concepire. La forza dei sindacati In verità questa meta non è chiara nemmeno a tutti i direttori della politica centrista. La coalizione con i socialisti rimane per alcuni un ripiego necessario e del momento, ma, o io m’inganno, o questi opportunisti dell’ora che passa sono in minoranza e perdono ogni giorno terreno. Due forze contribuiscono ormai a rendere più salda la cooperazione popolare socialista. Da un lato i maggioritari, spaventati dalle esuberanze della destra reazionaria, riducono il loro programma realizzatore – si leggano in proposito gli ordini del giorno del congresso di Görlitz, convocato durante la nostra permanenza in Germania – alla difesa della repubblica e a quelle riforme sociali che sono state già accolte dal Centro, e gl’indipendenti, sotto la pressione della minaccia monarchica, danno tregua ai compagni della maggioranza; dall’altro nei sindacati operai, rossi e bianchi, va irrobustendo il senso di una comunanza d’interessi sociali ed economici che concilia logicamente la solidarietà politica. E questo è decisivo, perché chi governa oggi in Germania sono i sindacati. Non bisogna dimenticare che la Germania nuova è più organizzata della Germania anteguerra. Durante i torbidi rivoluzionari tutti si sono organizzati professionalmente. I sindacati rossi balzarono da 3 a 8 milioni. Accanto a quest’ultimi bisogna aggiungere le organizzazioni di classe dei contadini (Bauernvereine) che, fatta eccezione forse della lega bavarese del D.r Heim, seguono la stessa direttiva dei sindacati. Ora è vero che i primieri fervori vanno languendo e che i sindacati rossi, raggiunto ormai il culmine della parabola sono in discesa, ma le organizzazioni germaniche non sono così lasse, da lasciar sfuggire dalle maglie il grosso di chi vi è messo dentro. I sindacati rimarranno quindi la forza decisiva nella politica tedesca. Stegerwald, nel palazzo della presidenza del Ministero prussiano, al posto di Bismarck , di Bülow , di Bethmann-Hollweg , è il simbolo vivente di questo predominio sindacale. La coalizione repubblicana potrà allargarsi, modificarsi, mutar nome, subire delle scosse, ma rimarrà ancora per lungo tempo una logica rappresentazione delle forze organizzate del paese e lascierà ormai un’impronta indelebile nella politica della nazione tedesca. La collaborazione coi socialisti Ora questa acquisizione di una parte notevole delle forze sindacali socialiste al pensiero statale rappresenta per me – non impegno il parere dei miei compagni di viaggio – un grande progresso della Germania in confronto delle nazioni latine, ove questa convergenza si manifesta ancora o non sinceramente ed esplicitamente voluta o inattuabile. È facile immaginare che noi in quasi tutte le conversazioni avute in Germania abbiamo sottoposto i nostri amici ad un insistente interrogatorio sulla collaborazione socialista. Quali esperienze avete fatto? Come v’accordate nelle questioni morali? Non temete di cooperare ad uno sfruttamento dello Stato attraverso le organizzazioni operaie? Quali effetti porta la coalizione sull’atteggiamento socialista nelle lotte sindacali? Non correte pericolo di venir trascinati alla deriva? Wirth, come il solito, fu il più esplicito. Io, coi socialisti – rispose – me la intendo benissimo. Sono leali, mantengono i patti, amministrano imparzialmente. Se ho avuto dei fastidi, li ho avuti dagli altri. Il vecchio Spahn ci faceva notare che nel periodo iniziale della coalizione, prima che vi entrassero i democratici liberali, socialisti e Centro s’erano accordati sulle linee di massima di una riforma scolastica che rimetteva ad un libero referendum fra i genitori, sentiti comune per comune, la costituzione di una scuola confessionale e di una scuola laica. Sopraggiunti i democratici, l’accordo non si poté attuare e si sta, appena ora, tentando di rimbastirlo in forme meno sicure per la libertà religiosa. Pericoli per la nostra organizzazione? Ce ne sono, non v’ha dubbio, rispondono Giesberts e Stegerwald, ma noi si sta in guardia. Educhiamo le masse, teniamo in perpetuo allarme le organizzazioni. E poi i maggioritari hanno da pensare ad altra cosa che a far concorrenza a noi; bisogna che si difendano in seno alla Confederazione del lavoro contro i comunisti e gl’indipendenti. Avviene invece molto spesso che i sindacati rossi combattono le lotte sindacali a fianco a fianco coi bianchi. I bianchi non sono quantité négligeable. Nel bacino della Ruhr costituiscono una forza imponente quantunque, dopo le immigrazioni avvenute durante la guerra, abbiano perduta la maggioranza. Dei ferrovieri 400.000 sono socialisti, 280 mila cristiani, 220 mila neutri, ma i cristiani hanno la maggioranza nel bacino carbonifero, cosicché nei conflitti politici e economici tengono in mano una delle leve più importanti. Lo si è visto l’anno scorso quando, dichiarando lo sciopero, hanno fatto fallire l’insurrezione comunista. Quanto allo sfruttamento dello Stato, poiché non esiste una cooperazione di lavoro sovvenzionata, la nostra domanda è apparsa superflua. I sussidi contro la disoccupazione – in tutta la Germania non vi sono più di 3-400.000 disoccupati – vengono pagati per un terzo dal Reich, un terzo dallo Stato (provincia), un terzo dal comune, e il comune amministra sotto la sorveglianza del ministro del Lavoro. Guai grossi non se ne sono avuti. La collaborazione coi socialisti insomma più che preoccupazione desta nei cattolici speranze. Conoscendoli davvicino si lasciano cadere molti pregiudizi, ci ha detto un deputato berlinese del Centro. Sono in ogni caso più sicuri alleati dei democratici, ci ha detto un altro deputato di Colonia. E Pieper è così convinto dell’opportunità dell’alleanza che ha raccomandato anche a noi di fare altrettanto. Sta bene ha risposto qualcuno di noi, ma disgraziatamente in Italia mancano, fra l’altro, le nostre premesse psicologiche. In Germania, Centro e socialisti si sono trovati spesso, da Bismarck in qua, sulla stessa fronte di difesa delle libertà civili e del diritto comune. Il Centro ha promossa quasi tutta la legislazione sociale, e, infine, quand’è scoppiata la guerra, i socialisti hanno votato i crediti militari. Sono linee di convergenza che in Italia mancano e che creano, in ogni caso, una situazione diversa. Giunto a questo tratto della mia esposizione mi riesce meno difficile rispondere al punto culminante della nostra inchiesta: esiste nella nuova Germania e fra i partiti affini al nostro una tendenza universalista che giustifichi il tentativo dell’internazionale popolare? L’elemento universalistico La Germania è oggi un paese in stato metamorfico. Tutto si trasforma e la trasformazione è ancora in corso; costituzionale statale, struttura economica, psicologica, politica. La parola di moda è sich einstellen, che, nel suo presente significato, non riesco a tradurre ma che significa un atto analogo a quello che fa il deviatore colle rotaie. Ogni profezia è quindi arrischiata, ogni previsione malsicura. Ma io ritengo tuttavia di poter concludere con un nuovo elemento universalistico che esiste e che si affermerà appena lo possa, anche sul terreno dei rapporti internazionali. Non intendo qui di riferirmi alle idee predicate dall’on. Walterbach sull’internazionale cattolica sociale ch’egli vorrebbe diretta e alimentata da un istituto di sociologia cattolica, eretto a Roma; proposta degna della massima considerazione, ma che riguarda sempre un campo non politico, bensì sussidiario alla politica. Non penso nemmeno all’ideologia del Grauert che, nel centenario dantesco, propone la riconvocazione dei congressi scientifici internazionali, deplorando che l’Italia non possa più offrire al mondo internazionale la fervida mente di Giuseppe Toniolo. Ma mi riferisco nettamente al campo politico e dico che se vi fu mai un momento in cui i cattolici tedeschi potranno essere chiamati a trattare e discutere di politica interstatale e internazionale questo momento è venuto. I critici dell’iniziativa popolare sogghignano: si capisce, i tedeschi gemono ora sotto il peso della sconfitta. Accetteranno la vostra internazionale (come uno strumento di penetrazione, per rifarsi il loro dominio in Europa). Rispondo: che i tedeschi vedano con piacere una qualsiasi via che venga loro aperta dinnanzi e li tragga dal loro isolamento, è logico, è naturale. Speranze nel rinnovamento tedesco Che qualcuno di loro, anche tra i cattolici, si metta per questa via col segreto intento di abbandonare ogni internazionalismo, appena uscito fuori dall’odierno cerchio di ferro, è spiegabile. Ma io sostengo che al di sotto di queste speculazioni passatiste, esiste in Germania una corrente nuova, la quale staccandosi dalla tradizionale politica del teutonismo, si muove lentamente e inevitabilmente verso una concezione di solidarietà e fratellanza europea. Questa concezione si fa strada nel movimento sindacale cooperativo e può divenire elemento essenziale del repubblicanismo tedesco. Risvegliare quest’elemento, renderlo più cosciente e più fattivo chiamandolo a contributo nei contatti e nelle discussioni internazionali è opera di saggia politica internazionale; ed è questo il tentativo del Partito popolare italiano. Ben sappiamo che su questo terreno è più facile il dubitare che l’affermare, più agevole il sospettare che il mantenere una linea diritta e dignitosa fra quelli che sono i giusti interessi della nostra nazione e le ideologie d’un mondo rinnovato nella solidarietà e nella fratellanza internazionale; ma il tentativo è degno d’un partito che ha le sue radici nelle tradizioni universalistiche del popolo italiano e s’ispira alle idee d’un cristianesimo che crede sanabili le nazioni e possibile il rinnovamento della faccia della terra. A. Degasperi. 