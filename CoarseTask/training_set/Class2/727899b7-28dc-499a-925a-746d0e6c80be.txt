Parlando della Svizzera non bisogna pensare a grandi masse e a forti cifre. La Federazione Centrale non sorpassa i cinquantamila soci; ma la costruzione organizzativa è interessante e degna di essere imitata. Essa si compone di tre grandi corpi centrali, coordinati però e subordinati ad una sola linea architettonica. Da una parte si hanno le Società Operaie Cattoliche confessionali, come vengono specificate dall’ufficiale Fuhrer durch die Christlich-Soziale Bewegung der Schweiz (S. Gallo, 1925), che sono di varia specie: maschili, femminili, per gli addetti al commercio, per gli impiegati, per gli addetti all’industria alberghiera ecc. e sotto il qual titolo si possono comprendere anche i Gesellenvereine, società create – come è noto – dal Kolping per gli apprendisti della piccola industria. La maggior parte di queste associazioni sono tedesche, come si può immaginare; vi è però anche una Union romande des organisations chrétiennes sociales e l’Unione Ticinese. Il secondo corpo dell’edificio è dato dalle organizzazioni economiche che sono: cooperative di consumo con un consorzio centrale, cooperative di credito con una banca centrale, società assicurative contro le malattie, l’invalidità e la vecchiaia, e una stamperia cooperativa. A questi due corpi sovrasta il Zentralverband, il quale – secondo lo statuto – tende all’attuazione delle idee cristiano-sociali sul terreno religioso, politico ed economico coi seguenti principi: religiosità dei singoli e delle collettività, solidarismo economico, democrazia cristiana nel regime politico. Parallela a questa organizzazione cristiano-sociale, svolgono la loro attività due altre specie di associazioni, cioè l’Unione popolare e la Gioventù cattolica da una parte e la Confederazione sindacale dall’altra. Le due prime create sul tipo germanico, sono organizzazioni di formazione e di coltura, dirette e controllate da vicino dal clero; la seconda è una lega «aconfessionale», nel senso cioè che accoglie operai cattolici e protestanti purchè vogliano combattere le battaglie della vita sindacale secondo i principi elementari del cristianesimo, al di fuori del socialismo. Si tratta di dodici Sindacati che diramano le loro sezioni in tutta la Svizzera (tessili, metallurgici, edili, alberghieri, operai del legno, delle comunicazioni, dei trasporti, del libro, decoratori, statali, macellai, fornai). Anche nella Svizzera quindi, come in tutti gli altri paesi dell’Europa centrale, si mantiene sempre la duplicità della organizzazione operaia: da una parte la società operaia cattolica – vecchio tipo – coll’assistente ecclesiastico e con scopi preminentemente di formazione spirituale e sociale; dall’altra il sindacato con scopi prevalentemente professionali ed economici. In genere è obbligatorio per i membri della società cattolica di essere soci del sindacato cristiano, come è naturale che gli operai cattolici formino pure il nerbo dei cooperatori cristiani. Occorre aggiungere che in via di fatto anche l’attività politica si svolge negli stessi nuclei. Può darsi che l’organizzazione cattolica «al di sopra e al di fuori dei partiti» sia una necessità a cui debba arrivare la prossima generazione: ma oggidì questa netta divisione non si riscontra in nessuna parte di Europa nella quale i Cattolici svolgano un’attività politica, se pur non vogliasi accettare come tale l’appartenenza al blocco nazionale francese; ed è già molto se, come avviene in Germania, si arriva ad una distinzione ben marcata di responsabilità e di funzione fra il movimento cattolico-sociale e quello politico. Né, quando si pensi che i militanti del cattolicismo sono in Europa una minoranza esposta sempre all’impeto e alle erosioni delle due opposte correnti – socialista e nazionalista – potrà sembrare strano che i volenterosi non siano in tal numero da potersi dedicare gli uni esclusivamente alla politica, gli altri all’azione cattolica propriamente detta. Vorremmo anche aggiungere in ogni caso che la formula «al di sopra e al di fuori dei partiti» è interpretata autorevolmente in Francia e in Germania come «al di fuori e al di sopra dei partiti cattolici» (vedere il programma della Fédération nationale catholique e Neudorfer politische oder kirchliche Einheitsfront der deutschen Katholiken, in «Germania» n. 179 del 1926), cosicché mai essa può venire gabellata per una formula agnostica e opportunistica rispetto a tutti in genere i partiti politici. a.d. 