I profani che stanno fuori e giudicano col senso comune crederanno che un ministero si faccia in base ad un semplice calcolo matematico. Il Centro e le Sinistre danno all’incirca 300 deputati. I popolari superano il centinaio, i democratici sociali (sono i vecchi radicali commisti ai combattenti) non arrivano alla settantina, i democratici liberali (non confondeteli coi liberali democratici, gruppetto nazionalista di destra) toccano la sessantina. Questi tre partiti con l’aggiunta del piccolo drappello agrario, giacché si alleano per costituire il governo, e ne assumono la responsabilità, dovrebbero suddividersi in pace tra loro i portafogli e impegnarsi poi a sostenersi reciprocamente. Questo patto d’alleanza dovrebb’essere chiaro e definire un programma d’azione comune ben preciso, e l’alleanza o la coalizione, come si preferisce chiamarla, dovrebbe avere un organico direttivo ed esecutivo per le determinazioni comuni, il «comitato di maggioranza». La costruzione è così semplice, così naturale che la sa ideare il primo arrivato. Ebbene, tutto questo che è naturale, che è logico, a Montecitorio non avviene. Accade invece che nel calcolo, più che la matematica giocano considerazioni d’indole personale o tradizionale. Accade che non è possibile trattare e definire in base ad un programma preciso, perché le cosiddette Sinistre sono dei clubs parlamentari, ma non dei partiti; degli aggregati, non delle sintesi di programma e d’azione. Non è che si privino della decorazione di una presidenza o del lusso di un direttorio, ma presidenza e direttorio impegnano appena il proprio voto personale. Ingenuo quel presidente del Consiglio che volesse trattare con loro sulla scorta di un programma; bisogna che tratti in base a portafogli e sottoportafogli. Quanti più ne accontenta, tanto maggiori sono le probabilità di resistenza per il suo ministero. Soddisfarli non è facile, giacché le brame sono insaziabili. I popolari costituiscono un terzo della maggioranza, e tuttavia si sono accontentati di tre posti di ministro su 15 e di 5 sottoportafogli su 18, lasciando tutto il resto alle bramose canne dei sinistri . Ma anche questo resto non è bastato ad acquetare la democrazia liberale che dopo il pasto ha più fame di prima. Epperò avete letto che, appena fatti i ministri, in quel gruppo si ebbe un’insurrezione e il nuovo direttorio dichiarò che di fronte al Ministero si riservava mano libera. Un’alleanza, una coalizione, quindi, poco sicura. Non bisogna credere però che quest’instabilità della situazione sia dovuta alle deficienze del governo attuale. Certo Giolitti dava l’impressione di maggiore saldezza, ma era stabilità fondata sulla sua fama, sulla sua abilità di manovra, sulla sua tradizione d’imperio, non sul mutuo accordo di una maggioranza organizzata. Il male è cronico, il male è nei settori di sinistra, non sul banco del Governo. Qualunque uomo nuovo venga al potere, a meno di non avere il soccorso straordinario delle ali del genio, non saprà tenersi a lungo sott’acqua prima che la Sinistra non sia guarita dal male che la corrode. Che male? Ambizioni, pregiudizi, anticlericalità, massoneria? Si, anche codeste sono malattie bell’e buone e ne abbiamo riscontrati i sintomi gravi proprio nella recente polemica per la nomina d’un popolare al ministero della Giustizia. Il male più grave però ci pare un altro: è quello della senilità. Di fronte alle innovazioni portate necessariamente dalla proporzionale, codesti uomini, in maggioranza meridionali, sono rimasti gli stessi di cinquant’anni fa. Clientela, fama personale, guadagnata o usurpata, consorteria, a scopo mafioso, o talvolta di difesa contro la mafia, ma sempre consorteria, tutto questo sostituisce nel mezzogiorno (e in qualche lembo ancora del settentrione) la linea programmatica e la disciplina dell’organizzazione. Ora il programma e l’organizzazione costituiscono per l’uomo politico delle sbarre che egli salterebbe volentieri. Specie alla Camera esse diminuiscono la libertà delle ambizioni, riducono le possibilità di salire, tagliano la via a certi rapidi e seducevoli passaggi. Nessun deputato ci si adatta di buona voglia, quando non vi sia educato oramai da un’interiore disciplina. Molto meno ciò può attendersi da deputati che non sono responsabili di fronte a un partito organizzato e non vanno soggetti al suo controllo. La sinistra liberale soffre di vecchiaia. O rinnovarsi o perire. O rinnovare i propri metodi o sottoporsi alla disciplina d’un programma e di un’organizzazione, assicurando così le sorti dei governi di coalizione o inasprire la crisi fino che dovrà sboccare per forza nella collaborazione socialista, cioè nella costituzione di governi che rispondano alla funzione della rappresentanza proporzionale, ossia di Ministeri che piantino la loro salda base su una risultante di programma e di forze disciplinate. 