Quasi tutta la stampa atesina ha dedicato alcune righe o colonne di commento alla destituzione del sindaco Simeoni. Ma nessun giornale è tanto onesto da mettere in rilievo le vere cause di questo atto da parte dell’autorità. Tutti gridano semplicemente al pugno di ferro, alla violenza, prepotenza e spirito di oppressione da parte di chi è preposto al governo della Venezia Tridentina e invitano la popolazione tedesca (!) dell’Unterland a tener duro, a resistere contro i tentativi di trattamento che si vorrebbero consumare ai suoi danni politici. Ed è naturale, poiché il giorno che i tedeschi incominceranno a dire almeno in parte la verità subentrerebbe un po’ alla volta quella pace fra italiani e tedeschi che tutti gli onesti devono augurarsi per il bene comune. Volendo considerare con spirito di obiettività come noi lo vediamo il caso di Salorno, si presenta presso a poco come segue: È vero che l’asilo infantile tedesco frequentato da moltissimi bambini italiani viene naturalmente a frustrare gli scopi di equità nazionale cui tende la lex Corbino , poiché i bambini italiani, opportunamente istruiti dalla maestra tedesca, agli esami per l’assegnazione all’una o all’altra scuola risponderanno meglio in tedesco che in italiano; è vero che la maestra Marenberger pur conoscendo le disposizioni di legge, e pur sapendo che era vietato, ha ammesso all’asilo, col tacito consenso del Comune bambini italiani che per la cocciutaggine dei genitori non frequentano la scuola italiana ed è vero che fu in questa infrazione recidiva; è un fatto che il comune di Salorno non solo non ha esortato le famiglie a ottemperare alla legge sulla commissione scolastica con la resistenza passiva, ma affiggendo all’albo del Municipio arbitrariamente manifesti contrari agli ordini categorici dell’autorità ha favorito l’atteggiamento ostruzionistico dei genitori ottenendo il risultato certo lusinghiero, che cioè la maggior parte dei bambini del primo anno hanno perduta una intera stagione di scuola. Ma a quanto ci consta – e non fu bene – né il sindaco né la rappresentanza ebbero per questo delle noie. E i politicanti di Salorno e di altri luoghi lo sanno benissimo. Come sanno che il sindaco Simeoni venne destituito per elementare mancanza di rispetto all’autorità, per il linguaggio ingiurioso da lui usato in un atto ufficiale, come sanno che quell’atto non fu né potrebbe essere approvato, almeno nella forma, da nessuno che abbia una briciola di equilibrio e di tatto politico, e quindi né da italiani né da tedeschi. Qualche giornale si compiace ricordare la magnanimità austriaca vantando che il governo degli Asburgo destituiva un sindaco appena ogni cinquant’anni. Non disponiamo di statistiche in argomento, ma sappiamo per esperienza che nessun sindaco avrebbe osato di redigere un atto ufficiale in uno stile così insolente e offensivo. L’Austria aveva delle cure preventive che l’Italia non conosce affatto appunto per quella liberalità, che i politicanti tedeschi nella loro stampa amano così spesso schernire. Noi auguriamo che gli atesini imparino a meglio apprezzare il regime di libertà ch’è loro concesso ed auguriamo ancora che vogliano finalmente comprendere che l’opera di pacifica convivenza e di reciproco rispetto potrà iniziarsi solo quando i caporioni di Salorno e di altri paesi avranno capito che bisogna dare ad ognuno il suo in tutti i campi e quindi alla scuola italiana i figli dei genitori italiani. 