Il 22 aprile a conclusione delle trattative coi rappresentanti dell’Alto Adige il governo pubblicava un comunicato nel quale era detto che «il presidente del consiglio… è convinto della necessità e opportunità di istituire per la Venezia Tridentina due provincie a sé con propri collegi elettorali». Il comunicato sollevava subito le proteste della nostra stampa, senza distinzione. Noi scrivevamo al 24 aprile che «tanto i partigiani dell’una come dell’altra soluzione dovevano unirsi nella più fiera protesta contro il metodo antidemocratico ed anticostituzionale inaugurato nelle trattative autonomistiche e contro un procedimento che tocca non solo gl’interessi, ma offende anche la nostra dignità ed i nostri sentimenti» . A Roma s’era previsto del resto che il comunicato ufficiale avrebbe dispiaciuto ai trentini e gli si aveva quindi lanciato dietro un commento ufficioso in cui si assicurava che il governo come tale non aveva presa ancora alcuna posizione e che si trattava soltanto d’una visione personale dell’on. Nitti. Lo stesso giorno in cui compariva codesto commento, arrivava a Trento l’on. Credaro il quale faceva subito venire a sé i rappresentanti dei partiti pubblicamente organizzati o delle combinazioni politiche, di cui il Governo aveva notizia, e trasmetteva loro l’invito del governo di recarsi a Roma. Seguirono subito trattative fra diversi gruppi, in modo particolare fra popolari e liberali, tra i quali veniva ottenuto un accordo su queste basi: protesta contro il procedimento del governo, rifiuto di accettare l’invito a trattative o conversazioni autonomistiche prima che il governo non avesse deliberato formalmente che la questione era del tutto impregiudicata, insistenza per le elezioni, a dopo le quali andava rimessa la soluzione del problema provinciale. Come s’è visto a questi caposaldi concordati s’inspirò anche l’azione pubblica, in quanto fu comune a diversi partiti. In confronto del Governo poi i rappresentanti dei partiti che avevano ricevuto l’invito di recarsi a Roma rimisero all’on. Credaro la seguente lettera: «Eccellenza, il sottoscritto officiato dall’E. V. a nome del governo a provocare dai propri amici politici la designazione dei delegati che partecipino a trattative col governo centrale sul problema provinciale, ha avuto incarico di dichiarare che, data la pubblicazione del noto comunicato ufficiale, nel quale, a conclusione dei colloqui coi tedeschi atesini, veniva affermato “essere il presidente del consiglio dei ministri convinto della necessità ed opportunità d’istituire per la Venezia Tridentina due provincie a sé”, non intendono accettare l’invito, prima che il Governo non abbia data l’assicurazione formale che la questione da parte del Governo stesso è assolutamente impregiudicata. Colgo l’occasione per segnarmi di V. E. ecc.» Con questa lettera i trentini esigevano quella che si chiama una restitutio in integrum dello stato anteriore alle trattative coi tedeschi. Ciò era tanto più necessario, in quanto che era trapelato che i tedeschi avevano iniziate le trattative a Roma, ponendo senz’altro la pregiudiziale delle due provincie. La cosa che avevamo saputo d’altra fonte fu poi confermata in forma indubbia dal sindaco di Bolzano D.r Peratoner che nella seduta del 1.o maggio del consiglio comunale così riferì sulle trattative: «I delegati della Federazione tedesca che si recarono a Roma per trattare della pratica attuazione del progetto autonomistico, dovettero con loro sorpresa constatare che il governo italiano non aveva ancor presa una decisione definitiva in ordine alla prima e più importante questione che era il Tirolo tedesco meridionale, di cui fanno parte anche i comuni ladini, e che anzi si era anche ventilata la possibilità di creare una provincia autonoma, che doveva abbracciare il Tirolo meridionale tedesco e il Trentino. I nostri rappresentanti fecero intendere al Governo che era inutile ogni ulteriore trattativa, finché non veniva risolta questa questione, che cioè era impossibile l’esistenza di una provincia autonoma, in cui i tedeschi verrebbero condannati per sempre ad essere minoranza e si troverebbero esposti all’oppressione e allo sfruttamento da parte degli italiani, ed inoltre che si agiva in antitesi al diritto di autodeterminazione, se i nostri nemici ereditari del Tirolo italiano (Welschtirol) avessero da decidere sulle condizioni finanziare della nostra esistenza, sulla nostra vita culturale e nazionale. Perciò il minimo che la nostra deputazione doveva pretendere prima di entrare in trattative era una dichiarazione autoritativa del presidente dei ministri, che egli cioè come per il passato persisteva nel suo punto di vista dell’autonomia per il Tirolo meridionale tedesco. Questa dichiarazione giunse telegraficamente a Roma da San Remo il giorno 19 aprile». Ora in data 3 maggio l’on. Credaro ha consegnato ai firmatari della dichiarazione surriferita la seguente risposta: «In esecuzione dell’accordo preso con Lei e co’ Suoi amici, e in risposta all’ordine del giorno, comunicatomi a mano, sono autorizzato a dichiarare, a nome di Sua Eccellenza il Presidente dei Ministri, quanto segue: Il Governo è ben lontano dall’avere preso alcuna precisa determinazione intorno alla sistemazione della Venezia Tridentina. Esso va raccogliendo con colloqui con le parti interessate gli elementi necessari per concrete proposte da sottoporsi al Consiglio dei Ministri dopo l’annessione. La convenienza di raccogliere, senza indugio, i materiali necessari per un disegno di legge ministeriale e predisporre quanto occorra per le prime elezioni e quindi anche per la circoscrizione elettorale, è manifesta; ma il Governo sinora non ha assunto alcun impegno. In ogni caso il Governo assicura nel modo più categorico, che non intende rinunziare, né rinunzierà mai all’esercizio fermo dei diritti della Sovranità dell’Italia fino al Brennero né abbandonerà comunque minoranze italiane dell’Alto Adige, né pregiudicherà mai i diritti ed i legittimi interessi del Trentino. Con ossequi Dev.mo CREDARO». Noi non sottoporremo questa risposta ad una analisi minuziosa anche in quella parte in cui si tiene conto delle affermazioni particolari contenute negli ordini del giorno o nei telegrammi di protesta e si rasenta il merito della questione, ma ci fermiamo a quello ch’è detto in risposta alla pregiudiziale sollevata dai rappresentanti trentini. In proposito si risponde che «il Governo non ha presa alcuna precisa determinazione intorno alla sistemazione della Venezia Tridentina», che si è limitato a delle conversazioni informative, «che sinora non ha assunto alcun impegno». Con ciò a noi pare che la condizione messa dai trentini per avviare le trattative è accolta e che dopo la deviazione dei 22, si ritorna sulla giusta rotaia dalla quale non si sarebbe dovuto scostarsi mai. Ben s’intende che factum infectum fieri nequit, ma in politica quando una dichiarazione disgraziata è caduta, per annullarla non resta che farne un’altra in senso contrario. Ma la dichiarazione è importante anche perch’essa parla di sistemazione della Venezia Tridentina. Non è vero dunque quanto affermano i tedeschi (vedi discorso del Toldt nel municipio di Bolzano) che i trentini nella questione dell’autonomia non c’entrano più, che non sia per la liquidazione del patrimonio provinciale e rimane sovratutto lettera morta il presuntuoso ordine del giorno dello stesso municipio in cui è detto che «ogni intervento dei trentini nella autonomia e nelle trattative del Südtirol viene respinto come ingerenza illecita in cose che vanno regolate solo fra Alto Adige e Stato Italiano». No, quello che i popolari hanno sempre sostenuto con logica chiarezza deve diventare oggi finalmente realtà. Bisogna tornare sulla rotaia giusta. L’ordine del giorno delle trattative di Roma deve essere: sistemazione della Venezia Tridentina e non l’autonomia dell’Alto Adige. In questa sistemazione bisogna prima ottenere la certezza che il governo intende mantenere l’autonomia comunale e dietale. Assicurato questo si deve vedere come possano venir soddisfatti i postulati particolari dei tedeschi. Essi sono di natura politica e di natura politico-amministrativa. Per questi ultimi, riguardanti in modo particolare l’amministrazione autonoma, i trentini hanno diritto a un voto deliberativo e di costituente, per i primi molti titoli l’investono di un voto consultivo di prima categoria. Rimessi su questa rotaia auguriamoci ora che in casa nostra non ci abbandoniamo alla faciloneria di proteste generiche e ordine del giorno frasaiuoli, ma che si affronti in concreto tutta la questione, a parte, in base a dati statistici e studi sereni, col proposito di maturare quelle decisioni che saranno prese alla Camera nazionale col concorso dei rappresentanti della nostra regione. 