Non è facile esprimere i sentimenti di profonda angoscia che opprimono il cuore degli italiani, amanti del loro paese, innanzi alla violenta ripresa di guerra civile che insanguina le vie di alcune città ed in modo speciale quelle di Torino . La rivoluzione della fine di ottobre, che metteva il governo nelle mani del capo del fascismo, di quel partito cioè che si riprometteva di restituire allo Stato la sua piena autorità e ridare alla nazione l’ordine e la disciplina, aveva fatto nascere molte, forse esagerate, speranze, e queste erano state rinvigorite da alcune settimane di relativa tranquillità. Ma purtroppo l’ordine è nuovamente turbato e la disciplina sembra fare difetto precisamente nelle file fasciste, nelle quali si nota una preoccupante assenza di freni inibitori ed una non meno preoccupante mancanza di rispetto e di fiducia verso l’autorità dello Stato. Noi non abbiamo mai creduto che il fascismo potesse fare dei miracoli né che l’on. Mussolini avesse a sua disposizione una bacchetta magica che gli permettesse di ridare la tranquillità in pochi giorni ad un paese che da ormai quattro anni viveva in condizione di vero e proprio orgasmo. Sappiamo quanti elementi psicologici e quanti interessi d’ogni genere debbano essere tenuti in considerazione da chi vuole giudicare di una così difficile situazione, e non faremo colpa al nuovo governo di non essere riuscito a fare in un mese e mezzo quello che altri governi precedenti non avevano potuto ottenere durante degli anni. Ma questo non toglie a noi il diritto di constatare che i gregari del fascismo sfuggono ogni giorno più dalle mani dei capi e minacciano di compromettere in modo forse irrimediabile l’autore di quel governo che in loro nome ha preso a reggere le sorti d’Italia. Quello che è successo a Torino è di una gravità eccezionale, tanto per se stesso, che come sintomo di una situazione generale tutt’altro che tranquillante. Non abbiamo sufficienti elementi di giudizio, ma ammettiamo senza riserve la gravità della provocazione nei fatti della Barriera di Nizza, nei quali due fascisti vennero proditoriamente uccisi. Ci spieghiamo quindi umanamente l’esasperazione dei fascisti torinesi e il desiderio di ricorrere a rappresaglie contro i presunti autori di quell’imboscata, anche se noi, in omaggio ai principii evangelici, non possiamo giustificare la vendetta, qualunque sia la forma con cui si compie. Ma gli stessi fascisti debbono riconoscere che la loro rappresaglia, oltre ad essere sproporzionata per la misura, non è facilmente giustificabile data la circostanza che il governo fascista, disponendo di tutti gli organi dello Stato, avrebbe potuto colpire severamente ed esemplarmente i responsabili, senza alcuna necessità di un’azione diretta delle squadre fasciste. Una nota romana, che si dice ufficiosa, a proposito dei fatti di Torino, dice tra l’altro: «Questa balda gioventù, che ha fatto la guerra, che è abituata ai cimenti sportivi e che ha coscienza della propria forza e della propria ragione, non sa adattarsi a rimettere in mani altrui, siano pure le mani di quella legge e di quegli organi governativi i quali si trovano ora applicati e retti dai fratelli di fede, gli atti con cui questa compie la legittima difesa e rintuzza la insopportabile tracotanza». Non si legge senza un senso di penosa tristezza una confessione così aperta di impotenza governativa nei confronti di quella gioventù in nome della quale si pretende di reggere il paese. Se i fascisti non hanno fiducia nel governo fascista, come si può pretendere che questa fiducia abbiano i partiti che al fascismo sono avversari? Se queste squadre che, quando il fascismo era partito di opposizione, seppero dare così memorandi esempi di disciplina, ora che il loro capo è al potere non sanno sostenerlo con eguale, anzi con più perfetta disciplina, finiranno con indebolire l’autorità dell’on. Mussolini ed impedire che si compia l’esperimento di un governo che venne imposto alla nazione come l’unico capace di ricostruire moralmente e materialmente l’Italia. Noi non possiamo approvare la violenza, da qualunque parte venga, non possiamo quindi che deplorare i fatti dolorosissimi di questi tragici giorni. Ma senza voler imporre i nostri principii a coloro che non li accettano, crediamo poter rilevare da un punto di vista essenzialmente pratico che la violenza esercitata da un partito non può fare a meno di ritornare a suo danno. Ai social-comunisti è stato ripetuto infinite volte che la violenza non poteva che generare la violenza. La tracotanza dei rossi ha finito col provocare la reazione borghese e da due anni gli uomini e le organizzazioni socialcomuniste vanno scontando amaramente gli eccessi inqualificabili ai quali si erano abbandonati quando si credevano di poter tutto impunemente osare. Ma anche la reazione deve sapersi imporre dei limiti ragionevoli se non vuole a sua volta provocare una contro-reazione. La reazione fascista, che oggi ha in mano il potere, ha ottenuto un successo tale di cui può e deve ritenersi soddisfatta; se non vuole compromettere questo successo e rigettare il paese in preda alla guerra civile del social-comunismo, deve sapersi mantenere rigidamente disciplinata ed inspirare così nel popolo tutto quella fiducia di cui ha bisogno il governo per poter attuare nelle linee fondamentali il programma di ricostruzione e di riforme con cui salì al potere. Pensino i fascisti all’impressione che la cronaca dei fatti di Torino non può fare a meno di produrre all’estero, si persuaderanno che noi abbiamo parlato nell’interesse del governo e della nazione. 