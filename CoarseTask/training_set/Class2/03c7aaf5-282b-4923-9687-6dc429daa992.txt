DE GASPERI. L’onorevole Flor ha accennato ad un collega del suo collegio a proposito della presente interpellanza . Ora, associandomi all’interessamento da lui e da altri manifestato, non posso nascondere l’impressione che dalla relazione fatta ora dall’onorevole ministro degli esteri ho ricevuto, salvo la visione di ulteriori documenti che i socialisti dicono di possedere, e cioè che di questa questione di carattere umanitario (che poté essere risolta durante la guerra perfino dai guerreggianti stessi) si faccia una questione di pressione diplomatica. (Commenti – Interruzioni). E mi pare evidente che l’affare diplomatico venne tentato da parte della delegazione russa, giacché il nostro Governo, sia pure agendo per mezzo del Ministero della guerra, come ha accennato l’onorevole Flor (in fondo è ragionevole quando si tratta di prigionieri di guerra) (commenti) ha evitato la questione diplomatica ed ha messo in opera ogni suo possibile mezzo per arrivare alla conclusione di queste trattative. Senza parlare del merito, della parte storica che è stata qui accennata, del fatto cioè che i russi sono stati restituiti e gli italiani delle nuove province non lo sono stati… BOMBACCI. Perché la Russia ha fatto il suo dovere e l’Italia no! (Rumori). DE GASPERI. Io quale rappresentante delle nuove province, di cui in modo particolare si tratta, mi associo al vivo desiderio che i nostri ex-prigionieri possano essere rimpatriati, ma credo che a questo scopo non si giunga venendo alla Camera a dare unilateralmente ragione alla parte contraria e cioè alla rappresentanza di uno Stato che è in contraddizione… (Interruzioni). Non sono addentro come l’onorevole Flor a tutta la questione e sto alla considerazione dei fatti. Posso anche supporre che talora sia mancata tutta la buona volontà da una parte, come è mancata secondo me in quest’ultimo periodo da parte della delegazione russa; in ogni caso ripeto che non credo si giovi alla causa stessa assumendo atteggiamenti unilaterali in difesa di Worowski e credo che si possa riuscire solamente appoggiando nei suoi sforzi rinnovati il nostro Ministero degli esteri. (Approvazioni). Mi auguro dunque che si abbandoni da tutte, e specialmente da quella parte che ha dimostrato di farlo attualmente, qualunque tendenza di pressione diplomatica in una vertenza che deve essere risolta secondo i princìpi umanitari. (Vivi applausi al centro). […] DE GASPERI. Se ho ben inteso la mozione dell’onorevole Chiesa, essa è composta di due parti distinte, una riguarda la questione specifica dei prigionieri, questione che è stata detta anche di sentimento, l’altra concerne la questione del ripristino dei rapporti diplomatici ed economici con la Russia. CHIESA. Commerciali ed economici. DE GASPERI. Mi pareva di aver capito anche rapporti di carattere diplomatico. Ora se la mozione vuol dire accelerare la discussione ed arrivare ad una conclusione riguardante l’azione per i prigionieri, non avrei niente in contrario ad accettare che la proposta venga trattata prossimamente, anche prima delle vacanze natalizie in una seduta mattutina, ma se invece fosse implicita la questione diplomatica non crederei opportuno che questa sera si decidesse su questo argomento. Ma presa notizia del l’interpretazione dell’onorevole Chiesa voterò in favore della proposta. […] DE GASPERI. Una dichiarazione per fatto personale. Osservo che ho dichiarato di essere favorevole alla iscrizione nell’ordine del giorno di una delle prossime sedute antimeridiane della mozione Chiesa. Invece l’onorevole Cavazzoni domanda che non si fissi stasera tale iscrizione all’ordine del giorno. Differenza sostanziale quindi non c’è . (Commenti all’estrema sinistra). 