Sul limitare dell’ultima settimana elettorale richiamiamo ancora la attenzione degli amici sui seguenti punti: I. L’esito della battaglia elettorale dipende dal maggiore o minore concorso alle urne. Se il numero dei votanti sarà molto alto anche il quoziente elettorale necessario per ottenere un mandato sarà assai alto e quindi meno facilmente raggiungibile da liste avversarie. Noi siamo un partito di maggioranza, abbiamo tutto l’interesse quindi che si raggiunga un quoziente alto. Bisogna perciò spingere alle urne anche le ultime riserve. Il risultato delle ultime elezioni deve essere assolutamente superato di molto. Gli assaggi fatti dai nostri propagandisti lasciano credere che ciò sarà possibile quando anche nei piccoli paesi di campagna il concorso alle urne venga energicamente controllato e organizzato. Le sezioni del partito e i fiduciari devono anzi tutto munirsi di una copia delle liste elettorali, distribuire la scheda a tutti gli aventi diritto al voto e incaricare il fiduciario che assiste all’atto elettorale, di segnare sulla lista quelli che hanno compiuto il loro dovere. A metà della giornata la presidenza della sezione deve fare il controllo dei mancanti e quindi disporre immediatamente che ciascuno dei ritardatari venga personalmente invitato ad accorrere alle urne. II. È incominciata da parte della sottoscritta direzione la distribuzione delle schede. Nei prossimi giorni verranno consegnate in tutti i paesi. Qualora entro giovedì 12 maggio in qualche sede elettorale non fossero ancora per svista pervenute, i fiduciari dovranno immediatamente darcene avviso col mezzo più rapido e sicuro. III. Come è stato votato ad unanimità dalla Commissione elettorale nella quale erano rappresentati tutti i distretti, le preferenze dovranno venir disciplinate per mantenere il rango di riuscita dei candidati come fu stabilito dalla commissione stessa. Il Comitato speciale eletto dalla stessa commissione e composto dei signori sen. Enrico Conci, on. Mons. Guido de Gentili, dei membri di direzione Oreste Cadonna, prof. Giovanni Ciccolini, Brollo e Casimiro Turri, ha già terminato i suoi lavori. I paesi più piccoli, più discosti o le vallate più lontane non avranno indicazioni di preferenza e voteranno quindi la scheda con lo scudo crociato, tale e quale, senza alcuna aggiunta scritta. La maggior parte degli altri paesi riceveranno dal Comitato un invito scritto di dare la preferenza a due nomi della nostra lista. Questi inviti verranno fatti pervenire ai fiduciari prima di giovedì prossimo o entro il prossimo giovedì. È inteso che quelle sezioni che non riceveranno tale indicazione prima di giovedì, voteranno la scheda senza preferenza. Noi facciamo appello al senso più rigoroso di disciplina e di solidarietà. Il metodo delle preferenze fu introdotto nella proporzionale per opera dei suoi avversari e ne sminuisce gli effetti in quanto che richiamando di nuovo l’attenzione degli elettori su determinati nomi di persone risuscita nella loro mente il concetto del collegio uninominale e rischia di far perdere il valore al sistema di lista che, trascurando il punto di vista personale o locale, dovrebbe far valere soltanto quello programmatico e regionale . Noi avremmo preferito invitare tutti gli amici a non far uso delle preferenze. Ma poiché è lecito supporre che almeno una piccola parte non avrebbe mantenuta questa parola d’ordine e che d’altro canto ne avrebbero potuto approfittare gli avversari per sconvolgere l’ordine della lista stessa; così la commissione elettorale ha deciso di regolare la graduatoria in modo da mantenere il rango voluto dal Partito. Noi crediamo quindi di poter fare affidamento sicuro su tutti gli amici, i quali arrendendosi a queste ragioni, si atterranno alle sole istruzioni che riceveranno per iscritto dal suddetto comitato e da nessun altro. In fine non manchino i fiduciari di rilevare in confronto di tutti gli elettori che nella prossima elezione più che in qualunque altra si tratta di difendere gli interessi comuni di tutto il Trentino e che i candidati che riusciranno saranno i rappresentanti non di questa o quella vallata, non di questa o quella classe, ma di tutte le classi popolari dell’intiera regione. TRENTO, 7 maggio 1921 La Direzione regionale del Partito popolare. 