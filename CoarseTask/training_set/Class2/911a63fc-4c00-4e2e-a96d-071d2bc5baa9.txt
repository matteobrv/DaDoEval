Monsignor Schreiber , professore all’università di Münster e deputato al Reichstag non è ancora molto noto in Italia; ma quando vorremo farci un’idea, al di fuori delle vicende parlamentari delle grandi direttive politiche seguite dal Centro nel dopo guerra, bisognerà risalire alla sua opera di pubblicista, scrittore e volgarizzatore. Già nel 1924 egli raccoglieva in un volumetto sintetico le discussioni che s’erano fatte tra cattolici e cogli avversari dando le conclusioni più pratiche e definitive (Grundfragen der Zentrumspolitik, Germania politica, Berlino ’24) e quest’anno pubblicherà un Annuario Politico (Politisches Jahrbuch 1925, Volksverein M. Gladbach) nel quale presero la parola sui più diversi temi della politica parlamentare gli specialisti del Centro e al quale egli stesso aggiunse una preziosa bibliografia del centro, dagl’inizi fino ai nostri giorni. Per il suo carattere generale merita tuttavia maggior attenzione la sua collezione «Scritti di Politica tedesca» (Schriften zur deutschen Politik), editi dall’Herder. In questa collezione oltre alcune opere che riguardano la politica germanica, ma che sono tuttavia assai interessanti, perchè più che teorico hanno un carattere sperimentale (vedere p. c. Mausbach la questione scolastica e la Chiesa nelle trattative per la compilazione della costituzione di Weimar) sono comparsi volumetti che gioverebbe assai se con qualche riduzione, venissero tradotti anche in italiano. Citiamo ad esempio la dottrina sociale cristiana dello Schilling (Christliche Gesellschaftslehre) in cui si parla con criteri pratici degli ultimi esperimenti sociali. La questione più preoccupante però anche in Germania è quella dello Stato. I cattolici tedeschi si sono trovati improvvisamente innanzi ai problemi della rivoluzione e alla necessità di varare in un compromesso coi socialisti temperati e coi liberali una nuova Costituzione. Nel comitato di Weimar compilatore delle nuove leggi fondamdentali, si trovarono anche due preti. Gli attacchi a sinistra e a destra non mancarono. Bisognava risalire ai princîpi e difendere il proprio operato nuovissimo colla vecchia dottrina. Ecco che il Mausbach, uno dei sacerdoti deputati che faceva parte del comitato, pubblica presso l’Unione popolare di München Gladbach (Volksverein M. Gladbach) il suo prezioso volumetto Questioni culturali nella Costituzione tedesca (Kulturfragen in der deutschen Verfassung), che raccomandiamo a quei cattolici che aspettano un particolare disprezzo per le soluzioni parlamentari. Sempre della questione dello Stato, dal punto di vista cattolico e con riguardo alle pratiche possibilità costituzionali si occupa il professore dell’università di Nimega Steffes (Collezione Schreiber, Die Staatsauffassung der Moderne, Herder 1925) . La teoria cattolica dello Stato è qui esposta con riferimenti alle condizioni del dopoguerra e allo sforzo del Centro di costruire entro la formale democrazia della repubblica lo Stato popolare, cioè la democrazia sostanziale ed organica. Un altro volumetto della stessa collezione che sarebbe di attualità anche in Italia è quello scritto in collaborazione dall’onorevole Baur e da mons. Rieder sull’Encicliche papaIi e il loro atteggiamento di fronte alla politica (Päpstliche Enzykliken und ihre Stellung zur Politik, Herder 1923). Il volume deve la sua nascita al convegno internazionale di Costanza del giugno 1922, nel quale convegno i due autori presentarono ciascuno uno studio sull’argomento. Il Baur parte dal dato di fatto che tanto il Centro quanto il partito popolare bavarese, quanto il partito cristiano-sociale austriaco nelle loro dichiarazioni programmatiche del 1918 confermarono di essere partiti politici e non confessionali, nel senso di non rappresentare direttamente (come aveva già scritto nel 1887 il card. Iacobini) gl’interessi della Chiesa. Tuttavia questi partiti si fondano sulla filosofia politica e sulla sociologia cattolica e con ciò nelle direttive supreme e generali seguono la dottrina della Chiesa. Ecco perché si risale alle encicliche. E citando sopratutto le encicliche di Leone XIII, l’A. si occupa in diversi capitoli della «dottrina dello Stato nelle encicliche», del «cambiamento della forma di governo (rivoluzione)», dei «rapporti colla Chiesa», della scuola, della «libertà politica», della «famiglia», dei «doveri del cittadino», della «questione operaia». Della politica estera si intrattiene il Rieder. Qui oltre Leone XIII, vengono citati i suoi successori Pio X, Benedetto XV, e l’enciclica Ubi arcano Dei, e i precursori Ketteler e Windhorst. Infine, benché non appartenga alla collezione di mons. Schreiber, ricorderò in questo nesso l’opera recente del Tischleder sulla Dottrina dello Stato di Leone XIII (Die Staatslehre Leos XIII, Volksverein, München-Gladbach 1925). È un volume di 540 pag. che merita una trattazione speciale. Ma vi accenno qui per completare questa rapida rassegna, la quale dimostra che cattolici Tedeschi i quali hanno contemporaneamente sviluppato la loro già abbondante letteratura sociale, affrontano nel dopoguerra anche il problema politico, dandoci un esempio che non dovrebbe andare perduto. D. 