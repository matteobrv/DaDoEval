Anche entro il nostro partito si erano sollevare non lievi obiezioni contro la convocazione del congresso nazionale. Si diceva che il disagio provocato dal fascismo in molte situazioni locali avrebbe recato grave turbamento in un’assemblea politica di duemila persone, chiamate a discutere e a deliberare in pubblico contraddittorio su di una situazione politica complessa e delicatissima. Si obiettava che la sinistra anticollaborazionista avrebbe trascinato il congresso verso la sua tesi ovvero, aderendo per tattica contingente agli ordini del giorno della direzione, li avrebbe inficiati di equivoco e resi inaccettabili ai popolari membri del governo. L’on. Milani aveva anzi in un discorsetto conviviale a Roma parlato in tono assai patetico dell’autodafè che collaborazionisti e collaboratori potevano attendersi dall’incomprensione di un tale congresso. Si opponeva infine che, anche supposto un voto e un andamento favorevole del congresso, al di fuori, in occasione di esso, potessero scoppiare degl’incidenti imprevedibili e imprevisti coll’inevitabile effetto d’inasprire i rapporti tra fascisti e popolari. Tutte queste obiezioni e altre ancora furono sottoposte al Consiglio nazionale il quale però, tutto pesato e tutto sommato, concluse a grandissima maggioranza per la convocazione. Ora, a congresso finito, si può dire che nessuna delle obiezioni mosse prima del congresso trova nelle sue deliberazioni, nel suo andamento, negli avvenimenti che lo accompagnarono, una qualche ragione di sussistere. Il congresso accolse la tesi collaborazionista contro il voto dei sinistri; nel congresso la direzione poté esprimere a mezzo dell’on. Degasperi il suo ringraziamento ai membri popolari del governo, e né dentro né fuori accaddero incidenti di qualche importanza che potessero urtare il fascismo. Senonché la direzione non aveva previsto né poteva prevedere che le velleità secessionistiche di un esiguo manipolo giungessero al punto di calunniare il congresso né poteva supporre che tali esibizionistiche tendenze venissero prese sul serio e valorizzate da chi rappresentava il fascismo . Così inaspettatamente il secessionismo assunse un’importanza decisiva per la valutazione del congresso. Anzitutto nello spirito stesso della assemblea la affermazione unitaria prevalse su qualunque altra preoccupazione di tendenza; cosicché, mentre gli oratori conducevano bene o male il dibattito attorno alla collaborazione, l’anima dell’assemblea scoppiava nelle ovazioni più irrefrenabili per Sturzo; il che equivaleva a dire per la unità e l’autonomia del partito: e, al di fuori, nella valutazione degli spettatori, prevaleva l’uno o l’altro giudizio a seconda che si sperava, si attendeva, si vedeva perduta o si voleva scongiurata la scissione. È difficile oggi stabilire quanta parte di colpa spetti all’opera dei cosidetti secessionisti e quanta risalga a chi più o meno abilmente tentò sfruttare la loro tendenza. Noi non siamo chiamati a tale giudizio; ma, oggettivamente parlando, è chiaro che il secessionismo divenne una condeterminazione della situazione durante e dopo il congresso; e per secessionismo intendiamo non solo gli atti formali di secessione e d’indisciplina, ma quell’atteggiamento spirituale di ricatto verso il partito, per il quale, dopo aver sostenuta la propria tesi, si conclude col riservarsi, in caso di non accettazione, piena libertà di manovra, quasicché fosse lecito dimenticare che si tiene un mandato per proposta e voto di popolari e che se alla disciplina popolare non si vuole sottostare, altro non resta che rimettere in mano degli elettori il mandato stesso. Per fortuna gli aberranti furono pochissimi e qualcuno, sorpreso forse nella sua buona fede, torna all’ovile; ma non così piccolo fu il male che fecero né leggeri i guai che potevano produrre. Solo lo sforzo unitario del gruppo parlamentare valse a ristabilire rapidamente la situazione, ancorandola a questi due punti: indipendentemente dalla partecipazione al Gabinetto, congresso e gruppo intendono che, nell’interesse del paese, i popolari si mantengano nell’atteggiamento collaborazionista; e, indipendentemente da qualsiasi pressione esterna, gruppo e congresso vogliono salvaguardata l’unità e la speciale fisionomia del Partito popolare italiano. Il congresso diede maggiore rilievo al secondo punto, il gruppo più forte risalto al primo; ma entrambi prima o poi si fissarono in questi due punti capitali in cui durante la burrasca è ancorata sicura la nave del Partito popolare italiano. 