Nel partito socialista italiano è stata ufficialmente discussa, in questi giorni, una grave questione: si deve o non si deve fare in parlamento un lavoro positivo in favore delle masse lavoratrici, si deve usare della grandissima influenza di un gruppo così notevole di deputati per togliere sempre più al regime borghese la sua impronta capitalistica e impregnarlo di democrazia oppure si deve limitarsi ad agitare il bandierone della rivoluzione, pascendo per intanto gli elettori coll’erba trastulla delle speranze nel comunismo di là da venire? Il problema si presentava acuto alla vigilia della riapertura della Camera, dovendosi pur stabilire il programma d’azione del gruppo parlamentare, e nella falange rossa non mancavano gli individui più sensibili alle correnti vive degli strati popolari, i quali avevano notato dei sintomi non dubbi di impazienza e di malcontento per una politica puramente negativa. Il dibattito si svolse in una riunione comune della direzione del Partito e del Comitato direttivo del gruppo parlamentare. Si manifestarono subito due correnti, quella di Turati che propose un lavoro pratico e quella utopistica e catastrofica di Bombacci e compagni, fatta proprio dalla direzione, che dopo il congresso di Bologna ha espulso tutti i dissidenti e gli annacquati. Turati fu esplicito; egli mise nella vera luce, senza eufemismi e senza ambiguità, il vuoto assoluto che sotto le frasi roboanti nasconde il programma massimalista. Esso è sonoro ma sterile. «Dal punto di vista della Direzione, egli dice, è critico, negativo, catastrofico. Credo che le masse siano contrarie a tale programma; esse richiedono la soluzione di problemi immediati. Per preparare una rivoluzione bisogna svolgere tentativi di erosione nello Stato borghese. La rivoluzione è dapprima nelle coscienze. Le conclusioni del Congresso di Bologna furono molto vaghe. Ritiene che ci si può trovare d’accordo su di una divisione di lavoro. Riconosce che la guerra ha aperto la possibilità di maggiori conquiste per il proletariato. Pensa che un’azione di riforme può preparare la piattaforma alle rivendicazioni future e vede la possibilità di un accordo fra il suo punto di vista e quello della Direzione». (Questa e tutte le altre citazioni sono prese dall’Avanti). Modigliani , pur dissentendo in parte da Turati, si associò a lui nel rilevare il carattere irrealistico della tendenza avversaria. «Il programma di Turati è collaborazionista, ma il programma della Direzione è utopistico. Tutta l’azienda dei deputati non può essere che antitetica a questo programma, il quale è antitetico allo spirito delle masse. Altro è afidarsi nelle direttive teoriche, altro seguire le necessità della vita. Occorre conciliare le due necessità, trovare la continuità nel programma della Direzione fra le premesse e i provvedimenti contingenti cui questa si richiama. È assurdo ritenere che il socialismo possa essere accelerato: si possono modificare le forme politiche della società, non preparare organi nella trasformazione socialista. Se noi ci rendiamo conto di quel tanto che il proletariato italiano può realizzare, noi faremo una gran cosa avvicinando il proletariato al socialismo attraverso l’esperimento della socializzazione. Con ciò non intendo fare opera di governo. L’esperimento deve essere fatto dalla massa. Ritiene che il partito dovrebbe valorizzare i problemi economici più urgenti, attenuando un pò la sua idolatria comunista. Il programma della Direzione del Partito rompe il contatto colla realtà». Ma non ostante queste ottime ragioni l’ordine del giorno Treves che esprimeva le idee di Turati non ottenne che il voto di questi due sopravviventi di un tempo che fu, mentre tutti gli altri voti andarono a favore del nullismo della direzione. Ciò che, del resto, era da prevedere. Già il giorno innanzi Bombacci aveva chiamati «contingenti e riformistici» i progetti delle sezioni tecniche del gruppo, Zanettini aveva rilevato «Il danno che reca al movimento rivoluzionario il tecnicismo parlamentare, il quale porta all’azione riformistica, espresso il desiderio che i deputati siano fra le masse a tenervi opera di propaganda, di volgarizzazione; criticato l’opera svolta fino ad ora dal gruppo parlamentare». Serrati aveva detto: «La direzione deve affermare il concetto che i nostri progetti di legge non devono essere presentati con l’intendimento di risolvere la crisi borghese, ma anzi allo scopo di acuire il dissidio colla classe borghese. La crisi attuale non può avere che una soluzione rivoluzionaria». Le quali idee erano poi state concretate nel programma – opposto a quello dell’on. Turati che fu poi respinto – i cui punti più salienti stabilivano: «La Direzione esprime la certezza che di fronte a qualunque situazione politica e parlamentare sarà evitata ogni debolezza e ogni illusione di possibili conquiste efficaci e socialiste nell’ambito borghese e ogni tentativo di collaborazione degli strumenti di dominio capitalista cogli organi proletari»; e cioè condanna i deputati socialisti alla più assoluta infecondità legislativa fino al giorno in cui sorgerà il sole dell’avvenire, anzi ancora più condannava lo stesso parlamentarismo, come istituzione costituzionale, tollerandola soltanto provvisoriamente come tribuna di propaganda per il «soviet»; «riconferma che l’opera del Gruppo oltre ad essere coordinata allo sforzo esterno delle masse per il rigettamento del parlamentarismo borghese, deve attendere alla propaganda dei principi comunisti, la quale partendo dalla tribuna parlamentare può avere più larga ripercussione e vibrazione più vasta per le masse proletarie». E questo fu il programma sostenuto, in contraddittorio con Turati e Treves, da Lazzari , l’assennato Lazzari, il quale dichiarò: «La nostra essenza di Partito ci invita al compito di violentare la storia. I partiti come il nostro hanno anche questo dovere. In eventuali elezioni ripeterei ai miei elettori quanto dissi sempre: “noi non intendiamo al Parlamento di fare, bensì di disfare”. Noi possiamo affrontare il nostro destino storico seguendo il logico concatenarsi degli avvenimenti». Questo il programma approvato con tutti i voti meno due. 