È la domanda che si rivolge in una bellissima pastorale del 1914 il cardinale arcivescovo di Reims . Una pastorale che merita non solo essere letta, ma studiata, meditata, analizzata; e se il tempo e lo spazio ce lo permetteranno, non mancheremo di farlo, volendola un po’ alla volta riprodurre integralmente a norma e regola di quanti vogliono praticato in pubblico, ciò che credono e operano in privato. Il primo dovere è, egli dice, dichiararci francamente cattolici; il secondo dovere è l’azione; il terzo dovere è l’unione. Il quarto dovere dei cattolici è di esercitare, come cristiani i loro diritti di cittadini, specialmente il diritto del voto. Sul quale punto, dopo aver spiegato ampiamente l’importanza di fronte allo Stato, alla società, ai popoli, del seggio di deputato, dei membri di un parlamento, dopo aver fissate le qualità onde essi devono essere rivestiti, la sicurezza e la garanzia che essi devono darci di attenersi ai principi che assicurano di propugnare, egli continua: «In conseguenza: Voi dovete scartare gli ambiziosi senza principii che non cercano se non il loro interesse personale, e voi non dovete dare il vostro voto che ad uomini versati nella conoscenza delle questioni che avranno a trattare, che sieno amici sinceri e disinteressati del pubblico bene, attaccati per convinzione ai principii sui quali riposano l’ordine sociale, la pace e la prosperità d’una nazione. Voi dovete scartare i candidati che per le loro dottrine perverse, immorali, o rivoluzionarie, compromettono gli interessi vitali del paese, il prestigio della nazione, e voi dovete scegliere uomini che sapete zelanti degli interessi essenziali della nostra terra. Voi dovete scartare i candidati che non si fanno scrupolo di propagare l’immoralità, la profanazione delle famiglie, e lo spopolamento del paese; voi dovete scegliere rappresentanti decisi a sostenere la lotta contro questi abusi che sono la vergogna e la rovina di un popolo. Voi dovete scartare i candidati conosciuti come ostili alla religione, come uniti a sette che fanno professione di essere i nemici della Chiesa, quelli che hanno già abusato del loro potere o del loro mandato, che sono preoccupati solo di restringere sempre maggiormente la libertà della Chiesa, del suo culto, delle sue opere di insegnamento, di moralizzazione di […]tà, e voi dovete scegliere uomini risoluti di assicurarci la libertà; e di essere garanti della sua stabilità. Questo è dovere di coscienza! Non vi sono due morali, noi non abbiamo due coscienze, una per la vita privata che debba conformarsi in tutto alla legge di Dio, l’altra per la vita civile, che sia indipendente da essa. Il dovere elettorale obbliga tanto più strettamente la coscienza, quanto ne sono più gravi le conseguenze. Facciamo finalmente cessare quest’anomalia, che fa disonore alla nostra fede, alla nostra logica, al nostro carattere: un popolo nella sua gran maggioranza cattolico che confida la cura di essere rappresentato nei consigli ove si decidono i destini della nazione ai peggiori nemici della sua religione. Se tutti i cattolici avessero esercitato come cattolici il loro dovere elettorale, noi non avremmo ora a gemere sopra i mali che affliggono e disonorano il nostro paese. Ed è perciò che alla vigilia del prossimo consulto nazionale, voi avrete occasione di mettere in pratica i gravi avvisi che noi vi diamo. Noi ci rivolgiamo a tutti coloro che comprendono la necessità della religione per la pace sociale e a tutti quelli che credono in Dio nella sua Chiesa, a tutti quelli che non hanno rinnegato la fede del loro battesimo, a tutti quelli che si considerano sempre come cristiani, a tutti quelli che vogliono per i loro figli il Battesimo, il catechismo, la prima Comunione, a tutti quelli che chiedono la benedizione della Chiesa per tutte le grandi epoche della vita, a tutti quelli che amano la Francia, e diciamo loro: La sorte del paese, è fra le vostre mani, se voi amate la Chiesa difendetela, se amate la Francia, salvatela!» Crediamo non dover aggiungere altro a queste parole per noi Trentini alla vigilia delle elezioni. Per questo stimammo opportuno riportare interamente quest’ultimo tratto della bellissima Pastorale. 