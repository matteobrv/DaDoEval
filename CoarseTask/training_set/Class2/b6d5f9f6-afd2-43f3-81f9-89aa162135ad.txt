L’atteggiamento del Partito popolare di fronte al problema della collaborazione coi socialisti ha sconcertato un po’ tutti, perché in Italia purtroppo la politica si usa considerarla quasi unicamente come un giuoco parlamentare, ma ha finito con imporsi come l’unico veramente logico e corrispondente alla gravità della situazione nella quale si dibatte il nostro paese. Ed oggi abbiamo la soddisfazione di vederlo apprezzato nel suo giusto valore, anche se da taluno a denti stretti, da tutti i partiti, compreso il socialista, che è il più direttamente interessato. La direzione del Partito popolare, richiamandosi nel suo ordine del giorno ai deliberati del congresso di Venezia, ha dimostrato chiaramente che la sua linea di condotta non è suggerita dalle contingenze del momento, ma segue un programma profondamente meditato e capace di rispondere alle grandi esigenze della vita politica . In un regime parlamentare, specialmente se a sistema proporzionale, il collaborazionismo è una necessità che si impone a tutti i partiti nei confronti dei partiti avversari, e la collaborazione coi socialisti non costituisce pel Partito popolare un problema molto diverso da quello che ha dovuto risolvere per collaborare colle diverse frazioni della democrazia e della destra, parecchie delle quali non sono idealmente meno lontane dai popolari che dai socialisti. Salvo i grandi e fondamentali principi ideali, a cui si ispirano i programmi dei vari partiti, in politica tutto è relativo, e sarebbe assurdo respingere pregiudizialmente la collaborazione con un dato partito, quando questa potesse servire in qualche modo ai supremi interessi del paese, che sono gli scopi diretti della politica. Nessuno potrebbe negare che l’entrata di un partito, così numeroso e forte come il socialista, nell’ambito della vita costituzionale sarebbe un avvenimento storico di somma importanza, che potrebbe rafforzare notevolmente l’autorità statale e rendere assai più agevole quel lavoro di ricostruzione che ogni giorno più si impone come una necessità assoluta. Il Partito popolare comprende questa grande verità, perciò agli approcci collaborazionisti dei socialisti non ha opposto un rifiuto, si è quindi dichiarato pronto a trattare, anzi ha posto immediatamente due capisaldi della azione politica, che dovrebbero servire di base alle future trattative: l’interesse del paese ed un programma pratico. Ponendo queste due condizioni, il Partito popolare dimostra, contro i troppo corrivi critici, che in nessun caso potrebbe collaborare coi socialisti quando questi si proponessero unicamente un’azione negativa come quella di costringere lo Stato ad una violenta repressione antifascista allo scopo di far rivivere quella tirannide bolscevica che ha deliziato l’Italia nell’immediato dopoguerra. I popolari vogliono restituire autorità allo Stato su tutti i cittadini e non potranno mai mettersi a servizio della violenza e della prepotenza. Come dicevamo, non v’ha dubbio che l’entrata del Partito socialista nell’ambito costituzionale sarebbe un bene, ma i socialisti, che fino a ieri sono stati decisamente contrari al cosidetto Stato borghese, sono oggi veramente e sinceramente disposti a lavorare sul terreno costituzionale nell’interesse generale del paese, oppure, come il loro passato permetterebbe di credere, intendono entrare nel governo allo scopo di rendere più facile e più rapida quella rivoluzione di cui parla il loro programma massimo? Questo è necessario stabilire ben chiaramente prima di discutere praticamente di collaborazione. Qui non si tratta già di negare ai socialisti il diritto di tendere alla realizzazione del loro programma massimo; se essi lo credono utile e possibile sono liberi di agire in quel senso, ma non possono pretendere che i partiti i quali ritengono quel programma utopistico e dannoso, diano la propria collaborazione alla opera loro. Dimostrino i socialisti di essere disposti a collaborare sul terreno costituzionale, ed anche se essi si propongono di curare gli interessi del proletariato, la collaborazione sarà possibile perché tali interessi, quando siano bene intesi e non tendano a sovvertire l’ordine costituito, rientrano nel quadro più complesso dell’interesse del paese, al quale deve mirare la politica. E qui ci troviamo naturalmente portati sul secondo punto accennato dalla direzione del Partito popolare, che serve a concretare il primo: un programma pratico di azione politica, alla cui attuazione si possa e si debba collaborare. Tra due partiti idealmente così lontani come il Popolare e il Socialista non si può pensare ad una collaborazione di carattere generale che abbracci tutti i problemi della vita pubblica. In caso di collaborazione reale, di molti di questi problemi si dovrebbe forse ignorare l’esistenza, molti dovrebbero essere risolti per via di transazione, e solo di una parte di essi si potrebbe cercare una soluzione pratica e definitiva. Anche di questi ce ne sarà sempre abbastanza per giustificare una lunga ed efficace collaborazione, ma è necessario che questi vengano chiaramente precisati e che la loro soluzione venga, almeno nelle grandi linee, prospettata per rendere impossibili divergenze troppo facilmente disgregatrici. Il Partito popolare ha portato nella vita politica italiana un nuovo criterio di azione, sostituendo alle persone i programmi. Ad ogni nuova crisi ministeriale, quando i suoi uomini vennero invitati a far parte del governo, il Partito popolare subordinò l’accettazione dell’invito ad alcuni punti programmatici, di cui reclamava l’attuazione. Se questo ha fatto per collaborare cogli altri partiti costituzionali, è naturale che non vi rinunzi oggi che si tratta di mettersi a fianco di un partito che non dà certo maggiori garanzie di quegli altri. Questo programma la direzione del P.P.I. non crede di poter redigere, non avendo ricevuto dai socialisti un invito ufficiale alla collaborazione, e rivolge l’invito di tracciarlo a coloro che soli per via indiretta hanno fatto comprendere di essere disposti a collaborare cogli attuali partiti di governo. Niente di più logico e di più onesto per un partito conscio della propria forza e deciso a non deflettere dalla sua via, sulla quale non gli sono mancati i successi nell’interesse della nazione. C’è chi non riesce a comprendere la pretesa dei popolari di voler agire sempre in base ad un programma, c’è anche chi si offende come di una mancanza di fiducia e di riguardo quando i popolari propongono di intendersi su alcuni punti programmatici prima di passare alla collaborazione diretta, c’è quindi chi prospetta la possibilità di una collaborazione dei socialisti con altri partiti costituzionali all’infuori, e magari contro, dei popolari. Non sarà certo la direzione del Partito popolare che si spaventerà di questi propositi. Una collaborazione senza programma ben definito non potrebbe durare e non renderebbe possibile un governo capace di rispondere alle necessità più elementari del paese. Concretare un programma che possa essere accettato dai socialisti e da tutti i liberali, quanti sono necessari a formare una maggioranza, è una fatica paradossale. Del resto il Partito popolare non è mai andato con entusiasmo al governo, ed un po’ di opposizione servirebbe forse a metterlo in valore ed a rinforzarne l’azione nel paese. Ricordino questi signori che con degli uomini si possono comporre dei ministeri, ma un governo non si fa se non con un programma. Il Partito popolare ha il suo programma, e saprà farlo valere anche se dovesse restare all’opposizione. 