Avevamo sperato che questo primo maggio dopo la guerra diventasse la festa generale della pace e una affermazione di fede nel progresso dell’umanità. Nei rapporti dei partiti e delle classi sociali nessuna nube avrebbe turbata questa festa, poiché il primo maggio non ha più ragione d’essere giorno di battaglia. Dopo la proclamazione della charta del lavoro a Parigi, dopo l’introduzione della giornata di otto ore, dopo l’esempio avuto nell’Europa centrale dei partiti democratici, i quali collaborano coi socialisti nell’opera di socializzazione, si può affermare che le linee ricostruttive della società avvenire sono quelle di un assetto razionale e permanente in favore di chi lavora e produce. In tale riguardo quindi il 1° maggio avrebbe potuto e dovuto essere non più un grido d’imprecazione e di minaccia contro lo sviluppo antidemocratico ed antiproletario della società, ma la celebrazione del principio d’una vita nuova e l’affermazione di una speranza ormai vicina dell’avvento della società anticapitalista. Ma questo primo maggio aveva una premessa e supponeva un precedente indispensabile. Bisognava cioè che a Parigi fosse cessata la lotta per competizioni territoriali, che si fosse conclusa la pace e si fossero gettate le basi di un accordo politico nel mondo, per il quale lo spettro della guerra e della distruzione venisse bandito per sempre. Malauguratamente la crisi politica mondiale perdura ed ha avuto proprio alla vigilia di questa festa un inasprimento, perché si vollero contestare i diritti della nostra nazione. Come uomini e come italiani siamo quindi oggi doppiamente perplessi. La tristezza del momento ci toglie quella chiara e precisa visione dell’avvenire che avrebbe altrimenti eccitato il nostro entusiasmo e nutrite le nostre speranze. Ma questa nube passerà. Noi abbiamo fede nei destini della nostra patria, abbiamo fede nelle sorti dell’umanità. Noi speriamo ancora in una pace giusta e durevole e nell’inizio di una nuova era di giustizia sociale. La vecchia società capitalista è oramai crollata e la crisi che oggi attraversiamo nasce precisamente dallo sforzo che deve fare l’umanità a liberarsi dalle rovine dell’immensa costruzione rovinatale d’attorno. Mano al martello ed alla cazzuola! Deposte le spade, le braccia e le menti si consacreranno alla ricostruzione della società nuova, ove le fonti della ricchezza ed i mezzi di produzione dipenderanno dal lavoro e da chi lo produce. In quest’opera chi s’inspira ai principi di rinnovamento cristiano non sarà l’ultimo né il meno attivo, e il Trentino liberato dal dominio straniero, ricondotto dopo tanti secoli in seno alla sua grande famiglia, vorrà gareggiare colle altre regioni nel dare al compito di questa generazione, vittoriosa della guerra, tutto il contributo di pensiero e di azione necessario perché l’Italia riesca vittoriosa anche nella futura pacifica gara del rinnovamento sociale. Questi i pensieri e i propositi che ci animano in codesto 1° maggio, ancora grigio e turbato dalle nebbie di un triste passato. Ma sarà l’ultimo che scomparirà nell’abisso dei secoli, senza rimpianti e senza ritorni. E già vediamo il sole del nuovo maggio che verrà e che celebreremo tutti come festa di un popolo messo socialmente e politicamente al governo dei propri destini. In questo maggio noi crediamo fermissimamente: lo crediamo per le forze meravigliose che abbiamo visto sviluppare dall’umanità in questa guerra, lo crediamo sovrattutto perché Dio fece sanabili le nazioni e infuse nell’anima umana una sete inestinguibile della giustizia. 