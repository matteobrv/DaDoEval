Leggiamo nei giornali romani: «La Giunta comunale di Roma del 18 ha deliberato di concorrere a quelle manifestazioni che si sono già verificate in Italia per venire in soccorso dei bimbi poveri di Vienna. Ha pertanto disposto di erogare a favore dei bambini di Vienna la somma di lire 50 mila e lire 100 mila a favore dei fanciulli delle nostre terre redente in considerazione dei non lievi bisogni in cui essi pure versano» Ecco la nota giusta. In Italia si fa largo un movimento in favore dei bambini viennesi, che soffrono la fame. È giusto, è bello, è nobilmente umano e profondamente cristiano. Il gesto è tanto più ammirabile quando si pensi che chi lo fa è Roma, «caput mundi», donde partì in questi giorni l’appello del Pontefice in favore dei fanciulli dell’Europa centrale. L’urbe si mette alla testa di quella ripresa della solidarietà umana, che va manifestandosi tardiva ma insistente in tutto il mondo. Ma Roma in quest’occasione ha voluto anche evitare che il suo atto potesse interpretarsi come un gesto di quell’umanitarismo internazionale che si fonda su di una presunta antitesi fra umanità e patria, e, provvedendo ai bambini viennesi, ha voluto contemporaneamente riconfermare i vincoli più stretti e particolari che la congiungono ai fratelli redenti. La carità non conosce confini e la capitale d’Italia sa essere generosa anche coi figliuoli dei suoi più accaniti nemici, ma la carità farebbe torto alla giustizia, se, attratta dal valore dimostrativo d’un bel gesto, ignorasse chi la può invocare non solo per ragioni oggettive di commiserazione, ma più ancora per la ragione di un affetto mai smentito e di un attaccamento che ha costato, prima, tante persecuzioni e, infine, il martirio della guerra. La carità va fatta anche ai tedeschi, ma la giustizia esige che si provveda in prima linea agli italiani. È una legge di natura che ordina i nostri affetti secondo i vincoli di sangue e fa procedere l’uomo per gradi dalla «pietas erga parentes» all’amor di patria e dal sentimento nazionale al sentimento umanitario Enunciando questa semplice verità, pensiamo anche ai nostri vicini dell’Alto Adige ed a quello che hanno scritto i loro giornali in questi giorni. Un giornale di Bolzano, dopo aver scritto con dispetto mal celato che il governo italiano dopo tutto non contribuisce all’azione viennese che con le spese di trasporto dal Brennero a Bolzano – il Tiroler ignora o finge d’ignorare che il governo nazionale pagando la differenza fra il prezzo d’importazione ed il prezzo di smercio dei viveri ci rimette nella sola Venezia Tridentina parecchie decine di migliaia di lire al giorno – rileva sdegnosamente ed orgogliosamente che il peso di quest’azione caritativa viene a premere sulle spalle del popolo tedesco. E noi rispondiamo: non era naturale, non era doveroso per voi che foste chiamati in prima linea a soccorrere la gente del vostro sangue? E non è naturale che i trentini, rivolgano il cuore e la mente prima che ad altri, ai loro connazionali della zona devastata? Nessuno di noi ha voluto negare che sia giusto seguire negli affetti quest’ordine stabilito dalla natura; del qual ordine invece sembrano certi tedeschi fare le meraviglie. Noi per il contrario siamo stupiti che i tedeschi non apprezzino di più quel poco che, subordinatamente al nostro superiore dovere verso i fratelli dei paesi distrutti, abbiamo potuto fare, sia appoggiando l’azione presso il governo, sia direttamente: – ancor oggi un villaggio presso Trento offriva d’accogliere 40 bambini viennesi! Perché in quello che quantitativamente può riuscire poco, c’è qualitativamente moltissimo. C’è, egregi colleghi di Bolzano, ad un anno di distanza dalle ultime stragi, tutto il superamento di un passato sanguinoso, l’oblio di un grande torto secolare, il generoso atto di fede verso un’umanità rinnovellata nella bontà e nelle giustizia. Si adempie insomma la profetica parola del poeta: Ripassin l’Alpi e sarem fratelli! E poiché quest’atto in mezzo alle fumanti rovine del Trentino riesce più difficile che in Campidoglio, non ce n’è sembrato indegno il rilievo in una nota di commento alla deliberazione di Roma. 