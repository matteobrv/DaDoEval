[…] L’on. Conci cede quindi la parola all’on. De Gasperi, segretario politico del partito popolare, il quale con tratti recisi e sicuri traccia le linee fondamentali della lotta imminente. Egli dice: La nostra lista si presenta col programma del Partito popolare italiano, programma che da noi e da altri meglio di noi venne spiegato e difeso in ogni paese della regione, (in questa lunga attesa delle elezioni). Non farò quindi un discorso, un’esposizione, ma per incarico dei miei colleghi, fisserò brevemente alcuni punti, su cui la battaglia elettorale deve impegnarsi. Noi affermiamo anzitutto che l’incarico che gli elettori delle Nuove Provincie affidano ai loro deputati è un incarico speciale, nettamente distinto da quello delle altre regioni. Introdurre quindi sul terreno della nostra lotta concetti e direttive politiche, copiate pappagallescamente da altre provincie, è fare opera di vana retorica. Non abbiamo bisogno di pappagalli; abbiamo bisogno di gente che, avendo conosciuto il nostro paese, nel momento in cui gli è crollata addosso l’impalcatura secolare che ne reggeva l’amministrazione, la vita sociale ed economica, e avendo attraversato con noi tutte le faticose vicende del regime provvisorio hanno un’idea chiara ed una sensazione precisa di quello che dev’essere in questo momento il programma della ricostruzione politico-amministrativa trentina. La dieta regionale Ecco in questo campo, quello che noi vogliamo: anzitutto la Dieta regionale, un corpo cioè elettivo, a base del suffragio eguale e dello scrutinio di lista colla proporzionale che abbia almeno le competenze amministrative e legislative della cessata Dieta. Alle elezioni dietali noi vorremmo arrivare subito, nei prossimi mesi. Bisogna fare un grande sforzo perché Governo e Parlamento si occupino di noi e della nostra questione autonomistica; a questo sforzo dovrebbero contribuire tutti gli uomini seri che comprendono il momento che attraversiamo. È la questione centrale, la chiave di volta della nostra situazione politica. La Dieta può fare le riforme agrarie che vogliamo, la Dieta può regolare e sfruttare l’unica nostra grande ricchezza, le forze idrauliche, la Dieta può regolamentare e istituire la rappresentanza organica e giuridica delle classi (ricordate la legge sull’organizzazione professionale dei contadini e il progetto della Camera del lavoro nella proposta autonomistica dei socialisti alto-atesini), la Dieta, organizzando l’amministrazione scolastica nei suoi vari corpi di controllo (consigli scolastici) influisce decisamente sull’indirizzo della scuola, la Dieta sovratutto diventa la forza non codificata ma vivente del nostro sano e vigoroso regionalismo, che vuole tagliare le teste all’idra burocratica, e rizzare un baluardo per mantenere integra la morale della vita amministrativa e politica. «Libertas» La Dieta sarà la gelosa tutrice della libertà amministrativa dei nostri comuni. I nostri comuni devono rinnovarsi dalle fondamenta, rinnovarsi col suffragio democratico, e rimettere il verde all’albero della loro autonomia; anche per loro vale il motto del nostro scudo crociato «Libertas». La Dieta infine sarà il corpo consultivo, in cui saranno rappresentati tutti gl’interessi della regione, la quale dirà al Governo e al Parlamento centrale quali leggi vigenti dovranno venir mantenute, quali temperate, quali sostituite. Sul terreno degli ordinamenti amministrativi e giuridici, nel campo della legislazione industriale, commerciale e forestale, sul terreno degli ordinamenti scolastici molto è da mantenere cogli opportuni adattamenti, nulla è da mutare senza previa ponderazione. La Dieta sarà là per dare il suo giudizio. Le relazioni coi tedeschi Ma a questo punto voi chiederete: Come vi regolerete coi tedeschi? I tedeschi sono più di un terzo della regione. Con loro bisogna trattare, con loro bisogna giungere ad un compromesso. Noi siamo disposti a farlo col massimo spirito di equità e di moderazione. Essi devono però persuadersi che l’autonomia non è per loro un’implicita e logica conseguenza del trattato di S. Germano, ma è, come per noi, una conquista che dobbiamo strappare al sistema centralista. Assicurato l’istituto dell’autonomia regionale, vedremo come esercitarlo. Mi parrebbe superfluo fissarsi oggi in un progetto particolareggiato e articolalo. Ammettiamo in principio che i tedeschi sul terreno delle autonomie locali possano avere un’amministrazione circoscritta al loro territorio nazionale (vedi dichiarazioni dei partiti trentini estate 1920), esigiamo però che nessuna concessione possa riuscire di premio a chi protesta e di svantaggio morale, economico e finanziario a chi il nuovo regime ha invocato o accettato con fiducia. In Austria siamo stati trattati, in confronto ai tedeschi, come cittadini di secondo ordine, in Italia noi chiediamo non che si capovolga la situazione di privilegio in nostro favore, ma che per tutti venga attuata la parità di diritto. A queste nostre richieste le quali hanno assicurato oramai l’appoggio di tutto il partilo popolare italiano, la stampa bolzanina risponde oggi con sdegno e con iattanza. Essa ci ha rizzato contro una muraglia cinese nell’«Autonomistenpartei» (contrassegno l’Edelweiss col motto: Südtirol) muraglia che dovrebbe dividere la Venezia Tridentina in due zone: a Nord le autonomie locali garantite come entro una piazza chiusa, chiamata Südtirol, a sud l’uniformità di un’amministrazione e legislazione centralista. È una costruzione assurda artificiale, che crollerà come un castello di carta, appena i deputati tedeschi entreranno in Parlamento e vorranno trattare sul serio per l’assetto definitivo della regione. La Ladinia Essi lo sanno, ma hanno immaginato la muraglia per attirarvi entro la sua cerchia la Ladinia o meglio quella zona che pure essendo abitata da una razza romana, per il lungo dominio politico dei tedeschi è ancora spiritualmente sotto la loro influenza. Noi gridiamo invece ai fratelli italo-ladini questa parola di verità: non lasciatevi trascinare a nuove manifestazioni di protesta. Ora siete in Italia. Cercate di conciliarvi col nuovo regime. La votazione del 15 maggio è per voi un ponte di ricongiungimento. Non vi chiediamo né un voto per Trento né un voto contro Bolzano. La questione della provincia si deciderà poi. Ora affermatevi per la ragionevole difesa dei vostri interessi: noi c’impegniamo a difendere la vostra posizione linguistica particolare, noi domanderemo che il Governo istituisca nelle vostre valli speciali organi politici amministrativi, che curino i vostri interessi locali e adattino l’amministrazione alla fisionomia speciale della vostra zona. Questa parola di verità vi diciamo, benché ci sia noto che non potrà dappertutto giungere agli orecchi di chi deve accoglierla. Non in quindici giorni si può abbattere un castello di pregiudizi e di risentimenti accumulati da secoli. Ma noi abbiamo fede nella forza della verità e nel risvegliarsi della voce del sangue. I partiti e le fazioni trentine Certo che saremo stati meno impari alla nostra missione, se anche questa volta nel Trentino e specie nella sua capitale non si svolgesse la solita gara piccina di cricche e di fazioni. A Bolzano i liberali si accordano coi conservatori e popolari, accedendo anche al programma di difesa religiosa di questi ultimi, pur di combattere uniti. Noi non siamo amici dei blocchi, ma la proporzionale permette che lo stesso scopo della concentrazione degli sforzi verso una meta comune venga raggiunto anche agendo su linee parallele. A Trento invece tutto è divergente. I liberali democratici, che hanno nel loro seno uomini d’indubbio valore e che potrebbero rendere al paese utili servizi barcamenandosi fra la destra e la sinistra, facendo talvolta l’occhiolino all’anticlericalismo, e poi ritraendosi, non pronunciandosi con assoluta chiarezza sui problemi vitali, come l’autonomia e la scuola, hanno dato occasione al cristallizzarsi di un blocchetto che è l’irrisione di ogni dignità politica. Uomini che vogliono il collettivismo socialista danno il braccio a chi lo combatte ferocemente in nome della piccola proprietà, rappresentanti «puri e intransigenti» della classe contadina si accodano ai rappresentanti dei signori, e su questa terra semidistrutta, su questo paese che bisogna ricostruire non solo nelle case e nei campi, ma anche nelle istituzioni, ma anche negli animi, perché sovra tutto e sopra tutti sono passate le commozioni di una tremenda burrasca, balzano su non dei ricostruttori, non dei riconciliatori, ma dei purissimi che erigendosi a giudici inesorabili di un passato che gli storici potranno discutere, ma i contemporanei difficilmente sanno valutare, chiedono al paese la deputazione non come un mandato cioè come un incarico di fare, ma come un premio per la loro immacolata concezione, la loro impeccabilità politica. Di fronte a quale spettacolo noi diciamo ai trentini: in alto i cuori e occhio all’avvenire! Incomincia una vita nuova ed un’epoca della storia si è chiusa definitivamente. Le vecchie provincie guardano a noi come a coloro che anche nella vita politica sapranno portare chiarezza di vedute, serietà di metodi, dignità del costume. Non svalutiamo questa estimazione, non deludiamo questa speranza. Difendiamo con tutte le forze la bontà delle nostre tradizioni, battiamoci con fierezza, con indipendenza di metodi e di mezzi. Respingiamo le attuali forme degenerative della vita politica italiana. Né bolscevismo, né dittatura, né bombe, né spedizioni punitive: vogliamo l’ordine e la libertà per tutti, garantita dalle leggi. Il veleno massonico Reagiamo sovratutto contro il veleno massonico. La Massoneria agisce oramai anche a Trento; vi tiene una Loggia, coi suoi bravi grembiuli e coi suoi rispettivi triangoli, spedisce circolari per fare adepti; alcuni ha già irretito, e sovratutto spende danari, inquina e corrompe. Il sangue trentino deve reagire, reagirà ma bisogna riscuotere tutti, fino che siamo ancora in tempo. Noi credenti, abbiamo da salvare dai suoi attacchi qualche cosa di più ancora che la morale pubblica, abbiamo da salvare l’insegnamento religioso nella scuola. Dei liberali chi non lo combatte, non lo difende, del blocchetto quasi tutti i connubbiardi si accordano per gridare: fuori il prete dalla scuola; grido che fu predicato già alle turbe del partito socialista. «Noi vogliam Dio» A questo grido noi risponderemo in coro di migliaia di voci col nostro trionfale: Noi vogliam Dio! I futuri deputati delle Nuove Provincie decideranno se l’insegnamento religioso nelle scuole, come oggi è, debba venir mantenuto. Decideranno dunque gli elettori. La decisione quindi è grave, è imminente, dipende dal voto. A voi persuadere in questi pochi giorni che ci rimangono tutti i nostri 100 mila elettori che lo starsene da parte sarebbe da vili, che il non votare sarebbe tradire la causa delle future generazioni, che il perdere sarebbe una tremenda iattura. Amici! Io ho toccato solo alcune considerazioni generali. Non poteva essere mio proposito di esporvi i singoli postulati del nostro programma, come sono noti oramai dalle nostre assemblee regionali; alcuni punti del resto vi verranno ricordati dai miei colleghi; né potevo questa sera ripetere l’esposizione del programma nazionale del P.P.I., che fu fatto su questo stesso podio dal suo più illustre propagatore. Una dichiarazione vorrei però aggiungere ancora a nome di tutti loro; noi tutti sentiamo la nostra insufficienza innanzi al mandato a cui veniamo proposti. Più di voi sentiamo quindi il vuoto che lasciano nella nostra lista i deputati uscenti, specie gli on. Conci e Gentili. A loro il nostro riconoscente saluto, a loro la preghiera che ci siano larghi di consiglio e di collaborazione. Alle urne! Amici, compagni d’arme, giovani specialmente, che fremete d’entusiasmo, noi vi chiamiamo alla lotta, al sacrificio! Noi ci battiamo per il nostro focolare, noi ci battiamo perché il nostro Trentino cattolico sia tramandato integro anche entro la compagine nazionale, noi ci battiamo perché questo pezzo della nuova Italia rimanga degno delle grandi tradizioni della nazione. Che il 15 maggio, festa della Democrazia e dei nostri entusiasmi giovanili, ci sia propizio. In moltissimi punti il discorso dell’on. Degaseperi è accolto da grandi applausi: gli accenni alle questioni della Dieta e dell’autonomia, alla lotta per la scuola, all’intrufolamento massonico nel Trentino trovano consensi unanimi e calorosi. Dopo che l’on. Degasperi ha toccato i punti fondamentali del programma, gli altri candidati presenti enunciano il loro atteggiamento e i loro propositi intorno a determinate questioni che interessano per la loro gravità in modo diretto la vita e la ricostruzione del paese. 