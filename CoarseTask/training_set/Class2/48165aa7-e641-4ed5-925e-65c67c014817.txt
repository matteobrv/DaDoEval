La battaglia elettorale è al suo culmine. Domani cadrà la decisione. Ci siamo ingaggiati a pieno per difendere un’idea, per affermare una volontà, non per combattere uomini. Quest’idea richiamiamo ora alla mente dei nostri commilitoni nel momento di fare l’ultimo sforzo. Il Trentino si è acquistata, a traverso il travaglio dei secoli, una personalità propria. La sua italianità e la sua cristianità percorsero assieme, venendo dalla romana Aquileia, la via delle legioni. Vigilio , ci fece ad un tempo romani e cristiani e cementò col suo sangue e col sangue dei tre giovanetti di Cappadocia l’unione indissolubile fra il genio della stirpe e il genio del Cristianesimo. Le basi latine della nostra costituzione furono rese intangibili dalla Chiesa e per questo resistettero alle dominazioni dei popoli barbari. Così nacque la personalità del Trentino, così si affinò e irrobustì la sua anima, così esso potè esercitare la sua funzione storica sui valichi della catena alpina. Più tardi un altro avvenimento toglie Trento alla vita provinciale e la eleva per parecchi lustri a centro del mondo civile; è il Concilio universale. Qui con le eresie luterane si arrestano anche le onde del germanesimo, e un’altra volta Trento e il suo principato approfondiscono nella loro coscienza il concetto della loro missione romana e cristiana. Quest’idea, radicata nelle nostre tradizioni più pure, stampata nei nostri monumenti, ribalenata innanzi alle menti angustiate durante la guerra e la persecuzione d’un vescovo, non deve morire. Oggi che ci riuniamo alla Nazione, noi non scompariamo in essa, ma ci ricongiungiamo all’organismo nazionale come organo di struttura e di funzioni particolari. La nostra missione sugli spalti della Alpi non è finita. Essa ricomincia, fra l’ondeggiare della due grandi razze che s’incontrano nella nostra regione. Il nostro regionalismo deriva quindi per noi dal senso che abbiamo della missione del nostro Trentino. I secoli ci hanno forgiati a questo travaglio, l’aquila trentina, spennacchiata e insanguinata per il lungo martirio, è ancora l’uccello più adatto alle montagne dell’Adige e dell’Isarco. Per esercitare quassù la nostra missione di romanità, come l’Alsazia-Lorena alla Francia, noi chiediamo alla Madre patria maggiori libertà, maggiori autonomie, garantita la costituzione provinciale, salvi gli statuti delle città. Negli stemmi dei gloriosi Comuni italiani, è la libertas della lega lombarda. Narra la leggenda che durante la battaglia, dalle tombe dei martiri anauniesi in S. Simpliciano si levassero tre colombe che andarono a posarsi nel folto della mischia, sul Carroccio. È la fusione dell’idea trentina coll’idea italiana. Libertas non è un motto per rivendicazioni locali, è il motto per la ricostruzione e per il rinnovamento dell’intiera Nazione. Questo afferma domani il popolo trentino. Questo affermeranno domani tutti gl’italiani che votano per il partito popolare. ANDATE A VOTARE! Popolari, la vittoria dipende dal concorso! Domani, tutto il popolo trentino alle urne! 