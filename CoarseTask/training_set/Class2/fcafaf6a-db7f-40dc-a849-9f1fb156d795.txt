Il Brennero di ieri 2 febbraio ritorna su un nostro articolo del 17 gennaio intitolato «demagogia in livrea» per avere pretesto di scrivere due colonne di roba che si potrebbero intitolare: «una cattiva azione». Infatti, quindici giorni dopo la comparsa del nostro articolo, il quotidiano fascista sente il bisogno di «additare allo sprezzo del paese e degli stessi popolari onesti la prosa vile del Nuovo Trentino» e fingendo di riassumere le nostre parole pubblica che noi abbiamo affermato che i fascisti sono dei servi e dei demagoghi, che la camicia nera è una livrea anziché un’insegna di nobiltà, che i fascisti sono intriganti e accaparratori, che v’è un’Italia retta da un governo inetto e contrario agl’interessi della regione, in balia di un partito di accaparratori servili ed ignobili. Queste premesse, false, inventate, esagerate, autorizzano lo scrittore del Brennero, facilmente individuabile alla seguente relazione: «La denigrazione sistematica, in mala fede del fascismo e del governo fascista, il pergamo abusato per la rèclame a tutte le istituzioni politiche ed economiche del partito, la religione mischiata nelle persone dei sacerdoti e dei credenti a tutta la più bassa politica comunale e provinciale, i passati amplessi col social-comunismo, le sarabande nel paradiso di Miglioli, tutto ciò per il Nuovo Trentino non è demagogia! Come non è demagogia per esso certamente l’essenza dell’età dell’oro del popolarismo quando i Ministeri salivano e scendevano ad un batter di ciglio del prete di Caltagirone!». Inoltre le stesse premesse gli fanno concludere che il nostro scrivere è un «invelenire acre contro tutto ciò che è fascista», e che gridiamo dalle nostre dieci mila copie la nostra menzogna al paese ignaro ed irretito dalla nostra formidabile ragnatela economica. Così noi siamo «soliti osare tali sputi velenosi solo se sicuri dell’impunità, oppure per uno scopo preciso, quello provocatorio per potersi poi atteggiare a vittime». Quando abbiamo finito di prendere notizia di tutta codesta roba, ci siamo dati premura di rileggere il nostro vecchio articolo per ricercare almeno l’appiglio al quale il quotidiano fascista si fosse potuto attaccare; e leggi e rileggi, abbiamo constatato, e ogni galantuomo deve constatare, che il nostro articolo provocato da demagogiche conferenze sui danni di guerra e da un trafiletto che le approvava, era scritto per dimostrare, citando date e parole precise, che coloro i quali ci accusavano di demagogia non più tardi dell’estate 1922 avevano minacciato in una pubblica protesta il turbamento della tranquillità e dell’ordine pubblico, qualora il Governo non porgesse orecchie alle proteste circa la valutazione dei danni di guerra; e a costoro si riferirà evidentemente il titolo di demagogia in livrea, perché costoro hanno fatto e fanno demagogia, ieri in giacca di oppositori, oggi in livrea di servitori del partito dominante. Più avanti il nostro articolo, ribattendo l’accusa d’ingratitudine verso lo Stato ch’era stata lanciata contro la nostra regione, il Nuovo Trentino dimostrava, citando il pubblico riconoscimento dei ministri per le Terre liberate, che il Trentino, di fronte all’amministrazione militare prima e a quella civile poi, non ha mai mancato di rilevare i sacrifici fatti dalla Nazione. Più sotto ancora, contestando le verità di quanto il Brennero aveva asserito, cioè che «se si parla con uno dei nostri contadini dell’Italia, questo non è che il paese delle tasse, degl’intrighi, degli accaparramenti ecc.», scrivevamo i seguenti periodi: «È probabile che facendo uso dell’jus murmurandi, tollerato anche da Mussolini, si mormori sulle tasse, ma in quale paese del mondo, in qual provincia d’Italia, le tasse vengono accolte con entusiasmo? Ma ad ogni buon conto, ov’è la propaganda, ov’è la discussione orale o scritta? Sotto tutti i governi si levarono proteste, ma mai furono così rare e così sommesse come nell’era fascista. Si pensi solo alla tassa sul vino. Che tempeste, che comizi avremmo visti in altre epoche, se il ministro delle finanze si fosse rifiutato di ridurla, di fronte a condizioni economiche pari a quelle dell’anno in corso! Intrighi, accaparramenti? Noi a buon conto ne abbiamo parlato, è vero, e con noi ne hanno parlato quanti avevano il coraggio di farlo. Ma abbiamo sempre ben distinto fra l’Italia e certi ras locali, fra certi esecutori subordinati e i propositi del Governo». E così chiudevamo l’articolo, accennando chiaramente a quanto è avvenuto nelle nostre amministrazioni locali, ove si manifestarono gli intrighi e gli accaparramenti. È ben a tale situazione che va riportata la nostra finale che suonava: «Vorreste dalla maggioranza della popolazione, alla quale avete dato l’ostracismo, ottenere anche l’adesione incondizionata, il plauso entusiasta? Non pensateci! Vedrete molte schiene ricurve, molte casacche rivoltate, ma le labbra dei più saranno mute. Se parlassero, sarebbe per dire: Abbiamo l’Italia nella mente e nel cuore e attendiamo che ci si lasci servirla liberamente, e secondo giustizia». Ora si potrebbe sfidare qualunque lettore di buon senso a trovare nel nostro articolo insulti contro il fascismo in genere, dileggio delle camice nere, svalutazione dell’Italia in confronto del Trentino, designazione del partito fascista come partito di servi ignobili ecc. Tutto ciò vi ha messo invece la malevole fantasia del nostro contraddittore. Perché? Lo scopo ci par troppo chiaro. È la provocazione, la istigazione che – favola del lupo e dell’agnello – si vorrebbe invece attribuire a noi. E per questo l’articolo del Brennero, dati i tempi va definito una cattiva azione. Quest’insofferenza di ogni critica, anche misurata e cauta, porta logicamente all’intimidazione. Al qual proposito abbiamo da dire quanto segue. Il momento politico comporta un minimo di critica e di contraddittorio: lo sappiamo ed abbiamo dimostrato di esserne consapevoli in tal misura, che qualche nostro amico poté dubitare della nostra fermezza e della nostra reattività a certe deplorevoli manifestazioni della politica. Oltre a ciò il nostro concetto dinamico del fenomeno fascista, il nostro riconoscimento delle forze ideali che l’hanno spinto a certe imprese, l’ammissione della bontà di certe riforme, la cura doverosa, specie in una provincia nuova, di tener alto, sovra il fluttuare dei regimi politici, l’idea dell’Italia liberatrice hanno frenata, diminuita e quasi spuntata ogni nostra attitudine critica e combattiva. Ma al di sopra di quelle considerazioni ambientali e di queste ragioni obiettive sta, per un giornalista che si rispetti e per un politico di convinzione, l’imprescindibile dovere di difendere tre cose; un minimo di libertà per le opinioni oneste, un minimo di difesa per i pubblici interessi legittimi, un minimo di dignità per una linea politica indipendente e per un concetto morale superiore che ci ha guidati in tutta la vita. A questo dovere non intendiamo, non possiamo rinunziare, né di fronte ad intimidazioni, né di fronte ad insidie. Meglio sarebbe spezzare la penna e arrestare per sempre le macchine a cui affidiamo ogni notte l’incarico di trasmettere agli amici il nostro vigile pensiero. 