Difendendo e propugnando le libertà politiche e civili, abbiamo sempre ammonito i nostri più giovani amici di non voler confondere il nostro punto di vista con quello dell’estrema sinistra, né d’intrupparsi sotto uno stesso bandierone colla scritta: «Libertà». Le parole sono eguali, ma il senso che vi si attribuisce è diverso. Abbiamo portato altra volta dei documenti per provare il contrasto. Ecco qui, a conferma, un altro articolo di Maturino De Sanctis nell’«Avanti!» di martedì. Vi si leggono i seguenti periodi: «La libertà che vogliono i socialisti non è la libertà astratta, la così detta libertà di fronte alla legge del ricco e del povero, dello sfruttatore e dello sfruttato. Questa libertà si risolve in una grande turlupinatura. La vera libertà non può sussistere che in una società in cui siano abolite le classi e quindi i privilegi economici, in cui la legge sia veramente eguale per tutti, in cui tutti abbiano modo lavorando di vivere e di svilupparsi. La libertà puramente formale che si può godere in un Governo borghese, se mai, non serve che al pacifico sviluppo del socialismo e al trapasso senza gravi e brusche scosse al regime socialista». E più sotto: «La libertà senza una contemporanea eguaglianza, almeno relativa, di condizioni, si risolve nel diritto del più forte, nella prepotenza delle classi privilegiate contro le classi sprovviste dei mezzi di sussistenza, e vale quanto la fraternità del ricco e del povero, dell’oppressore e dell’oppresso, dello sfruttatore e dello sfruttato. La libertà implica la possibilità, e quando un uomo non ha possibilità di fare ciò che in una certa società dovrebbe poter fare, come fanno gli altri più fortunati, vuol dire che la libertà è una vuota astrazione senza contenuto concreto». E conclude: «Negazione della libertà è la politica attuale del fascismo e vera libertà non sarebbe nemmeno quella che potrebbe essere concessa dal più democratico dei Governi borghesi e che certo rappresenterebbe sempre un vantaggio sull’autoritarismo fascista. La vera libertà è quella propugnata dal socialismo coll’abolizione delle classi, dei privilegi e quindi dello sfruttamento dell’uomo sull’uomo». Ora si osservi bene: l’obiezione che la libertà non può essere che un mezzo per raggiungere un ordinamento politico-sociale, nel quale una libertà reale sia garantita dalle condizioni economiche e sociali è sostanzialmente giusta e per questo anche noi parliamo di «libertà organiche», ma i socialisti come ordinamento dei liberi invocano la socializzazione e l’eguaglianza economicosociale che noi invece, anche per le esperienze della storia, dobbiamo ritenere lo «stato meno libero», in cui possano vivere gli uomini. La «libertà», intesa come fine della lotta socialista, vuol dire dunque la rivoluzione socialista colla più o meno temporanea dittatura di classe. Che Dio ce ne scampi e liberi! 