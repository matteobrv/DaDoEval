Il Piccolo di Trieste accentua in questi giorni la sua campagna contro l’autonomia regionale. Abbiamo già detto che l’organo del senatore Mayr prende occasione di rinfocolare la lotta dalle discussioni che si svolgono ora o stanno per svolgersi nei vari organi consultivi della Venezia Giulia. Il comitato tecnico giuridico è già arrivato alle conclusioni e nella seduta di sabato sera con ventidue voti contro dodici accoglieva la cosidetta tesi unitaria dell’avvocato Mrach e del prof. Asquini dell’istituto commerciale, tesi contraria a quella autonomistica sostenuta dal comm. Pettarin. Il comitato tecnico è un comitato costituito non esclusivamente né principalmente da membri della commissione consultiva, ma messo assieme con un numero ragguardevole di «esperti», scelti dall’antiautonomista sen. Mosconi, onde è da ritenersi che la commissione regionale possa assumere diverso atteggiamento. Nello stesso comitato tecnico, la maggioranza dei 22 è composta di triestini, di due rappresentanti dell’Istria Alta e del sindaco di Monfalcone, fascista, mentre per la tesi autonomista votarono i goriziani e gli altri istriani, e i popolari e i socialisti, senza distinzione. La maggioranza territoriale è quindi senza dubbio per la tesi autonomista. Ma intanto il Piccolo prende coraggio e s’ingaggia a fondo in una lotta che prima aveva attaccato con molta circospezione. In due articoloni esso riassume le ragioni degli unitari. Intanto noi protestiamo contro questo nome che è un vilissimo trucco. L’unità non è in questione, ma è in causa il centralismo o il decentralismo (o regionalismo che si voglia dire). Il Piccolo vorrebbe circondare questo nome di una risonanza storica ponendo il suo drappello sotto la bandiera del Mazzini . Ma anche questo richiamo è inesatto. Non è vero che l’unitarismo di Mazzini si possa identificare col centralismo e coll’antiautonomismo del Piccolo. Basti ricordare che già nel manifesto agl’italiani del «Comitato nazionale italiano» residente in Londra costituito da G. Mazzini, Aurelio Saffi e Mattia Montecchi , in data dall’8 settembre 1850, si leggeva: «I principi che governeranno la nostra azione sono noti… Indipendenza, Libertà, Unificazione – siccome scopo; guerra e costituente italiana – siccome mezzi». «L’Italia vuol essere nazione una: non d’unità napoleonica, non d’esagerato concentramento amministrativo che cancelli a beneficio di una metropoli e d’un governo la libertà delle membra, ma d’unità di patto: d’assemblea interprete del patto, di relazioni internazionali, d’eserciti, di codici, d’educazione, d’unità politica armonizzata coll’esistenza di regioni circoscritte da caratteristiche locali e tradizionali e di grandi e forti comuni partecipanti, quanto più possibile, coll’elezione al potere e dotati di tutte le forze necessarie a raggiunger l’intento dell’associazione». E più tardi il Mazzini, annotando uno scritto del 1833 in cui trattava dell’«unità italiana» in una lunghissima nota che si legge nel vol. XIII dell’edizione completa delle sue opere p. 30 e 99 (I) scriveva le testuali parole: «… Io vorrei che trasformate in sezioni o semplici circoscrizioni territoriali delle tante artificiali divisioni esistenti in oggi, non rimanessero che sole tre unità politico-amministrative: il Comune, unità primordiale; la Nazione, fine e missione di quante generazioni vissero, vivono e vivranno tra i confini assegnati visibilmente da Dio a un popolo; e la Regione, zona intermedia indispensabile tra la Nazione ed il Comune, additata dai caratteri territoriali secondari, dai dialetti e dal predominio delle attitudini agricole industriali o marittime». Abbiamo creduto non inutile questa piccola escursione storica per dimostrare come il Piccolo a torto si ammanti di mazzinianismo, a torto veda nel regionalismo una ripresa di movimento neo-guelfo contro l’unità nazionale e come per la testimonianza stessa di Mazzini l’accaparrare il centralismo per il sentimento unitario italiano costituisce semplicemente una truffa politica. Ma, a parte la storia, il Piccolo tenta ancora il vecchio giuoco di ricattare per la sua tesi il sentimento nazionale. La mentalità autonomistica, dice il Piccolo, «è una specie di subdolo, tenace, inintelligente ostruzionismo al nuovo, di qualunque natura esso sia, qualunque carattere esso abbia, qualunque finalità si proponga. Il nuovo è anche il definitivo. Così ha detto la storia con la guerra. Naturalmente non tutti nelle nuove Provincie sono oggi disposti a credere che quanto diventa italiano, giorno per giorno, con una crescita graduale come quella dell’albero robusto le cui radici rompono e dissodano il terreno per duro che sia, diventa italiano in modo irreparabile». … «Chi è contro il definitivo, possiede la più squisita mentalità autonomistica: la quale, in questo caso, non è più un desiderio d’innestare sul complesso giuridico italiano – che è la base realistica del nostro Paese – quel tanto di vivo che della vecchia legislazione rimane, ma un pretesto politico per combattere il nuovo regime. Questa mentalità appartiene soprattutto ai nazionalisti tedeschi e slavi e, in forme attenuate, ai popolari e ai socialisti ufficiali». E come prova di tale mentalità il Piccolo adduce… le recenti discussioni parlamentari, in cui l’on. Grandi, un deputato slavo e un deputato tedesco si trovarono d’accordo per chiedere una proroga dell’estensione del codice. Argomentazione che non merita di venir ribattuta, quando si ricordi che l’on. Grandi interpretava il pensiero dei giudici trentini e dell’intera commissione consultiva, la quale si era però antecedentemente dichiarata in via di massima favorevole all’estensione del codice. La verità è che l’insinuazione del Piccolo si addimostra semplicemente ributtante e che se l’accusa non ci venisse dall’organo degli ebrei o ebraizzanti, grecizzanti, cosmopolizzanti, massoni di Trieste richiederebbe una risposta alquanto precisa. Ma la risposta si legge scritta nel Piccolo stesso con un sorprendente cinismo, là ove dopo aver sfoderati tutti gli argomenti ideali, in un accento di sincerità scrive: «I nostri problemi sono prevalentemente di natura economica. Tutto il resto è vana accademia da perdigiorni. Ebbene noi vorremmo chiedere agli autonomisti della Venezia Giulia; a quelli che amano l’Italia e da italiani vogliono vivere, in che modo essi concepirebbero la resurrezione economica della regione qualora non confidassero nell’intervento di quello Stato… verso le cui leggi ed i cui ordinamenti stanno apertamente o celatamente in armi. Il triennio di storia che abbiamo dietro di noi è ricordato da tutti: non vi è problema economico d’importanza decisiva per la cui soluzione non sia stato indispensabile invocare lo Stato, la sua generosità, il suo aiuto cordiale. Lo Stato ha dei torti: siamo pronti a riconoscerlo: la sua burocrazia ha dei difetti: li vediamo tutti. Ma nessuno ha pensato di rifiutare i benefici dello Stato… solo perché la sua burocrazia è qualche volta tardigrada: nemmeno i tedeschi dell’Alto Adige. E allora? Si continuerà a dire che lo Stato ha il dovere di dare alle nuove Province quanto ha di meglio, in compenso di quel tanto di… peggio che le nuove Province gli daranno, confermando la loro stima negli ordinamenti, nelle leggi, nello spirito del vecchio regime? Lo Stato, si sa, è in Italia… l’animale utile, paziente e bastonato. Ma noi giuliani e triestini non abbiamo interesse a spingere le cose oltre il limite; giacché i problemi che ancora debbono essere affrontati, dai quali dipende la nostra sorte avvenire, sono di natura economica e la loro risoluzione non è possibile senza andare d’accordo con lo Stato, in seno al quale dobbiamo saper vivere, saper esercitare le nostre oneste influenze, saperci insomma valorizzare con quegli elementi di superiorità di cui veramente disponiamo». Eccovi dunque dopo il ricatto nazionalista il ricatto finanziario. Ma non è che un ricatto. Per quale ragione lo Stato italiano dovrebbe largheggiare meno nel sovvenire ai bisogni di Trieste, se la Venezia Giulia invece di un consiglio regionale colle competenze della legge amministrativa dovesse avere una dieta, cioè un consiglio con qualche limitata facoltà legislativa? In Italia nessuno lo pensa, nessuno lo immagina. Forse che Trieste anche nell’attuale regime autonomista non ha avuto dei larghi contributi? Le cifre dei bilanci parlano chiaro; e basterà ricordare che i fondi per anticipi ai comuni furono assorbiti dal Comune di Trieste, in una misura che tutti gli altri comuni se ne dolgono amaramente. Né vi sarà chi possa opporsi anche nell’avvenire acché all’emporio tergestino vengano consacrate tutte quelle cure particolari che la speciale situazione reclama. Ma c’entra tutto ciò coll’autonomia amministrativa? Comunque, se Trieste crede di mettere in pericolo coll’autonomia il proprio avvenire commerciale e industriale non ci sarà nessuno delle nuove provincie che esiga un simile sacrificio. Trieste richieda per sé, un trattamento diverso, si dia un ordinamento centralista e faccia suo il comodo. Ma non pretenda d’imporre agli altri con argomenti generali di carattere politico, quello che per ragioni economiche desidera per conto suo. E soprattutto, se le sta a cuore la solidarietà dei trentini, non getti il sospetto sul loro programma decentratore, non alimenti il movimento antiautonomista con accuse che vorrebbero dipingere la grande massa di elettori istriani, goriziani e trentini come nemici dell’Italia, per la quale hanno combattuto e sofferto e nell’avvenire della quale nutrono una fede che non ha bisogno né degli eccitamenti né degli esempi altrui. I Vedi anche La critica politica, anno II, fasc. 3. 