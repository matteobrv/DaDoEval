DE GASPERI. Come al solito queste questioni appassionano i Gruppi, direi eccessivamente, in modo che non ne viene salvaguardata quella ordinaria compattezza che si manifesta nei Gruppi bene organizzati, cosicché ho notato anche nel mio Gruppo qualche dissenso e qualche dubbio… (Rumori – Commenti). Qualche volta, onorevoli colleghi della sinistra, tocca anche a voi questo fenomeno… (Rumori – Commenti). Ed allora io dico che in qualcuno dei nostri amici c’è la legittima preoccupazione che, trovandosi in un momento in cui si possa manifestare possibile l’aumento del nostro Gruppo di un mandato… (Rumori vivissimi)… l’assunzione in questa Camera di un nostro carissimo amico, secondo noi legittimamente eletto, dico che è possibile che per questa ragione, e per altre, ci possa essere una diversità di apprezzamenti. Debbo rilevare però che tutti siamo d’accordo in questa tendenza, che, allargando le indagini, arriviamo ad un esame della situazione analogo a quello imposto in occasione di un’altra elezione, arriviamo cioè ad allargare le indagini in modo che, se non è possibile arrivare alla negazione della convalida ormai formalmente e giuridicamente concessa, arriviamo a quella sanzione morale che costringe i soci di lista a tirare le dovute conseguenze. (Rumori). Questa è la ragione fondamentale per cui abbiamo dichiarato di non opporci alla domanda del comitato inquirente. (Commenti prolungati – Rumori all’estrema sinistra). […] DE GASPERI. Io sono altamente meravigliato che dall’estrema sinistra sia venuto un simile attacco e una simile designazione di quella diceria a cui si riferisce l’onorevole Vella . Si tratta in fondo di questo: d’aver io detto essere senza dubbio desiderio del Governo che questa questione si risolva in via pacifica… (Interruzioni all’estrema sinistra). PRESIDENTE. Lascino parlare! DE GASPERI. Ma non c’è stato nessun compromesso e nessun patto al riguardo, né turpe né meno turpe. Al desiderio espresso da membri del Governo si è risposto da parte nostra che a noi importava soprattutto la sollecita discussione d’importanti argomenti che stanno all’ordine del giorno. (Vivi rumori all’estrema sinistra – Commenti). Voci all’estrema sinistra. Mercato! Mercato! (Vivi rumori). FACTA, presidente del Consiglio dei ministri, ministro dell’Interno. Non è vero! Non è vero! (Applausi a destra). DE GASPERI. Perciò di fronte ad una proposta venuta da altra parte della Camera, noi abbiamo preso questo atteggiamento, coerentemente a quello preso in altre occasioni. E questo non ha alcun rapporto con contatti o pattuizioni che leghino il Governo e noi. (Rumori – Commenti). 