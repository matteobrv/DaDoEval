ROMA, 12, notte. Il Consiglio nazionale sotto la presidenza dell’on. Degasperi ha tenute due lunghe sedute e completato i suoi lavori. Proporzionale amministrativa e voto alle donne Dopo un rapido esame dell’azione del Gruppo parlamentare per la approvazione del disegno sulla proporzionale amministrativa, dovuta alla volontà decisa dei popolari, il Consiglio ha fatto voti perché il disegno di legge sia presto esaminato dal Senato, ed ha dato incarico al Segretario politico di comunicare questo voto ai senatori popolari A questo proposito è sorto un dibattito sull’opportunità di insistere subito perché sia esteso alle donne anche il voto politico . Tovini ha fatto osservare che la proposta potrebbe far ritardare le elezioni politiche, che sembrano imminenti. Vigorelli ha rilevato come sollevando tale questione oggi si possa intralciare il lavoro del Parlamento per i provvedimenti economici e sociali da noi invocati. Insiste, poi sull’organizzazione politica della donna. La signora Novi Scanni ha ricordato, oltreché l’impegno programmatico del Partito, l’azione del Gruppo popolare a favore del voto politico alla donna, già approvato dalla Camera dei deputati, nella XXIV legislatura. L’impegno espresso nel progetto di legge Micheli , si deve mantenere. Dopo altre osservazioni di Piccioni , Campilli e Sturzo si delibera comunicare al Gruppo parlamentare il pensiero del Consiglio nazionale sulla estensione del voto politico alla donna. Rapporti con le confederazioni bianche Don Sturzo riferisce che in base all’incarico avuto dal Consiglio, la Direzione riprese le trattative con le confederazioni bianche per fissare i termini di un’intesa. Non potè accettare la formula nella proposta del Congresso confederale di Firenze, perché vi erano due condizioni che avrebbero turbato assai la compagine del nostro partito: la libertà alla Confederazione, in caso di disaccordo, di assumere un atteggiamento politico; e la tendenza a creare intese dirette con alcuni deputati saltando gli organi responsabili, cioè la Direzione del partito in primo luogo, e con essa la Commissione direttiva del gruppo. Dopo una riunione della Direzione alla quale parteciparono i due segretari confederali on. Gronchi e avv. Chiri venne a proporsi il seguente ordine del giorno: «Premesso che il Partilo popolare italiano ha lo stesso programma cristiano-sociale da realizzare nell’attività politica, che la Confederazione italiana dei lavoratori ha nel campo sindacale, e la Confederazione cooperativa italiana nel campo economico, nel rispetto reciproco dell’autonomia organica, si stabilisce una intesa permanente per la realizzazione del programma comune sia nel campo parlamentare e politico che in quello organizzativo e in modo speciale si stabilisce: a) che il Partito non appoggi nel campo sindacale che la Confederazione italiana dei lavoratori e le Federazioni e le Unioni del Lavoro ad essa aderenti, e nel campo cooperativo la Confederazione cooperativa italiana e quelle federazioni, consorzi ed enti che a questa fan capo; ogni altro movimento è considerato come dissidente; b) che la Direzione del partito insieme con la Commissione direttiva del Gruppo parlamentare sentiranno gli organi direttivi confederali prima di decidere sull’atteggiamento e proposte generali che involgano notevoli problemi sindacali o cooperativi di classe; c) che le Confederazioni suddette non assumano atteggiamenti politici, e quando la loro azione involge problemi politici gli organi direttivi confederali prima di decidere sentiranno la Direzione del partito; d) nel caso di dissensi locali e di singole federazioni su questioni pratiche, sindacali, economiche o politiche, è rimessa la decisione ad una intesa degli organi centrali della Confederazione e del Partito; nel caso di dissenso su questioni generali decideranno i rispettivi Consigli nazionali». Vigorelli redattore dell’ordine del giorno di Firenze, non trova che vi siano grandi divergenze fra le due proposte. Non crede che la formazione di un Comitato di deputati amici del movimento sindacale possa danneggiare l’unità del gruppo, ma non v’insiste. Egli crede però che è necessario che gli organi del Partito diano la sensazione di una vera unità di programma cristiano-sociale. Quarello e Colombo reputano che prima di approvarsi la proposta della Direzione si debba fare una chiarificazione del programma e dell’azione del Partito popolare. Segnalano il disagio di molti propagandisti verso l’orientamento del Partito. Cecconi-Pini e Calzolari rilevano che spesso i dissensi tra azione sindacale e partito nel campo pratico o sono fittizi o sono di metodo. È bene arrivare ad intese che eliminino motivi di contrasti dannosi ai due movimenti. Degasperi crede opportuno far vivere la vita del Partito agli organizzati bianchi, anche agevolandone la loro iscrizione nelle sezioni, perché possano sentire meglio la vita politica e possano gli altri avere la esperienza che viene dai contatti personali. L’avv. Cappi ritiene che la definizione formale dei rapporti fra Partito popolare italiano e Confederazione italiana dei lavoratori deve essere coordinata con la revisione dell’azione effettivamente esplicata dal Partito in ordine al programma economico-sociale specialmente nel campo parlamentare; ciò perché, pure ammettendo che l’opera di conquista sindacale debba subordinarsi alla valutazione politica ed alla visione complessiva degli interessi collettivi e nazionali non è possibile una efficace collaborazione ed una definizione praticamente utile dei rapporti fra Partito e Confederazione, se non vi sia armonia di azione fra i due organismi. Sturzo precisa che la base del programma sociale-cristiano è comune, l’azione è diversa, per cui sono anche diversi e autonomi gli organismi. Però siccome il partito politico è sintesi d’interessi generali deve poter coordinare ogni movimento e fissarne i valori; aggiunge che il movimento sindacale deve superare la sua concezione e conoscenza di categoria e divenire elemento e forza rappresentativa nel campo delle pubbliche attività. E questo è lo sforzo del Partito popolare italiano. Egli aggiunge che è dannoso a tutti e due i movimenti lo stato di diffidenza reciproca che alcuni alimentano; ed è necessaria una vera intesa, anche per evitare movimenti incerti, iniziative inopportune o metodi esagerati, quali ebbe a rilevare nel caso del tentativo dello sciopero fiscale per la tassa sul vino. Conclude auspicando alla più fattiva e convinta azione dei tre movimenti, che hanno la salda base nel programma cristiano-sociale; l’ordine del giorno è approvato, col voto contrario di Colombo e Quarello e l’astensione di Vigorelli. Quindi, dopo essersi occupato di alcune questioni interne, del porto di Genova e del Mezzogiorno, rinnovando, a proposito di quest’ultimo, gli impegni presi antecedentemente, passa a trattare Del decentramento amministrativo e della costituzione della regione Il Consiglio esamina l’azione svolta dalla Direzione del Partito perché venga impostata nel paese la battaglia per la costituzione della Regione come ente autarchico, e organo di decentramento amministrativo. Il segretario politico dà ragione della propaganda già iniziata e dei suoi discorsi di Treviso e di Trento e delle adunanze dei sindaci popolari dell’Alta Italia. Informa dei lavori della Commissione reale per la riforma dei Comuni e delle Provincie, ed è lieto comunicare che è pronto già il progetto dei tributi locali. Rispondendo all’on. Tovini e agli altri consiglieri fa notare che la costituzione regionale nel paese, mentre serve al miglioramento di tutti i servizi amministrativi, contribuisce al rinsaldamento della autorità dello Stato, minata dalla stessa elefantiasi del centralismo opprimente. Si approva infine il seguente ordine del giorno: «Il Consiglio nazionale del Partito popolare italiano mentre fa suo l’ordine del giorno presentato dall’on. Tangorra a nome del Gruppo parlamentare popolare a proposito della riforma dei servizi pubblici, rileva con soddisfazione la campagna iniziata dalla Direzione del Partito e promossa dai convegni dei rappresentanti popolari dei comuni e delle provincie per il decentramento amministrativo e l’autonomia degli Enti locali; ritenuto che una vera rinascita del nostro Paese non può non basarsi sul rinvigorimento delle forze locali e sulle libertà organiche degli enti che rappresentano tali forze e le sintetizzano nel campo amministrativo ed economico, attenuando quel centralismo statale, dannoso alla stessa compagine della vita nazionale e al più completo ristabilimento dell’autorità statale; crede matura ormai la costituzione dell’ente Regione, autarchica e rappresentativa d’interessi locali, specialmente nel campo dell’agricoltura, dei lavori pubblici, delle industrie, commerci e lavoro e degli interessi scolastici e delibera portare l’argomento al 3.o Congresso nazionale per un’azione decisiva; impegna il proprio Gruppo a tutelare e favorire le autonomie e libertà locali esistenti nelle terre redente e a promuovere la riforma in senso autonomistico dei comuni e delle provincie, riforma già promossa con D.R. 18 maggio 1918 e ancora allo studio della speciale Commissione; invita la Direzione del Partito a promuovere atte pubblicazioni per creare attorno al problema del decentramento e dell’autonomia amministrativa una coscienza popolare, necessaria perché le soluzioni invocate siano assistite dal consenso e dal favore generale». Terzo Congresso nazionale II Consiglio ha stabilito che il 3° Congresso nazionale abbia luogo nella prima quindicina di settembre, dando facoltà alla Direzione di anticiparne la data se ciò si reputa necessario per esigenze politiche; ha fissato i termini del regolamento ed i temi da svolgere, incaricando la Direzione a pubblicarne a tempo il testo definitivo. Una speciale Commissione composta di: Sturzo, Tovini, Degasperi, Cappi e Campilli redigerà le proposte delle modifiche allo statuto e il coordinamento delle norme, in base ai deliberati del Congresso di Napoli e del Consiglio nazionale. Questioni agrarie In ultimo sopra una larga relazione del segretario politico sull’opera svolta dal Partito e dai suoi organi nel campo delle riforme agrarie e sulla situazione presente, dopo varie osservazioni di Cappi, Vigorelli, Cecconi, Chiri, Pini, Miglioli e altri, viene ad unanimità approvato il seguente ordine del giorno: «Il Consiglio nazionale del Partito popolare italiano: prende atto delle dichiarazioni e della recente intervista del segretario politico sulla questione agraria e confermando le sue conclusioni riguardanti il problema agrario generale e la impostazione delle vane soluzioni tecnicoeconomiche e il carattere prevalentemente sociale, già adottato con ordine del giorno del 15 maggio 1920; rileva come non consone a tale deliberato diverse affermazioni di tendenza che, nei due sensi opposti, cercano impostare la questione agraria come questione di puri interessi economici di classe, mentre assurge a vero interesse politico e sociale dell’intera Nazione; richiama l’attenzione del Governo, del Gruppo popolare e della Commissione parlamentare sulla necessità immediata per la pacificazione sociale delle classi agricole e per l’aumento della produzione di affrontare in tutta la sua ampiezza il problema agrario, prevalentemente approvando i disegni di legge (opportunamente migliorati) sulle Camere regionali di agricoltura, sulla colonizzazione interna, e sulla regolamentazione dei patti agrari; approva i capisaldi fissati dalla Commissione speciale costituita presso la Direzione del Partito e il Gruppo parlamentare per l’esame sui progetti proposti dagli on.li Martini e Gavazzi, e invita il Gruppo ad adoperarsi a che il testo definitivo, rispondente ai deliberati del Congresso di Napoli, sia subito presentato al Parlamento; approva l’azione esercitata dalla Direzione del Partito e del Gruppo parlamentare riguardo l’assistenza data nelle agitazioni agricole, riguardo il disegno di legge sugli escomi agrari e sulla tassa sul vino e rileva con soddisfazione i provvedimenti promossi dal Ministero di Agricoltura per il credito agrario della Sicilia e della Calabria, per la siccità nel Mezzogiorno, per la bonifica dell’Agro Romano, per l’occupazione delle terre specialmente in Sicilia, per l’acquisto di terre da parte dei comuni per assegnarle ai contadini e per l’inchiesta sulla piccola proprietà coltivatrice; e fa voti che le Commissioni provinciali agrarie, gli Enti di credito agrario e le Associazioni padronali favoriscano le affittanze collettive e il sistema dalla struttura associativa nelle conduzioni dei fondi; deplora che il riconoscimento dei giusti provvedimenti chiesti dai lavoratori possa degenerare in conflitti violenti, e mentre invoca il maturarsi del nuovo diritto sociale agrario, invita gli organi del Partito e gli uomini in esso iscritti a fare opera di pacificazione tra le classi, perché tutti pervada il senso di responsabilità morale e sociale in momenti così difficili per la Nazione quando lo spirito di violenza e di sopraffazione si va diffondendo e propagando come nuova ragione di diritto collettivo». Il Presidente Degasperi chiude le sedute del Consiglio con un discorso di augurio per un lavoro proficuo specialmente in preparazione al terzo congresso nazionale. 