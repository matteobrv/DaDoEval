I sottoscritti chiedono di interpellare il Governo per sapere – premesso che la legge 13 agosto 1921 sulla riforma della burocrazia prevede di proporzionare il personale stabilendo per le singole amministrazioni le nuove tabelle organiche; il relativo trattamento economico e le norme di carriera a nuovi ordinamenti da ottenersi con la semplificazione e col decentramento dei servizi; che col decreto-legge 7 aprile 1922, n. 412, il Governo adotta dei provvedimenti riguardanti il trattamento economico provvisorio degli impiegati per i mesi di aprile e di maggio, annunciando che entro tale periodo sarebbero state emanate le nuove tabelle ai sensi della legge sulla burocrazia – quali siano i suoi intendimenti in ordine alla attuazione della legge sulla riforma della Amministrazione dello Stato e come intenda coordinarvi la sistemazione economica definitiva del personale. De Gasperi, Rocco Marco, Paleari, Boggiano-Pico, Stefani, Agnesi, Zucchini, Graziadei, Locatelli, Aldisio, Tupini, Vassallo Ernesto, Corazzin, Ferrari Adolfo, Cicogna, Signorini. 