Abbiamo pubblicato domenica nel resoconto del Consiglio dei ministri il testo del decreto sul contratto collettivo di lavoro. Finora esso era sprovvisto di regolamentazione giuridica. Il suo rispetto era in balia della forza delle parti e perciò il più spesso della pura volontà del più forte. I popolari, mirando ad una reale pacificazione sociale, fecero ogni sforzo, durante il periodo incandescente del dopo guerra per regolare questa forma importantissima di contratto, per sostituire all’urto delle classi le forme arbitrali, per prevenire gli scioperi e le lotte violente con interventi di carattere superiore alle parti. La legislazione Micheli-Mauri (che oggi in gran parte il decreto ristabilisce) ebbe questo scopo; ma allora solo i popolari le furono favorevoli con convinzione e tenacia . Organizzazioni padronali, senato, alta magistratura erano decisamente contrarie. Usciti dal ministero i popolari, quei provvedimenti furono depennati. Ma la realtà e la loro bontà furono più forti del contrasto politico. I fascisti, di fronte alle rudi esigenze della realtà, hanno compreso, specie là dove riuscirono a irreggimentare cospicue masse di lavoratori, che non vi erano che due vie per risolvere le controversie del lavoro: o la lotta sistematica (socialista) o la forma legalitaria arbitrale (popolari), e volendo attuare una vera pacificazione sociale scelsero la seconda. Nel Nuovo Trentino del 24 agosto, (articolo di fondo) abbiamo notato come «fatto di legislazione sociale il programma fascista è spesso convergente col programma popolare, tanto che un organizzatore operaio fascista, il Pighetti, poteva scrivere alcuni mesi fa che il fascismo aveva accolto i postulati fondamentali del programma della Confederazione italiana dei lavoratori. Una delle più notevoli convergenze è rappresentata dalle rivendicazioni popolari e fasciste circa l’obbligatorietà dei patti collettivi». E proseguiamo rammentando il tempo in cui l’onor. Longinotti patrocinava la causa della disciplina del contratto di lavoro agricolo e i provvedimenti degli on. Micheli e Mauri riguardo alle Commissioni provinciali di conciliazione mediante i decreti del 14 settembre 1919, 12 novembre 1921 e 2 febbraio 1922, alle rivendicazioni recentissime, odierne della Confederazione italiana dei lavoratori: è una linea ideale, programmatica ininterrotta. «Già – nota Il Popolo. Linea ideale programmatica ininterrotta di postulati faticosamente sostenuti contro tutte le miopie agrarie, social-democratiche e (perché no?) anche fasciste». E fu il gesto dell’on. De Capitani (che non esitiamo a ripetere con Sturzo esser stato «gesto che per la sua improvvisazione peccava purtroppo di demagogia al rovescio») nuovo ministro assurto a reggere l’Agricoltura con preconcetti «agrarii» sovratutto antipopolari, che soppresse le valide Commissioni provinciali e mandamentali, primo accenno di legislazione sociale-agraria per la disciplina dei concordati collettivi. La marcia su Roma, nonché sviluppare quei concetti legislativi, annullava d’un tratto il faticoso operato nostro tra i facili applausi del momento contro il «sinistrismo popolare» Luigi Sturzo, a Torino, nel discorso del 20 dicembre, doveva constatare che «le battaglie per le leggi agrarie oggi sembrano perdute, tutte, dallo spezzamento del latifondo alla costituzione degli arbitrati agricoli, dalla costituzione delle Camere regionali d’Agricoltura alla definizione degli usi civili e alla regolamentazione dei patti agrarii». Ma tosto aggiungeva: «Ma per noi la battaglia continua; le ragioni oggettive, reali, vere, profonde, del rinnovamento agrario lo impongono». Poteva sembrare che queste parole e quelle altre che la direzione del Partito esprimeva, in un vibrato ordine del giorno, rivendicante le benemerenze delle Commissioni arbitrali e della legislazione sociale propugnata dai popolari, dovessero tosto perdersi nel frastuono che la nuovissima politica dell’ora andava sollevando. Al Congresso di Torino il segretario politico ribadiva il chiodo del nuovo regime da darsi ai contratti agrarii «per il quale si tende dai popolari (d’intesa con la Confederazione bianca) a introdurre per legge tre disposizioni di massima: il principio del contratto agrario poliennale, l’arbitrato per le vertenze collettive con la giurisdizione speciale ecc.». Le citazioni sono numerose ma necessarie. Ed ecco sopravvenire il fatto nuovo. Le stesse corporazioni fasciste, improvvisamente a Roma, chiedono la «legalizzazione dei contratti» e l’«arbitrato immediato e inappellabile». I fasci bolognesi alla loro volta auspicano provvedimenti che sanzionino l’obbligo dell’applicazione dei «concordati collettivi». Siamo in piena revisione. Né il Governo è sordo a queste richieste, tantoché sabato scorso il Consiglio dei ministri esamina ed approva uno schema di decreto redatto dal ministro Guardasigilli, con quello dell’Economia nazionale «per la disciplina dei contratti di lavoro». Non possiamo che compiacercene. Può sembrare superfluo rilevare il beneficio che la validità giuridica del concordato collettivo di lavoro socialmente arreca in quanto si tolgono i due contraenti da quell’atmosfera di immanente lotta determinata dalla possibilità che l’una parte, prevalendo, abbia a disdire gli accordi. L’affidare il contratto alla applicazione giuridica, tende a mobilitare quella tensione irosa dei sindacati che, prolungata, influisce nocivamente sulla politica come già non vi fu estranea negli eccessi bolscevichi e nella sopravvenuta ondata reazionaria. Né qui sappiamo tacere un opportuno richiamo al pensiero dei socialisti (edizione millenovecentoventuno) rigettante la tesi del riconoscimento giuridico, e sostenente invece che la pressione continua dei sindacati operai per costringere i datori di lavoro all’applicazione dei concordati, era utile addestramento alla lotta di classe. Ma se l’arbitrato ci trova consenzienti, non possiamo tuttavia dichiararci totalmente soddisfatti dell’odierno decreto, circa il quale crediamo doverosi alcuni rilievi di carattere tecnico. Eccoli in breve. Strettamente connesso con la predetta validità affidata all’arbitrato obbligatorio era per noi anche il riconoscimento giuridico del Sindacato. L’uno ammette implicitamente l’altro. E questo si dice non solo per rilevare come le riforme presuppongono tutto un piano organico che ancora sembra difetti nel legislatore, ed anche nel voto di quelle tali organizzazioni che il ministro Guardasigilli ha voluto ascoltare. Ma anche per l’impossibilità di applicare esattamente il decreto stesso. Infatti, a tutt’oggi, ci sanno dire il Governo, o le Prefetture, o il presidente della nuova Commissione arbitrale, chi sono esattamente i soci delle organizzazioni sindacali contraenti? Chi conosce i sindacati, sa quale continuo flusso di aderenti e di «inadempienti» caratterizza l’attuale aspetto di associazioni «esistenti solo di fatto». È vero che le Prefetture dovrebbero ancora possedere un elenco delle sezioni componenti le varie organizzazioni sindacali, in base ad una specie di censimento fatto nel 1921. Ma trattasi di sezioni e non di soci, e poi nessuno s’illude che dal 1921 ad oggi il campo sindacale non abbia subito notevoli trasformazioni. Basterà un elenco di nomi da presentarsi allegato al testo del nuovo concordato collettivo? Il decreto non lo dice. Questo punto va chiarito e precisato poiché è evidente che tutti coloro pei quali l’applicazione dell’accordo costituisce un onere o un minor guadagno, tenderanno a sottrarsi dall’impegno assunto collettivamente dalle Associazioni. Non taceremo, infine, un altro rilievo. Dato che l’inscrizione nel sindacato di categoria non è obbligatoria, necessita che il decreto ponga in una condizione di inferiorità i non inscritti, coloro cioè che non si sottopongono volontariamente all’onere che in determinati casi il rispetto al concordato collettivo comporta. Altrimenti si determinerà in alcuni momenti fra i datori di lavoro una tendenza a togliersi dalle Associazioni agrarie, padronali ecc. per stipulare a condizioni migliori contratti individuali. Per l’identica ragione questa tendenza avrà sviluppi in altri momenti nell’elemento operaio. E saremo – quasi d’accapo. Comunque consideriamo il nuovo decreto come un primo passo che abbia convergenze sempre maggiori verso i nostri postulati in fatto di «legislazione sociale». 