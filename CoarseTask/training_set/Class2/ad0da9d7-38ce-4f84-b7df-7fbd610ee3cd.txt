Relazione del segretario politico Accolto da una imponente ovazione sorge a parlare il segretario politico on. Degasperi che riferisce sull’attività del partito dal congresso di Torino dell’aprile 1923. Questo congresso rappresentò il primo atto chiarificatore dopo la marcia di Roma, la prima riaffermazione d’indipendenza d’un partito, il quale non volle attenuare o rinnegare le sue linee programmatiche. La sua importanza fu tale nello sviluppo della vita nazionale, che il capo del fascismo e la sua stampa si sono ad esso rifatti ogni qual volta hanno dovuto determinare la propria posizione rispetto agli altri partiti. L’ordine del giorno Sturzo riaffermò allora la continuazione della battaglia per la libertà nell’esercizio dei diritti naturali della persona umana e della società contro ogni pervertimento centralizzatore compiuto in nome dello Stato panteista e della nazione deificata. La partecipazione al governo era ammessa come contributo alla pacificazione da attuarsi sulle basi della libertà e della giustizia. L’oratore dimostra, citando fatti e giudizi dell’on. Mussolini e dei capi del fascismo, come il governo si sia andato orientando invece sempre più intransigentemente verso una concezione statale antitetica a quella riaffermata a Torino: una concezione, cioè, basata moralmente sulla giustificazione e santificazione della violenza; politicamente sullo Stato accentratore, assoluto, sovrastante sui diritti inalienabili della persona, della famiglia, della società. Egli spiega come da questa antitesi dei principii sia scaturito l’accanimento con cui il fascismo avversò il P.P. sino a catalogarlo in primo rango, avanti allo stesso comunismo, tra i sovversivi. L’antitesi dottrinale L’antitesi dottrinale – prosegue l’onorevole Degasperi –, tra le affermazioni fasciste e i principii popolari è evidente. In quanto alla violenza mi pare superfluo opporre alla teoria di Sorel la dottrina dei nostri moralisti. Ricorderemo piuttosto, di fronte alle affermazioni di un uomo di stato, le dichiarazioni di un grande tribuno cattolico che fu tra i più rudi e inesorabili condottieri politici del secolo XIX. O’ Connel , annunciando di partire per la Scozia, diceva: «Voglio ingaggiare il popolo ad agire con sicurezza e a fuggire la violenza: perché la violenza oltre che rafforzare i nostri nemici è un male in sé stessa. Disfido a trovare negli annali del mondo un mutamento in bene portato dalla violenza. Abbiate in disistima l’uomo che vi opprime ma non toccatelo. Riguardatelo come un cane idrofobo, ma evitatene il dente per paura che non vi comunichi la sua rabbia. Noi vogliamo ottenere la pace e il progresso con dei mezzi che nessun uomo onesto possa riprovare e ai quali sorrida la benevolenza di Dio». Ma l’antitesi non è minore per quello che riguarda la concezione dello Stato e della libertà. Qualche cattolico collaborazionista ad oltranza ha tentato in questi giorni di far credere che queste linee teoriche e pratiche del fascismo rappresentino semplicemente un contrasto coi principii e colla pratica del liberalismo classico e che perciò non contraddicano sostanzialmente ai nostri concetti fondamentali. Ma è indiscutibile invece che esse contrastano fieramente col concetto di Stato cristiano. È bensì vero che i popolari come altri partiti a fondo cattolico in diversi paesi sono sorti a combattere il laicismo e l’atomismo dello Stato liberale e il panteismo dello Stato democratico, ma i cattolici combattono anche il concetto assoluto della nazione deificata. Per noi, prima dello Stato, esistono i diritti naturali della personalità umana, della famiglia, della società, della quale lo Stato non è che l’organizzazione politica. Per noi lo Stato non è la libertà, non è al di sopra della libertà, ma la riconosce e ne coordina l’uso. Così fu già affermato a Torino. Ma, a parte ogni contrasto di tendenze, sta il fatto che nelle condizioni attuali della società la pace sociale non è raggiungibile senza il rispetto di alcune libertà fondamentali che vennero garantite nelle costituzioni moderne e che i cattolici oramai, organizzandosi in partiti politici, difendono non solo perché con ciò difendono anche le libertà religiose, ma perché le considerano oramai nelle attuali condizioni norme indispensabili di tolleranza civile. Il contrasto quindi non è tra fascismo e liberalismo, come scuola e metodo transeunti, ma tra fascismo e alcune esigenze fondamentali della organizzazione politica moderna. È insomma il contrasto fra lo Stato di diritto quale si è sviluppato nelle costituzioni moderne e il vecchio Stato di polizia, che tenta ora di ricomparire sotto mutate spoglie. A sviluppare lo Stato di diritto hanno contribuito tutte le scuole e tutti i partiti e soprattutto la trasformazione dei rapporti sociali che portò a nuovi ordinamenti democratici. Ricordate che in molti paesi le leggi fondamentali sulle libertà civili, sulle libertà sindacali, sul suffragio universale debbono la loro nascita o il loro sviluppo all’opera di partiti a fondo cristiano e non dimenticate che gli statuti democratici dei nuovi Stati del dopoguerra, furono elaborati e votati a Weimar come a Vienna, a Praga come a Belgrado e a Varsavia, con la cooperazione anche decisiva dei cattolici. La secessione È in questa tradizione che si inserisce il Partito popolare italiano. Non è quindi un duello fra liberalismo e nazional fascismo, al quale noi dovremmo assistere come spettatori e neutrali e disinteressati, ma i colpi sono diretti contro comuni garanzie di politica libertà e ad una comune opera di tolleranza civile, la quale si dimostra più che mai indispensabile per la parte sociale. L’on. Degasperi ricorda quindi gli episodi più significativi della situazione politica che precedette la campagna elettorale ricordando come nella graduatoria fascista i popolari furono messi come i primi fra i nemici dichiarati . Nonostante tutto, prosegue l’on. Degasperi, i popolari si presentarono alle elezioni con una forza discreta: 137 candidati dei quali deputati uscenti 61, candidati nuovi 76, cinque ex ministri, 9 ex sottosegretari, 15 professori universitari, 40 ex combattenti, 20 decorati al valore, 9 organizzatori; e raggiunsero 40 seggi con 650.000 voti. Alla Camera i popolari entrarono come rappresentanti del gruppo più forte di opposizione. Per i popolari si trattava naturalmente non di opposizione semplicemente pregiudizialista, ma di opposizione sostanziale, di critica completa. L’oratore accenna quindi ad alcune conseguenze che ebbe la secessione parlamentare nell’organismo del partito e nella situazione politica del paese. La secessione, egli dice, accelerò anzitutto un movimento di disimpegno nelle nostre posizioni amministrative. Dopo il delitto Matteotti sorsero qua e là spontaneamente i comitati di opposizione. I comitati non sono che centri locali di collegamento rimanendo piena ed intatta l’autonomia del partito. In tutti questi comitati il Partito popolare accentuò e mantenne sempre la sua intransigenza dottrinale e la purezza della sua bandiera. La polemica sul collaborazionismo Tuttavia, prosegue l’on. Degasperi, né il nostro atteggiamento di rude lealtà in confronto di tutti i partiti di opposizione, né venti anni di lotte che noi, cristiano-sociali, combattemmo per sbarrare la via al socialismo, mentre i conservatori avevano già perduta la partita, valsero a preservarci dal sospetto di dover favorire il socialismo. In un primo tempo la polemica si aggirò sul mio discorso di un anno fa nel quale in termini ipotetici e assai prudenti rilevavo non essere incompatibile coi nostri principi la partecipazione ad un ministero nel quale fossero rappresentati anche i socialisti. Oggi, dopo il recente articolo dell’«Unità Cattolica» che fa il collaudo del gabinetto belga, credo che sia superfluo ritornare sull’argomento. Ma le polemiche si riaccesero con maggior vigore quando si sparse la voce che noi stessimo preparando un blocco elettorale. La cosa ha perduto oggi ogni attualità; tuttavia, di passaggio, mi limiterò a due osservazioni. Non li imiteremo! La prima è diretta a quei polemisti del centro nazionale i quali col quotidiano esercizio hanno acquistata oramai una certa abilità nel denunciarci all’autorità ecclesiastica e alla coscienza dei cattolici come corruttori dei principii cristiani e del costume politico. A costoro dunque risponderemo con l’assicurazione che in nessun tempo e in nessun luogo abbiamo mai accarezzata l’idea di imitare, in caso di elezioni, quei 150 loro amici definiti dai giornali come «le maggiori personalità cattoliche d’Italia» e, nel comunicato ufficiale, come «rappresentanti negli ambienti cattolici ed ex-popolari la tendenza alla leale collaborazione dell’on. Mussolini!», i quali alla vigilia delle elezioni pubblicarono un manifesto in favore del blocco fascista . Questo manifesto, che ebbe larghissima diffusione e fu affisso dagli agenti della maggioranza fin sulle chiese, mentre a noi era praticamente interdetta ogni libertà di parola e di affissione, rappresentava per i nostri ultrapotenti avversari destinati già dal sistema elettorale a ottenere una schiacciante maggioranza, un soccorso superfluo, ma per noi che eravamo pur stretti da tanti nemici fu una pugnalata nella schiena, giacché non solo vi si biasimava chi «per intransigenza di programma o per spirito di critica e di rimpianto del passato» si opponeva al governo, ma con riferimento speciale al nostro partito si asseriva che avevamo tentato invano di giustificare la nostra opposizione «con una pretesa antitesi di principii». Ossia per strappare ai cattolici il voto in favore di un blocco elettorale nel quale erano candidati di tutti i colori, non esclusi vecchi anticlericali, atei e massoni di piazza del Gesù, e toglierlo ai candidati di un partito ad ispirazione cristiana, si negava persino la esistenza di un contrasto di pricipii! Parola d’onore, io impegno fin da ora il partito: i popolari non li imiteranno né per quello che riguarda la fraternità dell’atto, né per quanto riguarda la gelosa custodia dell’ortodossia dottrinale. Dov’è la vera questione di coscienza Altra sarà la risposta a quegli scrittori che ci hanno ammonito con propositi benevoli e con parole di simpatia. A loro vogliamo ripetere quello che la direzione ha già detto nel comunicato del 9 giugno, che cioè non avremmo mai compiuto nessun atto di compromissione o confusione elettorale che potesse comunque turbare la coscienza del popolo, infondendovi l’opinione che le ragioni antitetiche fra popolarismo e socialismo siano attenuate o cadute. Tuttavia, poiché si insiste sulla questione di coscienza, ci si consenta di richiamare l’attenzione sul fatto che il pericolo più grave che minaccia di turbare le coscienze sta nella negazione delle libertà e nella pressione illegale e violenta sull’esercizio del diritto elettorale. L’anima popolare, spinta dal risentimento, è indotta a trascurare ogni differenza di principii per votare in senso estremo. E d’altro canto solo la libertà ci può offrire il modo di affrontare in pieno la battaglia su tutti i fronti con una affermazione intransigente. Codesti nostri autorevoli amici levino quindi la voce in favore delle libere elezioni. Il precetto essenziale del Cristianesimo Oggi, continua l’on. Degasperi, il Partito popolare riafferma l’anima democratica costituzionale dell’ispirazione cristiana per il ristabilimento della forza morale del comandamento d’amore e di giustizia. Che cosa gioverebbe tutto il resto se a chi soffre l’ingiustizia e la violenza e a chi si sente oppresso nei suoi diritti non sapessimo ripetere la parola che deriva dal precetto essenziale del cristianesimo? Tener fermo fino alla fine! Le difficoltà sono enormi; le condizioni eccezionalissime; e noi abbiamo la sventura di non essere dappertutto compresi nello stesso campo cattolico. Ma non importa. Uomini ben più illustri e più benemeriti di noi hanno incontrato la stessa sorte. Carlo di Montalembert dopo venti anni di meraviglioso apostolato politico, perché si oppose al dispotismo di Napoleone III, venne abbandonato da parte dei cattolici – non escluso il clero – del suo vecchio collegio. Alberto de Mun, che dal ’90 in qua era stato il capo del «ralliement» dei cattolici sul terreno costituzionale voluto da Leone XIII, negli ultimi anni dell’anteguerra vide non solo sostituita la formula di concentrazione costituzionale da un eclettismo politico che non ammetteva comunanza se non sul terreno religioso, ma poiché era vice-presidente dell’«Action libérale populaire» lo si tacciò addirittura di liberalismo; e di recente l’ex-cancelliere Marx, fondatore di quella meravigliosa fondazione che è la lega scolastica, non fu accusato da un cattolico nazionalista e conservatore di aver tradito la scuola cattolica per il socialismo? Non bisogna sconcertarsi per le divisioni politiche fra i cattolici. Esse sono in momenti gravi raramente evitabili. Noi non cercheremo di inasprirle e molto meno di trasferirle contro l’azione cattolica la cui caratteristica di apoliticità e di eccellenza ideale va rigorosamente rispettata. Amici, termina l’on. Degasperi, giunti a questo punto voi mi chiederete una conclusione che esprima delle speranze e che faccia delle previsioni. Ma io vi dico che non vi posso dare se non una sicurezza: che questo che ho indicato è proprio l’arduo compito dell’ora che volge e che questa è veramente la battaglia che dobbiamo combattere. Bisogna tener fermo fino alla fine. La relazione Degasperi è stata seguita con il più vivo interesse dall’assemblea e nei punti salienti sottolineata da entusiastici segni di consenso. Alla fine l’oratore è salutato da una imponente ovazione. Si grida: Viva Degasperi! Il congresso tributa al segretario politico del partito una vibrante manifestazione di consenso, di solidarietà e di simpatia. [Versione completa in Atti dei Congressi, 1969] Recentemente l’on. Mussolini per comprovare la tenacità e il logico sviluppo del suo estremismo vantava la risolutezza colla quale aveva soffocato il primo cenno d’indipendenza manifestatosi al congresso di Torino. Strano destino quello del nostro ultimo congresso. Si stampò allora ch’era stato un fiasco solennissimo, un episodio senza conseguenze e senza eco nella vita pubblica italiana; e tuttavia ogni volta che in questi due ultimi anni la spirale della politica mussoliniana si sposta d’un giro è al congresso popolare di Torino che viene pubblicamente ed esplicitamente fatto riferimento. Di Torino si ricordò Cesarò quando nove mesi dopo dovette abbandonare la coalizione governativa, Torino venne rievocato da Mussolini dopo il voto di Assisi, la fine fatta dai popolari a Torino venne minaccia dal Popolo d’Italia ai liberali, alla vigilia del congresso di Livorno e nelle stesse manifestazioni dell’opposizione i partiti aventiniani concordi hanno visto nel congresso di Torino una data evolutiva del sistema fascista. Ed infatti il nostro congresso al di là della stessa questione collaborazionista, fu soprattutto un congresso chiarificatore, il quale collocò entro la massa confusa ed eterogenea della politica italiana i fermenti che dovevano farle polarizzare attorno a due principi contrastanti. Nell’ordine del giorno Sturzo il partito popolare «riaffermava la volontà della sua fondamentale battaglia iniziata nel diciannove, per la libertà nell’esercizio dei diritti naturali della persona e della società contro ogni pervertimento centralizzatore, compiuto in nome dello Stato panteista e della nazione deificata». Così nell’ordine del giorno De Gasperi si approvava la partecipazione dei popolari al ministero ma per cooperare «alla pacificazione sociale e alla disciplina nazionale del paese, assicurata sulle basi indefettibili di ogni regime civile: la libertà e la giustizia». Si badi bene però. Questi concetti dei diritti naturali della persona e della società opposti al monopolismo di stato, e di libertà e giustizia proclamate «basi indefettibili di ogni regime civile» non vennero introdotti con propositi di ostilità contro il governo di Mussolini. Anche i più pessimisti credevano che l’esperimento collaborazionista dovesse venir condotto in fondo e molti speravano che Mussolini volesse mantenere e sviluppare sul serio quel governo di coalizione che egli stesso sotto tal nome aveva presentato alla camera e la cui caratteristica aveva poi esplicitamente e non una sola volta riconosciuto anche nei rapporti coi partiti collaborazionisti. Oggi Mussolini rivendica, a titolo di onore, di avere nella brusca rottura coi popolari dato prova fin dal 1923 dei suoi propositi nettamente e logicamente intransigenti. A dire il vero il modo con cui fu messo assieme il blocco elettorale, il rimpasto nel giugno, il discorso del Cova alla vigilia di Livorno, il trattamento della destra liberale sino al 3 gennaio, tutti questi fatti costituiscono obiezione formidabile alla rivendicazione della logica intransigente. Ma ciò non conta. Quello che conta è che, qualunque sia stato il disegno personale del Duce, l’iniziale impulso intransigente dell’estremismo squadrista del fascismo ha finito col prevalere in modo da impedire qualsiasi collaborazione che non significhi assorbimento o servaggio e fino al punto da proclamare nel congresso testè chiuso, una concezione prettamente dittatoriale ; per cui l’on. Maraviglia concluse che «la caratteristica del fascismo consiste nel negare agli altri partiti la legittimità di essere e di divenire fattori positivi al governo» e nell’affermare «al fascismo il diritto di governare permanentemente la nazione». E Forges nella sua relazione scrisse che «la nazione è la suprema e l’unica realtà e idealità nel mondo e nella storia, viva e concreta» e «la libertà umana solo nella nazione si celebra e si realizza» e «se non c’è identità (fra i partiti) di giudizio, nella concezione fondamentale dell’uomo e dello Stato, c’è la lotta, fino allo sterminio». Lo stesso Mussolini ha dato questa parola d’ordine: «intransigenza assoluta, ideale e pratica» e: «tutto il potere a tutto il fascismo». «Abbiamo portato la lotta sopra un terreno così netto che ormai bisogna essere o di qua o di là, non solo, ma quella che viene definita la nostra feroce volontà totalitaria, sarà perseguita con ancora maggiore ferocia: diventerà veramente l’assillo e la preoccupazione dominante della nostra attività». Ora si vede chiaro, commentava l’Idea Nazionale (24 giugno) che il fascista è il tipo dell’Italiano. Da una parte c’è la stirpe in sviluppo ed è quindi una umanità tutta italiana che si forma, e dall’altra ci sono soltanto categorie mentali e servitù politiche e «dogmi universalistici» in competizione. E i mezzi? S’era detto che le leggi fascistissime avrebbero reso superfluo l’illegalismo e la violenza. Ed eccovi invece il Duce a proclamarne la giustificazione. La violenza è santa «purché abbia in se stessa la giustificazione della sua alta moralità e sia cioè sempre guidata da un’idea e giammai da un basso calcolo e da un meschino interesse». L’antitesi dottrinale tra queste affermazioni e i principi proclamati a Torino è evidente. In quanto alla violenza mi pare superfluo opporre alla teoria di Sorel la dottrina dei nostri moralisti. Contrapporremo piuttosto alle affermazioni di un uomo di Stato le dichiarazioni di un altro uomo di Stato, di un grande tribuno cattolico che fu pur tra i più rudi e più inesorabili condottieri politici del secolo XIX. O’ Connel annunziando di partire per la Scozia diceva: «Voglio ingaggiare il Popolo ad agire con sicurezza e ad evitare la violenza; perché la violenza, oltre che rafforzare i nostri nemici, è un male in se stessa. Vi sfido a trovare negli annali del mondo un mutamento in bene portato dalla violenza. Abbiate in disistima l’uomo che vi opprima, ma non toccatelo. Riguardatelo come un cane idrofobo, ma evitatene il dente per paura che non vi comunichi la sua rabbia. Noi vogliamo ottenere la pace e il progresso con dei mezzi che nessun uomo onesto possa riprovare ed ai quali sorrida la benevolenza di Dio». Ma l’antitesi non è minore per quello che riguarda la concezione dello Stato e della libertà. Qualche cattolico collaborazionista a oltranza ha tentato in questi giorni di far credere che queste linee teoretiche e pratiche del fascismo rappresentino semplicemente un contrasto coi principi e colla pratica del liberalismo classico e che perciò stesso non contraddicono sostanzialmente i nostri concetti fondamentali. Ma è indiscutibile invece che esse contrastano fieramente col concetto di Stato cristiano. È bensì vero che i popolari come altri partiti a fondo cattolico in diversi paesi, sono sorti a combattere il laicismo e l’atomismo dello Stato liberale e il panteismo dello Stato democratico, ma i cattolici combattono anche il concetto assoluto della nazione deificata. Per noi, prima dello Stato esistono i diritti naturali della personalità umana, della famiglia, della società umana, della quale lo Stato non è che la organizzazione politica. Per noi lo Stato non è la libertà, non è al di sopra della libertà, ma la riconosce e ne coordina l’uso. Così fu già affermato a Torino. Ma, a parte ogni contrasto di tendenza, sta il fatto che nelle condizioni attuali della società la pace sociale non è raggiungibile senza il rispetto di alcune libertà civili fondamentali che vennero garantite nelle costituzioni moderne e che i cattolici oramai, oraganizzandosi in partiti politici, difendono non solo perché con ciò difendono anche le ibertà religiose, ma perché le considerano oramai, nelle attuali condizioni, norme indispensabili di tolleranza civile. Il contrasto quindi non è fra fascismo e liberalismo, come scuola e metodo transeunte, ma tra il fascismo ed alcune esigenze fondamentali della organizzazione politica moderna. È insomma il contrasto fra lo Stato di diritto, quale si è sviluppato nelle costituzioni moderne e il vecchio Stato di polizia, che tenta ora di ricomparire sotto mutate spoglie. A sviluppare lo Stato di diritto hanno contribuito tutte le scuole e tutti i partiti, e sovra tutto la trasformazione dei rapporti sociali che portò a nuovi ordinamenti democratici. Ricordate che in molti paesi le leggi fondamentali sulle libertà civili, sulla libertà sindacale, sul suffragio universale debbono la loro nascita e il loro sviluppo all’opera di partiti a fondo cristiano e non dimenticate che gli statuti democratici dei nuovi stati del dopoguerra furono elaborati e votati a Weimar come a Vienna, a Praga come a Belgrado e Varsavia con la cooperazione anche decisiva dei cattolici. È in questa tradizione che si inserisce il partito popolare italiano. Non è quindi un duello tra il liberalismo e il nazional fascismo, al quale noi dovremmo assistere come spettatori neutrali e disinteressati; ma i colpi sono diretti contro comuni garanzie di politica libertà ed una comune opera di tolleranza civile la quale si dimostra più che mai indispensabile per la pace sociale. Io penso che sia appunto questa nostra concezione integrale del contrasto, questo allargamento del fronte, per cui al fascismo è tolto l’aspetto relativamente innocuo del superamento di una classe politica, che ci rende ai suoi occhi particolarmente odiati. Sull’inizio della campagna elettorale gli attacchi più feroci furono diretti contro di noi. «Da questa lotta il gregge di don Sturzo deve uscire annientato, ridotto al silenzio», scriveva Farinacci e il Direttorio fascista annunziava «che avrebbe condotto la lotta elettorale col massimo rigore e con la più grande ampiezza contro tutti i Partiti sovversivi e in particolare contro il P.S.U. e il P.P.I». Alla graduatoria che ci metteva in seconda fila fra i partiti sovversivi il Popolo d’Italia dava il massimo rilievo, e in un altro numero il giornale del presidente del consiglio scriveva che «il popolarismo è già irritante di sua natura a causa di quella non mai chiarita confusione di politica e di religione che giuoca in tutti i suoi atteggiamenti»; che «il fascismo considera i popolari come dei nemici dichiarati e quando si sferrasse un’azione non potrebbe badare troppo al distinguo. Ciò vale per quel tanto o per quel poco di ecclesiastico che si compiace di far girare gli specchi del partito popolare». Questa minaccia di rivalersi contro le associazioni cattoliche ritorna spesso durante la campagna elettorale. Mentre da una parte si sfruttava la lettera del cardinal Gasparri sull’astensione del clero dalle lotte politiche per ricavarne una condanna contro il partito popolare e a dritto e a rovescio si diffondevano fin nei più remoti villaggi presunte parole di uomini di chiesa contro di noi (i nazionalisti germanici fecero altrettanto contro Marx) e si menava gran vanto delle 150 personalità cattoliche che avevano pubblicato un appello in favore del blocco elettorale, si manteneva però sempre minacciosamente levata sulle istituzioni cattoliche la spada di Damocle. A nulla valse che l’azione cattolica ripetutamente dichiarasse per la verità di essere al di fuori e al di sopra di tutti i partiti e che la separazione dal partito popolare fosse rigorosamente mantenuta tanto che i popolari, per qualsiasi riunione dovettero rinunciare anche all’ospitalità temporanea che ovunque società di cultura sogliono offrire a società politiche e viceversa uomini nostri, benemeriti dell’Azione cattolica, in occasione di riunioni cattoliche scegliessero l’ultimo banco, a nulla valse che noi stessi assumessimo sopra di noi e nel nostro organismo politico tutta la responsabilità che comporta la nostra autonomia. Argenta e Castro S. Giovanni ove perirono due sacerdoti, la Brianza, Faenza, Gubbio, Meldola, Trani, Brembate, Pisa, Padova, il Polesine, fino alle ultime devastazioni di Petriolo rappresentano solo alcuni fra i molteplici nomi che ricordano violenze contro le associazioni cattoliche. Sono questi solo dei fatti sporadici o rappresentano un elemento della strategia fascista per ottenere col metodo forte, quello che Cesare Rossi cercava di raggiungere con la campagna della stampa, quando in un’istruzione confidenziale pubblicata dal Popolo nella scorsa estate voleva si stabilisse alla propria stampa un atteggiamento di precisa denuncia affinché la Santa Sede non «parasse col manto della sua riconosciuta autorità universale la faziosa attività del partito popolare italiano». Nonostante tutto i popolari si presentarono alle elezioni con una forza discreta: 137 candidati, dei quali deputati uscenti 61, candidati nuovi 76, cinque ex ministri, 9 ex sottosegretari, 15 professori universitari, 40 ex combattenti, 20 decorati al valore, 19 organizzatori; e raggiunsero 40 seggi con 650 mila voti. Alla Camera i popolari entrarono come rappresentanti del gruppo più forte d’opposizione. Per i popolari si trattava naturalmente non di opposizione semplicemente pregiudizialista, ma di opposizione sostanziata, di critica concreta. Ricordiamo in proposito che il Consiglio nazionale, convocato il 20 maggio 1924, voleva che l’opposizione popolare alla Camera si concentrasse sui seguenti punti: 1) riesame della legislazione dei pieni poteri allo scopo di influire sulla pubblica opinione e orientare la propria attività in base ai principi informatori di un sano principio democratico; 2) difesa della libertà di associazione e urgenza di organizzare le rappresentanze sindacali; 3) difesa delle amministrazioni locali; 4) radicale riforma del decreto sulle Opere Pie; 5) riforma ecclesiastica; 6) riforma dei codici; 7) revisione dei provvedimenti finanziari sulla base di un orientamento democratico. Come quest’opera fosse dal gruppo parlamentare iniziata e venisse improvvisamente e tragicamente interrotta dirà poi l’on. Tupini nel sua relazione sull’attività parlamentare. È mio compito invece di dar rilievo ad alcune conseguenze ch’ebbe la secessione parlamentare nell’organismo del partito e nella situazione politica del paese. 1. La secessione accelerò anzitutto quel movimento di disimpegno dalle posizioni amministrative che però era già stato iniziato sotto l’urto preelettorale coi fascisti: basti ricordare l’amministrazione provinciale di Vicenza che aveva dovuto dimettersi benché il governo si fosse dichiarato soddisfatto dell’opera sua. Seguirono i casi di Milano comune e di Milano provincia e la uscita dei consiglieri popolari dalla Giunta bolognese. Abbiamo dato in seguito la istruzione generale che pur cercando di evitare scosse improvvise alle amministrazioni locali, i nostri amici cogliessero la prima occasione di un dissenso politico per disimpegnarsi dalle coalizioni amministrative colla maggioranza. Questa norma venne generalmente seguita. La situazione amministrativa è ora caratterizzata dalla manomissione dello Stato sulle autarchie locali che in quasi tutti i centri più importanti sono rette da Commissari governativi e dal quasi coattivo raggruppamento dei comuni nell’associazione fascista degli enti autarchici, la quale impone una tassa su tutti i cittadini dei comuni aderenti. Di elezioni generali amministrative differite coll’ultimo decreto all’estate 1925 non si parla. Si parla invece della ricostituzione dei Podestà medioevali e dei segretari comunali di Stato. 2. Dopo il delitto Matteotti sorsero qua e là spontaneamente i comitati di opposizione. La nostra prima istruzione fu di carattere prudenziale, consigliando le sezioni, ove non sorgessero difficoltà troppo gravi, a mandarvi di volta in volta dei delegati coll’incarico di mantenere i contatti e riferire. Più tardi, specie all’inizo di quest’anno, i comitati s’imposero in tutti i centri più importanti, come la necessaria conseguenza dell’inerzia parlamentare. Se si rinunziava ad agire a Montecitorio, bisognava per orientare l’opinione pubblica, agire nel Paese. Abbiamo allora invitato gli amici a non essere assenti e li abbiamo sollecitati a delegare un rappresentante in ciascun comitato. Anche in questa seconda fase però i comitati non sono che centri locali di collegamento, rimanendo piena ed intatta la autonomia dei partiti. In tutti questi contatti il partito popolare accentuò e mantenne sempre la sua intransigenza dottrinale e la purezza della sua bandiera. Nessuna concessione venne fatta al bloccardismo di vecchia maniera, nessun dubbio venne lasciato sul nostro proposito di riconquistare la libertà per usarne in difesa delle idee nostre e delle nostre direttive politiche. A Napoli in via dei Sette dolori ospitammo i rappresentanti delle opposizioni di tutto il Mezzogiorno, ma dall’alto della parete pendeva il Segno della redenzione. Un’onda di devastatori, penetrata nella nostra sede il 10 giugno, abbatteva anche l’immagine del Cristo. Noi preghiamo gli amici di Napoli di ricollocare la Venerata Immagine nel posto antico, perché sia conservata al partito popolare quell’augusta testimonianza. Tuttavia né il nostro atteggiamento di rude lealtà in confronto di tutti i partiti di opposizione, né venti anni di lotte che noi, cristiano-sociali combattemmo per sbarrare la via al socialismo, mentre i conservatori avevano già perduta la partita, valsero a preservarci dal sospetto di voler favorire il socialismo. Non giovò nemmeno il fatto che, nonostante l’alleanza aventiniana, avevamo tagliato corto ad ogni discussione sull’«unità» sindacale, per quanto non ignorassimo che era stato lecito di tentare un simile esperimento non solo a Gaspare Decurtins in Svizzera, ma anche agli amici dell’abate Desgranges in Francia i quali furono per dieci anni associati alla C.G.T. In un primo tempo la polemica si aggirò sul mio discorso di un anno fa nel quale in termini ipotetici e assai prudenti rilevavo non essere incompatibile coi nostri principi la partecipazione ad un Ministero nel quale fossero rappresentati anche i socialisti. Oggi dopo il recente articolo dell’Unità Cattolica che fa il collaudo del Gabinetto belga, credo sia superfluo di ritornare sull’argomento. Ma le polemiche si riaccesero con maggior vigore, quando si sparse la voce che noi stessimo preparando un blocco elettorale. La cosa ha perduto oggi ogni attualità; tuttavia, di passaggio, mi siano permesse due osservazioni. La prima è diretta a quei polemisti del centro nazionale i quali col quotidiano esercizio hanno acquistato oramai una certa abilità nel denunciarci all’autorità ecclesiastica e alla coscienza dei cattolici come corruttori dei princìpi cristiani e del costume politico. A costoro dunque risponderemo coll’assicurazione che in nessun tempo e in nessun luogo abbiamo mai accarezzata l’idea d’imitare, in caso di elezioni, quei cento e cinquanta loro amici definiti dai giornali come «le maggiori personalità cattoliche d’Italia» e nel comunicato ufficiale come «rappresentanti negli ambienti cattolici ed ex popolari, la tendenza alla leale collaborazione dell’on. Mussolini», i quali alla vigilia delle elezioni pubblicarono un manifesto in favore del blocco fascista. Questo manifesto che ebbe larghissima diffusione e fu affisso dagli agenti della maggioranza fin sulle chiese, mentre a noi era praticamente interdetta ogni libertà di parola e di affissione, rappresentava per i nostri ultrapotenti avversari destinati già dal sistema elettorale ad ottenere una schiacciante maggioranza, un soccorso superfluo, ma per noi che eravamo pur stretti da tanti nemici fu una pugnalata nella schiena, giacché non solo vi si biasimava chi «per intransigenza di programma, o per spirito di critica o di rimpianto del passato» si opponeva al governo, ma con riferimento speciale al nostro partito si asseriva che avevamo tentato invano di giustificare la nostra opposizione «con una pretesa antitesi di principi». Ossia per strappare ai cattolici il voto in favore di un blocco elettorale, nel quale erano candidati di tutti i colori, non esclusi vecchi anticlericali, atei e massoni di Piazza del Gesù, e toglierlo ai candidati di un partito ad ispirazione cristiana, si negava perfino la esistenza di un contrasto di princìpi! Parola d’onore, io impegno fin d’ora il partito: i popolari non vi imiteranno né per quello che riguarda la fraternità dell’atto, né per quanto riguarda la gelosa custodia dell’ortodossia dottrinale. Altra sarà la risposta a quegli scrittori che ci hanno ammonito con propositi benevoli e con parole di simpatia. A loro vogliamo ripetere quello che la Direzione ha già detto nel comunicato del 9 giugno, che cioè non avremmo mai compiuto nessun atto di compromissione o confusione elettorale che potesse comunque turbare la coscienza delle masse, infondendovi l’opinione che le ragioni antitetiche fra popolarismo e socialismo siano attenuate o cadute. Tuttavia, poiché si insiste sulla questione di coscienza ci si consenta di richiamare l’attenzione sul fatto che il pericolo più grave che minaccia di turbare le coscienze sta nella negazione della ibertà e nella pressione illegale e violenta sull’esercizio del diritto elettorale. L’anima popolare, spinta dal risentimento, è indotta a trascurare ogni differenza di princìpi per votare in senso estremo. E d’altro canto solo la libertà ci può offrire il modo di affrontare in pieno la battaglia, su tutti i fronti, con un’affermazione intransigente. Codesti nostri autorevoli amici levino quindi la voce in favore delle elezioni libere. È l’unico modo di far elezioni sincere, e non turbate da equivoci e da compromessi. Ma, come abbiamo avvertito precedentemente, l’ipotesi elettorale non presenta oggi caratteri d’urgenza né durante tutta la nostra azione aventiniana, ci preoccupammo di tale eventualità in modo eccessivo. Ben importava invece, indipendentemente da ogni considerazione elettorale, di preparare un’orientazione dell’opinione pubblica. A tale fine venne dedicato il manifesto che il consiglio nazionale pubblicò il 24 gennaio, nel sesto anniversario della fondazione del partito. Esso mirava ad orientare quante più forze fosse possibile verso una restaurazione democratica che si tenesse lontana da una parte dai pericoli dell’estremismo sociale, dall’altra dalle deviazioni anticlericali e antichiesastiche. Il manifesto concretava l’azione comune nelle seguenti rivendicazioni pregiudiziali: «ristabilire nello spirito e nella forma la costituzione che rappresenta il patto solenne fra Re e popolo abolendo ogni milizia di parte; ripristinando tutte le libertà politiche e sindacali, particolarmente quelle di stampa, di riunione e di associazione, delle quali tutte – secondo lo Statuto – è garante la Monarchia costituzionale; ridonare efficienza e valore al sistema rappresentativo, assicurando la piena funzionalità del Parlamento con l’abbandono dei pieni poteri formalmente richiesti, o effettivamente esercitati per mezzo dei decreti legge; la sincerità e la giustizia nella consultazione elettorale con un’assoluta garanzia di un’atmosfera di libertà affinché la astensione non diventi una espressione collettiva di protesta e di condanna con un pericoloso distacco del paese e delle sue istituzioni; rinvigorire la fiducia della coscienza pubblica nella magistratura, eliminando ogni illecita ingerenza nel corso della giustizia, la quale deve essere sottratta ad ogni influenza di governo e di parte con l’autonomia del suo ordinamento, e svolgere in piena lìbertà la sua alta funzione di tutela del diritto e di accertamento delle responsabilità in confronto di tutti i cittadini, qualunque sia il posto che occupino e il partito in cui militino; garantire la giustizia nell’amministrazione, al disopra dei partiti per tutti e verso tutti rendendo impossibili gli arbitrî commessi con mentito richiamo alla legge comunale od a quella di pubblica sicurezza, ed in genere nella nostra polizia preventiva; decentrando funzioni e poteri attraverso la autonomia degli enti locali, assicurando l’indipendenza dei funzionari». Il nostro proclama venne confiscato. Ognuno sente però che se ci fosse concesso di agitarlo liberamente, esso trascinerebbe con sé la maggioranza della nazione. Esso significa: sistema democratico di governo, ordine sociale, libertà civile e pace religiosa. Agitare questo programma, rimane uno dei principali compiti del nostro partito. Il nostro congresso intende contribuire a questo compito, riaffermando e precisando ancora una volta le nostre aspirazioni e i nostri postulati in confronto dell’attuale momento politico. Attraverso le varie relazioni e gli ordini del giorno esso riaffermerà che il partito popolare italiano dalle linee fondamentali della propria concezione della vita trae ancor oggi le ragioni della sua particolare fisionomia e riconfermerà di essere l’espressione politica della democrazia cristiana, un organismo politico per agire sul terreno politico con propria responsabilità, proprie funzioni e con un determinato programma politico, economico, sociale, adeguato all’esigenze e alle finalità della situazione politica nazionale. Il congresso riaffermerà i concetti basilari del partito sui poteri pubblici e sulle libertà attingendo da quella dottrina che prima di ogni rivoluzione e di ogni formula liberale garantisce la personalità umana, stabilendo la priorità dei diritti pubblici e formulerà il suo pensiero sulla situazione finanziaria, sulla questione operaia e sull’organizzazione delle classi, sulla scuola, sui rapporti fra Stato e Chiesa e sui rapporti internazionali. Ma questo congresso deve essere sovratutto un atto di fede nella verità e nell’irresistibile efficacia di quell’idea fondamentale, che gli viene dalla ispirazione cristiana, dall’idea cioè della fraternità e della giustizia sociale. Che cosa gioverebbe tutto il resto, se a chi soffre ingiustizia o violenza e a chi si sente torteggiato nei suoi diritti non sapessimo ripetere la parola che deriva dal precetto essenziale del cristianesimo? Così con qual diritto ci vanteremmo d’ispirarci anche nella vita pubblica ai comandamenti del Cristo, se nella presente situazione non sentissimo il dovere di levare la voce per l’amore, per la carità, per la giustizia? Il Partito popolare, se oggi tacesse e sfuggisse con formule equivoche al contrasto che è nella dottrina e nella pratica politica, avrebbe perduto per sempre i titoli della sua caratteristica. Noi vogliamo la pace e l’ordine, ma l’ordine che nasce dalla giustizia. Il timore non è ordine, dice san Tommaso, ma un puro fatto materiale. Il vero ordine si ha solo se esso deriva dall’amore. È questo il più profondo significato della parola pace in senso cristiano ed è questo il precetto fondamentale che deve ispirare la politica a sensi di fraternità e di giustizia. Ecco, amici, il nostro compito, la nostra dura battaglia. Non la si può evitare senza venir accusati dai contemporanei e dalla storia di diserzione. Le difficoltà sono enormi: le condizioni eccezionalissime; e noi abbiamo anche la sventura di non essere dappertutto compresi, nello stesso campo cattolico. Ma non importa. Uomini ben più illustri e più benemeriti di noi hanno incontrato la stessa sorte. Carlo di Montalembert dopo vent’anni di meraviglioso apostolato politico perché si oppose al dispotismo di Napoleone III venne abbandonato da parte dei cattolici – non escluso il clero – del suo vecchio collegio. Alberto de Mun, che dal ’90 in qua era stato il capo del ralliement dei cattolici sul terreno costituzionale, voluto da Leone XIII, negli ultimi anni dell’anteguerra vide non solo sostituita la formula di concentrazione costituzionale da un eclettismo politico che non ammetteva comunanza se non sul terreno religioso, ma perché era divenuto vicepresidente dell’Action libérale populaire lo si tacciò addirittura di liberalismo; e di recente l’ex cancelliere Marx, fondatore di quella meravigliosa associazione che è la Lega scolastica non fu accusato da un cattolico nazionalista e conservatore di aver tradito la scuola cattolica al socialismo? Non bisogna sconcertarsi per le divisioni politiche fra cattolici. Esse sono, in momenti gravi, raramente evitabili. Noi non cercheremo d’inasprirle e molto meno di trasferirle entro l’Azione cattolica la cui caratteristica di apoliticità e di eccellenza ideale va rigorosamente rispettata. Amici, giunti a questo punto, voi mi chiederete una conclusione che esprima delle speranze e che faccia delle previsioni. Ma io vi dico che non posso dare se non una sicurezza: che questo che ho indicato è proprio l’arduo compito dell’ora che volge, e che questa è veramente la battaglia che dobbiamo combattere. Bisogna tener fermo fino alla fine. Anche nel nostro caso, come in quello del celebre generale che pur vinse la battaglia, non c’è altro d’aggiungere! [Replica alla discussione] DE GASPERI rispondendo ai vari oratori, rileva che la questione aventiniana è da più mesi esaminata dai gruppi e dai partiti di opposizione. Tante discussioni si sono fatte pro o contro ma è sempre prevalsa la tesi della secessione. Riafferma che l’Aventino è un mezzo ma non un fine. C’è chi invece invoca un gesto dall’Aventino ma non riflette se un gesto possa rendere efficace risultato. Altri invece vogliono una sortita dall’Aventino per uscire in qualche modo dall’attuale periodo di stasi. Ma anche da questo aspetto la situazione è stata lungamente vagliata e si è finito col riconoscere che le possibilità di risultati concreti erano scarse mentre si correva il rischio di sciupare vanamente la protesta aventiniana. Ora – prosegue De Gasperi – io attingo dal congresso questa convinzione: noi non potremo modificare la nostra tattica sino a quando non avremo la certezza che un nuovo atteggiamento potrà dare concreti risultati alla causa della giustizia e della libertà. Oggi non c’è altro sbocco alla situazione che le elezioni, ma per questo bisogna avere almeno una certa libertà. Lasciamo ogni questione di tattica, tutti i deputati sentono la responsabilità e la gravità del momento. L’on, De Gasperi mette quindi in luce il significato di questo congresso che, convocato in un momento difficilissimo fra ostacoli e difficoltà d’ogni genere è riuscita una imponente rassegna delle forze popolari. Elogia il partito che ha saputo rispondere con slancio alla chiamata dei dirigenti. Bisogna resistere. Il partito ha dimostrato di non essere né morto né in catalessi. Questo congresso sta a dire che il partito è vivo e che si cerca nella politica italiana la sua via. E proprio per questo è necessario che vengano apprestati i mezzi per la vita del partito e per le sue opere di propaganda e di organizzazione. Il programma che si deve preparare è questo: la ricostruzione democratica del paese. Il compito è difficile ma molto si è ottenuto. Pensiamo a ciò che è oggi la formazione delle nostre masse e a quanto la stessa perdita e compressione delle libertà ha contribuito all’affermazione nei cuori di questo ideale. Oggi si discute sulle ragioni dell’esistenza e si dimostra che il partito aveva diritto di nascere, di vivere e di governare, che ha le forze per prepararsi a governare l’Italia. Pensiamo anche a quello che è stato il progresso di alcune idee nei rapporti con altri partiti. Si volevano fissare le condizioni per il riacquisto delle libertà civili e per la certezza che domani si possa avere la nostra libertà religiosa. È un fatto che oggi le masse si svuotano dell’anticlericalismo di ieri. D’altra parte molta borghesia riconosce finalmente la nostra essenza democratica. Si può dire che il partito è nel solco tracciato da Oznam il quale dopo la rivoluzione del ’48 tornava alla sua cattedra alla Sorbona dicendo di risalirvi a fronte alta perché da quella aveva sempre insegnato il diritto ed il rispetto della libertà . A questa fede bisogna sempre riattaccarsi. Imparino tutti, democratici, liberali e socialisti che il partito anche quando ha lottato contro di loro, ha lottato in difesa della libertà perché prima di ogni altra idea esiste la dottrina di Cristo, e se ognuna di queste idee dovesse cadere, rimarrà sempre il diritto cristiano della libertà della persona umana. Conclude chiedendo l’approvazione dell’opera compiuta. La discussione ha giovato come gioveranno le discussioni sugli altri temi. Il congresso non voglia impegnare il futuro, ma dia ai suoi dirigenti il compito di tenere alta la bandiera del partito e di agire secondo gli ideali del partito stesso. L’ordine del giorno di De Gasperi e Tupini è approvato per acclamazione . Il congresso applaude a lungo all’indirizzo del segretario politico. [Dichiarazione 30 giugno] Al termine della relazione Fino , A. De Gasperi fa la seguente dichiarazione: Il congresso delibera come partito politico di italiani i quali vogliono che lo Stato riconosca alla Chiesa la libertà. Come cattolici i popolari sanno che la Chiesa, in qualunque eventuale trattativa ed accordo, sa salvaguardare sempre l’indipendenza assoluta del suo magistero di dottrina e la supremazia del suo trionfo morale. [Saluto finale] De Gasperi abbraccia l’on. Brenci e con commozione ringrazia lui e i combattenti della significativa manifestazione. Essa è rivolta, dice l’on, De Gasperi, da eroici combattenti e quel popolo trentino che fu ben degno del sacrificio e preparò in tanti anni di resistenza il trionfo della stirpe sulla frontiera delle Alpi. L’oratore è vivamente acclamato. Proseguendo, l’on. De Gasperi rileva la magnifica riuscita del Congresso, la maturità politica delle sue discussioni nelle quali ognuno ha parlato con ponderazione e autonomia di pensiero dichiarando che il Congresso nelle proporzioni datesi di proposito ha dimostrato di valere più di un’assemblea rumorosa. Ringrazia quindi il Presidente on. Merlin, il suo compagno di lavoro, instancabile avvocato Spataro, i relatori tutti, il solerte Ufficio stampa e tutti gli intervenuti. Accenna infine alle adesioni pervenute da ogni parte di Italia. 