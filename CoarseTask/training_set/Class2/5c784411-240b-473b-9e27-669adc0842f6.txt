A lato della contraddizione programmatica vi è anche una contraddizione tattica. Abbiamo illustrato a suo tempo l’ordine del giorno del congresso dei socialisti trentini, che confessava una direttiva a doppio binario, con subdoli sottintesi e con una motivazione machiavellica. Il postumo intervento dittatoriale dell’on. Groff, segretario politico del partito, ha forse impedita l’applicazione generale di codesta tattica truffaldina, ma non ha affatto abolito il proprio binario. Ove l’on. Groff crede che si possa assumere la responsabilità come partito, esiste la sezione locale che si presenta in veste propria; ove invece si crede più utile seguire altra via, la sezione per un vicendevole, tacito accordo fra direzione e gregari, scompare e si improvvisa un gruppo autonomo socialista ovvero compaiono sul proscenio le cooperative rosse, le leghe dei contadini, il sindacato edile, il circolo sociale ecc. Queste associazioni d’indole economica hanno costituito anche al tempo delle elezioni politiche il fulcro della situazione elettorale, e formano la massa degli elettori dell’on. Groff e dell’on. Flor, sono insomma – tesserati politicamente o no – quelli che nella nostra campagna vengono chiamati semplicemente «i socialisti». Ora questi «socialisti» possono muoversi con tutta libertà; non essendo tesserati non hanno bisogno di avere un pudore di partito e fanno semplicemente il comodaccio loro. L’on. Groff, segretario politico del partito, non può riconoscerli come «ufficiali» e quando capita loro addosso esclama: Che pasticci mi state facendo? Siete tesserati o autonomi? Siccome la grande maggioranza non paga la tassa, è facile trovare l’alibi dell’autonomia, e allora il segretario politico si fa portare il catino di Pilato, si lava ufficialmente le mani e poi, rimessi in tasca gli «ordini» che non possono impartirsi che ai tesserati, tira fuori «i consigli» che sono riservati agli autonomi, ai simpatizzanti, ai cooperativisti e così via, a questa massa insomma che il partito socialista non conta fra i suoi fedeli coscienti, ma alla quale gli on. Groff e Flor debbono il successo elettorale e il mandato. Citiamo, a mo’ d’esempio, il caso di Mezzolombardo, Ischia e di tutti i comuni del distretto di Primiero, riservandoci di riferire altri nomi. Nel distretto di Primiero è stato diffuso un manifesto diretto ai «cittadini lavoratori» e firmato «Cooperative di lavoro (Primiero-Prade-Caoria), Federazione edilizia (sezioni di Primiero-Prade-Caoria), Leghe dei contadini di Primiero». Sono queste le forze socialiste del distretto. È a questi socialisti che è dovuta la forte affermazione elettorale per gli on. Groff e Flor e sono questi i socialisti di Primiero diretti da uno dei vecchi campioni del partito, il maestro Doff-Sotta. Che più? La Federazione edilizia è sotto l’immediata direzione e responsabilità dell’on. Flor, segretario del sindacato edile. Ebbene nel citato manifesto è contenuto un programma minimo gradualista, possibilista, che potrebbe accettare qualsiasi gruppo «borghese»; nessun accenno alla dottrina o alla prassi socialista; anzi vi si dipinge un ideale piccolo mondo borghese da conquistare con una buona amministrazione, un mondo ove prosperi l’industria degli albergatori, fiorisca quella del legname, vi si organizzino scuole, si proteggano le organizzazioni professionali, ecc. Ci si conferma anche che tale manifesto «socialista» sarà la base della concentrazione antipopolare, concentrazione che comprenderà anche qualche bravo borghese, purché mangiapreti. Che ne dice il segretario politico del partito socialista? Che ne dice il direttore dei consorzi cooperativi rossi? Che ne dice sovratutto il segretario degli edili? Quest’ultimo dubitiamo assai che nutra degli scrupoli eccessivi. L’on. Flor ha notevolmente sviluppato le particolari attitudini dei suoi convalligiani. Intelligente fino a coprire coll’improvvisazione le inevitabili manchevolezze della coltura autodidattica, ardito nelle sue affermazioni fino a sbalordire, egli poté sembrare un tempo un sinistro, un estremista, un iconoclasta, e noi abbiamo riferito altre volte il suo verbo apocalittico contro i borghesi. Egli è però sovratutto uomo pratico e scaltrito. Spentasi la follia russofila e rivoluzionaria, il Flor fu uno dei primi ad assumere con tutta disinvoltura un atteggiamento possibilista. Nei comizi e alla Camera egli si riservò naturalmente di usare qualche forte parola, sdegnerà qualsiasi compromissione coi popolari o con simile genia; ma in casa, fra i suoi elettori, egli tende al sodo e ad infondere in loro l’opinione che nelle questioni pratiche, negli affari, quando si tratta di sovvenzioni e di soldi, tanto vale il popolare che il socialista, che il liberale. Il socialista ha ancora in più il vantaggio di poter sempre dir male del governo, di minacciare il finimondo alla società borghese, di non assumer alcuna responsabilità, quando si tratta di votar tasse o spese. I nonesi, il vecchio tipo del nones avveduto e praticone, è naturalmente predisposto a comprendere i vantaggi di tale situazione. Così Flor scriverà ai comuni dell’Alta Anaunia: «Egregio Signor Sindaco, Mi son fatto premura in questi giorni a Roma presso la presidenza del Consiglio dei ministri Ufficio centrale per le Nuove Provincie per l’invio d’una prima rata dei contributi stanziati alla costruzione di acquedotti e ne ebbi assicurazioni precise del prossimo invio di Lire 12 milioni che a sua volta il commissario generale e la provincia provvederà alla distribuzione ed a quest’ultimi significai in modo speciale i vostri acquedotti. Colla massima osservanza. S. Flor». Qui si tratta evidentemente della spedizione a Trento di 12 milioni, quale prima rata dei contributi inscritti in bilancio per i lavori pubblici, due dei quali sono previsti per gli acquedotti. Ora qui l’importante è l’impegno dello Stato, garantito coll’iscrizione in bilancio. Quando sono iscritti otto giorni prima, otto giorni dopo devono pur venir spediti. Contro il ritardo sono intervenuti parecchi e siccome esso dipendeva dal min. del Tesoro, ricorderete che l’on. Carbonari telegrafava a suo tempo le assicurazioni di De Nava . Ma queste sono piccole cose. Più importante è l’impostazione in bilancio, ossia la concessione dei crediti per parte del ministero del Tesoro per i lavori pubblici, tra cui anche per gli acquedotti. Questa impostazione venne fatta in seguito a trattative dei deputati popolari con Salata e De Nava e a suo tempo abbiamo anche pubblicato e documentato il come . Nessun vanto speciale in fondo. È la funzione della maggioranza. I deputati che votano il bilancio sono chiamati ad influire perché contenga dei danari anche per la propria regione. Ma Flor trova che questa famigliarità coi milioni dello Stato borghese possa aumentare il prestigio anche di un deputato socialista e quindi, approfittando di una conversazione coll’on. Salata, invia una circolare a certi comuni, affinché colà, in Alta Anaunia, si concluda: Quello lì maneggia i milioni, è uomo pratico, guarda che bravo deputato! Noi riconosciamo senza invidia che l’on. Flor sa fare il mestiere. Riconosciamo che la tattica, contrassegnata da questa lettera, egli la usa con certo effetto. Crediamo di avere il diritto però, trovandoci di fronte ad un avversario che verso noi, quando parla o scrive, è abituato a far la voce grossa ed a lanciare le più inverosimili accuse, di rilevare almeno la contraddizione di questa tattica opportunista e di precisare che questa tattica bifida, equivoca e senza dignità di linea, inspira anche l’atteggiamento socialista nelle elezioni comunali. 