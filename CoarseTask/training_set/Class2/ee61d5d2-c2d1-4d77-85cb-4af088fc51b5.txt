DE GASPERI – Gentile gli ha dichiarato di voler mantenere nelle scuole delle Nuove Provincie l’insegnamento religioso come ora viene impartito. Ha aggiunto che nonché abolire tale insegnamento nelle Nuove Provincie ha il proposito di facilitarlo estendendo eventualmente lo stesso sistema a tutto il Regno; ha infine dichiarato di credere che ciò corrisponda anche all’intendimento del capo del Governo. Mi puoi autorizzare a dichiarare che tali sono i tuoi propositi? MUSSOLINI – Precisamente: intendo non toccare l’insegnamento religioso nelle Nuove Provincie e se Gentile nel quale ripongo la massima fiducia mi proporrà di estendere tale sistema o analogo sistema al Regno accetterò la proposta perché ciò corrisponde alla mia tendenza. DE GASPERI – Riepiloga i fatti di Brescia mostrando la Fiamma ove si esclude che nel Bresciano i popolari possono concludere qualsiasi patto colonico e si attribuisce (Farinacci) al Governo di convalidare tale proposito . Ricorda simili atteggiamenti dell’organizzazioni fasciste in confronto a quelle bianche in parecchie altre località e accenna all’odierna intervista dell’on. Torre che parla di licenziare i ferrovieri che non appartengono al sindacato fascista. MUSSOLINI – Quello che è avvenuto a Brescia non corrisponde alle sue direttive né ha autorizzato Farinacci a fare simili dichiarazioni. Deplora anche interviste di Torre che gli ha già procurato altri fastidi. Ma per poter dare una risposta precisa anche di carattere generale lo prega di presentare alcune domande scritte allegando il giornale. Risponderà immediatamente in modo rassicurante. DE GASPERI – Esprime il desiderio che prima della convocazione della Camera e a tempo intervenga fra Mussolini e qualche nostro fiduciario un’ampia spiegazione e discussione sul programma dei lavori. MUSSOLINI – Porterò il trattato di Santa Margherita e quello Italo Francese e dimostrerò così di non voler svalutare la Camera. Non sono ancora certo se farò portare la riforma elettorale, giacché come sai, dato lo stato di convulsione in cui si trova il paese, mi propongo di differire più che è possibile le elezioni e quindi anche la riforma. Ma può darsi che convenga trattarla già in questo scorcio di sessione. DE GASPERI – Tu conosci le nostre differenze in proposito. Qual è il tuo pensiero? MUSSOLINI – Intendo di trovare l’accordo con i popolari. Infine io sono per il mantenimento del sistema proporzionale, come criterio di massima, e quando dico di volere una maggioranza compatta alla Camera non è che io voglia a tutti i costi garantire tale maggioranza ad un solo partito. La maggioranza potrà essere formata anche di due o tre gruppi. Quello che voglio evitare è lo spezzettamento e la dosatura di gruppi numerosi che tolgono al Governo ogni forza e ogni omogeneità. DE GASPERI – Con tali criteri credo che l’accordo non sarà difficile. Quando vuoi che se ne discorra più espressamente? MUSSOLINI – Dopo il 15 di gennaio io prenderò le iniziative di tale colloquio e se fra tanti affari me ne scordassi tu me lo ricorderai. Il resto del colloquio oltre le Nuove Provincie riguardò il caso di Torino sul quale espresse la sua indignazione e la ferma volontà di mettere ordine, aggiungendo che simili fatti avvengono perché manca la mano forte della Prefettura e della Questura. Vi ha rimediato mandandovi Zamboni e minacciando l’arresto al direttorio fascista se non venissero ritirati i bandi ai comunisti. 