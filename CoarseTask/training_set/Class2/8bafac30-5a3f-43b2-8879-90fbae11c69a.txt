DE GASPERI Mai! Mai! È falso! […] DE GASPERI. Sarò brevissimo. Ma non posso permettere, quale rappresentante della Venezia Tridentina, che qui si manifestino dissensi e dissonanze, quasi che nella nostra regione ci sia un’anima nazionale diversa da quella che fu manifestata nel mio discorso e in quelli degli altri colleghi popolari. (Interruzione del deputato Flor). Prego lasciarmi parlare. Non offenderò il collega Flor, come egli ha offeso me… FLOR. Non ho offeso nessuno! DE GASPERI. Quando di qualcuno non si dice la verità, lo si offende sempre. Anzitutto una semplice osservazione in confronto del collega Toggenburg . Nel mio discorso ho fatto un semplice cenno, molto lontano e molto storico, perché sentivo il dovere, come membro di un grande partito nella Camera italiana, di fronte ad un deputato tedesco, di essere molto generoso e dimenticavo quel tanto che avrei potuto ricordare. Ho detto che l’onorevole Toggenburg si trovava al banco dei ministri a difendere una politica che forse non sarebbe stata la sua, come direttiva di Governo, nel caso che egli fosse stato capo di Governo. Ancora oggi ritengo che l’onorevole Toggenburg, per la sua mitezza d’animo, per la sua educazione incline piuttosto ai compromessi e alle attenuazioni, non sarebbe stato l’uomo che avrebbe di sua iniziativa attuata la politica di repressione e di terrore come veniva fatta nel nostro paese. Però, dal momento che oggi egli si richiama a queste mie parole, come attestato di totale giustificazione, gli devo dire: onorevole conte Toggenburg, della vostra partecipazione a quel Governo giudicherà la storia, giudicheranno gli uomini, giudicherà Dio! (Rumori a sinistra – Interruzioni). Non voglio né posso presumere di giudicare io di questa sua collaborazione morale e intellettuale, né se egli, come ha detto il collega Grandi , non avrebbe potuto dare le dimissioni nel momento decisivo, in cui gli si chiedeva di applicare una politica che non approvava come ha detto oggi egli stesso. Noto poi che potevamo trovarci molto bene a collaborare insieme per la soluzione di comuni problemi economici. Il secondo fatto personale riguarda il collega Flor. Egli sente il bisogno di dire tutte le volte che noi parliamo: badate che il Trentino ha mandato qui due deputati internazionalisti e anche altri che al di là facevano gli austriacanti. Potrei rispondere in modo personale al collega Flor, che si dice della scuola di Battisti, ricordandogli certe sue dichiarazioni recenti fatte a proposito dell’attività di Cesare Battisti. Ma, colleghi Flor e Matteotti, vi rinunzio, riservandomi di farlo, se insisterete, altra volta. Non citerò il collega Flor, ma uno dei capi più autorevoli del suo partito, che era Renner, il cancelliere della monarchia austriaca, il quale nella sua relazione ufficiale che egli presentava pel trattato di S. Germano in nome della repubblica austriaca, faceva una dichiarazione che è per noi l’attestato più alto, la lode massima che possiamo augurarci, detta da avversari internazionalisti. Egli, dopo avere dimostrato che tanto i cecoslovacchi, che furono coloro che più contribuirono più tardi a mandare a picco l’Austria, quanto gli jugoslavi e i polacchi, fino all’ultimo momento non seppero sottrarsi al bisogno di fare delle dimostrazioni patriottiche, anche di fronte alle pressioni, nel momento decisivo dell’entente, afferma che l’unica deputazione la quale mantenne sempre logicamente un contegno contro l’Austria fu quella trentina. Eccovi le parole precise della sua testimonianza: «Nessuno dei popoli austriaci fu veramente contento, ma eccettuati gli italiani del Trentino, non ve ne ebbe alcuno in effetto tanto malcontento che, se le aspirazioni nazionali e politiche fossero state attuate, preferisse lo smembramento dello Stato alla sua conservazione». Termino ricordando che noi ci siamo comportati alla Camera austriaca, in confronto di altri partiti, in modo così indubbio che, tanto durante la guerra quanto durante le trattative di Versailles, gli avversari hanno detto che noi avevamo voluto in tutti i momenti che l’Austria cadesse e che le nostre terre venissero ricongiunte alla nazione. (Vivi applausi al centro). 