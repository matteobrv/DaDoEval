Nessuna opposizione ai salari ed all’orario – Protesta contro la sovrimposta del Sindacato – Perché Flor vorrebbe inscenare uno sciopero generale «Vigilate, o lavoratori tutti, vigilate sugli emissari del pipi che vi si presentano per tradire il vostro contratto di lavoro, le vostre conquiste. Ammoniteli con calma e serenità a smettere il loro mestiere di “Giuda” del proletariato, e se ciò non giovasse siate contro i nostri traditori senza riguardi e trattateli come si conviene pur di impedire il loro tradimento a vostro danno». FLOR nell’Internazionale di ieri. La nostra campagna contro l’atto di brigantaggio sociale tentato dal signor Flor nelle trattative per gli edili ha scossa la sovrana serenità di codesto aspirante al «commissariato del popolo». Durante la discussione del contratto egli ci ha completamente ignorati e quando i delegati delle nostre cooperative di lavoro e degli operai organizzati dalle associazioni bianche si sono presentati in sede di trattativa per dire la loro opinione su di un contratto che riguardava anche i loro interessi, egli ha protestato, ha negato loro il diritto d’interloquire e colla connivenza di un’autorità politica debole ed incosciente, è anche riuscito a farli uscire dalla porta. Ora che i nostri amici dichiarano di non voler lasciarsi imporre un contratto, discusso e firmato da una parte sola senza il loro intervento, egli perde le staffe e grida al tradimento, quasi che si possano tradire impegni che non si sono presi e che anzi non si è voluto venissero presi. Ma evidentemente il Flor sperava che come era riuscito alle sue arti di ricattare l’appoggio e la sanzione dell’autorità, così gli sarebbe riuscito d’imporre di fatto dappertutto il contratto suo, e a padroni e a operai. Ora il nostro grido d’allarme, il nostro rifiuto di riconoscere le sue impostazioni lo sconcertano e lo fanno andare in bestia. Nell’Internazionale di ieri, ci gratifica d’improperi, ci minaccia di finimondo ed eccita gli operai ad usare violenza contro i nostri propagandisti. Vana fatica, signor Flor. Noi e gli amici nostri non abbiamo nessuna intenzione d’imitare in suo riguardo gli organi governativi. La ragione è una sola ed è tutta dalla parte nostra, e la sosterremo fino all’ultimo. Per quanto egli tenti di confondere la partita, o d’invertire i termini della questione essa è troppo chiara, perché la verità non si faccia strada. E la verità è questa. Nessuna obiezione contro le clausole economiche Il contratto del sindacato edile si compone essenzialmente di due parti: la prima contiene le clausole economiche cioè il salario e le ore di lavoro. Contro queste clausole noi non abbiamo sollevato alcuna eccezione. Già nella prima fase delle trattative, quando era in discussione il prolungamento del contratto di Trento, il nostro Consorzio delle cooperative e l’Unione del lavoro scrivevano al Magistrato civico, quale intermediario nella trattativa e al Flor stesso che le nostre organizzazioni non si opponevano alla proposta tariffa che anzi le Cooperative bianche la avevano già adottata quale base dei loro contratti col genio civile. Su questo dunque non si può sollevare onestamente alcun dubbio, come non è vero che ci siamo dichiarati contro le 8 ore. Se qualche gruppo d’operai o qualche Cooperativa ha espresso il desiderio di poter lavorare di più, ciò corrisponde alla lettera ed allo spirito del contratto del sindacato edile stesso, il quale ammette che in via eccezionale ciò possa venir concesso. Le clausole politiche Ma nel contratto Flor è contenuta una seconda parte, costituita da clausole politico-sociali. Queste clausole tendono ad imporre: 1) che gli operai debbano venir assunti solo a traverso l’ufficio di collocamento del sindacato rosso; 2) che gli scioperi politici e la partecipazione a scioperi generali debbano venir tollerati, senza che li si possa calcolare come infrazione del contratto; 3) che una data percentuale sui salari debba venir trattenuta a beneficio del Sindacato socialista. Contro queste clausole di carattere politico noi siamo insorti e per queste clausole oltre che per aver trascurate le organizzazioni bianche, venendo meno così al proprio dovere d’imparzialità, abbiamo protestato contro gli organi governativi. E contro queste clausole la nostra protesta deve venir mantenuta perché è legittima, doverosa, sacrosanta. Essa non contiene nulla che leda gl’interessi degli operai, a qualunque partito appartengano. Libertà per tutti Se sono socialisti, se sono organizzati dal sindacato edile, essi siano pienamente liberi di cercare il collocamento per mezzo dell’ufficio del sindacato stesso; ma identica libertà va riservata e garantita a quegli operai che sono organizzati in altre associazioni o non sono organizzati affatto, di ricorrere cioè per il collocamento a quell’ufficio in cui hanno maggior fiducia o di cercarsi lavoro direttamente da per se stessi. Chi cerca d’imporre un tale monopolio per il collocamento, lo fa per sfruttare quest’ufficio a scopi di partito; i padroni che accettano tale formula si fanno complici d’una lampante coartazione della libertà e i funzionari governativi che si prestano a far accogliere e sanzionare simili clausole tradiscono il loro dovere di tutori della libertà e del diritto comune. Che dire poi del diritto allo sciopero politico che il contratto vorrebbe previamente garantito? Lo sciopero politico è un atto rivoluzionario che potrà essere in qualche caso particolare spiegabilissimo e se circostanze specialissime vi concorrano, anche degno di venir considerato con indulgenza. Ma è assurdo ed immorale che un contratto collettivo impegni in antecedenza datori del lavoro e autorità politiche a concedere la sanatoria ad ogni sciopero politico, venga esso proclamato per simpatia a Bela Kuhn o a Lenin o addirittura come manovra della rivoluzione sociale. Se Silvio Flor vuol tentare la rivoluzione comunista e la tenti, ma non pretenda d’imporre un contratto il quale gli garantisca che facendo la rivoluzione non rischia nemmeno una giornata di salario. La quota per la cassa socialista Più grave, perché più densa di pratiche conseguenze è la terza clausola, quella della trattenuta sui salari in favore della cassa del sindacato socialista. Essa vuol dire in pratica che tutto un organismo ufficiale, qual è quello delle casse ammalati dovrebbe servire per prelevare sugli operai e sui padroni una tassa in favore di un organizzazione di parte. Ne verrebbe che come accade delle trattenute per le casse ammalati, la tassa passerebbe al sindacato, senza che gli operai se ne accorgessero, con un certo ritmo automatico, qualunque sia l’idea dell’operaio e qualunque sia l’operaio che nella fluttuazione del mercato, capiti a lavorare presso quella data impresa. Anche qui noi diciamo: libertà per tutti. I soci del sindacato edile paghino direttamente la quota che credono alla loro società, i soci d’un’altra organizzazione pensino per la loro e chi non è organizzato sia libero di non pagar niente. Il Flor ci accusa qui d’aver errati i calcoli, perché le trattenute della percentuale si farebbero non sull’ammontare dell’intero salario, ma su quel tanto di salario che forma la base della trattenuta per le casse ammalati, cioè dice, su circa 10 lire al giorno. Non siamo in grado di controllare questo dato, ed osserviamo ad ogni modo che ciò non risulta dal tenore dell’art. 12 del contratto di Trento o di Borgo. Ma comunque sia, rimane sempre la questione di principio, Flor si difende allegando che infine, non si tratta di contributi che vadano al fondo di partito, ma del Sindacato, il quale in compenso offre agli operai la sua protezione, la consulenza giuridica gratuita ecc. Sta bene, il fatto che di questi danari dispone a suo talento il sindacato e questo basta perché sul loro uso apolitico siano legittimi i più gravi dubbi, giacché è notoria l’alleanza (come la chiamano loro ufficialmente) delle società di mestiere col partito politico socialista. Ma oltre a ciò, la protezione, la consulenza ecc. ecc. non sarebbe pagata piuttosto cara? Flor calcola che su ogni 100 lire di salario debbano versarsi alla cassa del sindacato 0.62 centesimi. Una imposta addizionale sulla ricostruzione Ebbene anche pretendendo per base la quota ridotta che ammette il Flor e, calcolando solo 240 giornate lavorative per anno, il Sindacato in base al contratto incasserebbe per i soli 4000 edili del distretto di Tione un 120 mila lire all’anno di cui 2/3 a carico degli operai. Aggiungasi che anche la metà della trattenuta per la garanzia del contratto dovrebbe ricadere alla fine del periodo stabilito nella cassa del Sindacato. Sono altre 60 mila lire, in tutto 180 mila lire alla cassa del sindacato per la protezione, consulenza ecc. Pare al Flor che tutto questo sia un’inezia? Si tenga presente poi che il distretto di Tione è piccolo, che vi sono ancora gli operai di Rovereto, Riva, Trento, e sovratutto i 12 mila edili della Valsugana e poi ci si accusi di esagerazione se abbiamo scritto che la quota del Sindacato – se andasse secondo le mire dei socialisti – dovrebbe sorpassare il milione! Per la cassa di disoccupazione Ben s’intende invece che non siamo contrari ad una trattenuta in favore della cassa contro la disoccupazione. L’istituzione di tali casse sarebbe dovuta avvenire in Italia in base ad un decreto andato in vigore il 1 gennaio. In realtà però il decreto rimase anche nelle vecchie provincie lettera morta o quasi, cosicché recentemente il ministro Labriola annunziò alla Camera che avrebbe presentato un progetto di legge per una più pratica e più attuabile organizzazione di tali casse. In attesa che tale legge vada in vigore è ottima cosa che intanto si accantonino degli importi che formino un fondo contro la disoccupazione involontaria. Ma tale fondo dev’essere amministrato sotto il controllo dell’autorità pubblica e deve poi venir usufruito a seconda di quanto stabilirà la legge. Questo abbiamo chiesto fin dall’inizio della nostra campagna e si deve ad essa se il Commissariato generale ha aperto gli occhi ed ha emanata una circolare nella quale è stabilito che gli importi da pagarsi in forza dell’art.12 del contratto edile debbano venir versati su di un libretto vincolato e tenuti a disposizione fino all’entrata in vigore della legge sulla disoccupazione e poi impiegati secondo le norme della legge stessa. Il signor Flor finge di far buon viso a questa circolare, vantandosene quasi come di conquista sua. Ma allora perché insistere tanto sulle clausole dell’articolo 12, quando la circolare, interpretata a dovere, esclude che i denari possano andare a finire, anche per la sola quota prevista, al Sindacato e vuole invece che tutte le trattenute vengano accantonate per formare il fondo contro la disoccupazione? O intende il Flor di equivocare anche su questo? Questo è oggi lo stato delle cose, queste le ragioni della nostra opposizione al contratto del signor Flor. Che se questi per giustificarsi si richiama all’esempio delle vecchie provincie, noi gli rispondiamo che tale richiamo non fa effetto, perché in qualche vecchia provincia l’egoismo padronale che non pensava se non a impedire la sciopero, unito all’insipienza delle autorità governative ha permesso ai rossi ben altri atti di brigantaggio sociale (li chiamiamo così, usando la terminologia del Nowicov) ma nel caso concreto possiamo anche rispondere che nel contratto della federazione edilizia di Milano ed in quella di Brescia, contratto firmato dalla Camera del lavoro e dall’Unione del lavoro assieme, nessuna clausola è contenuta che conceda alla cassa del Sindacato i contributi che Flor vuole gli vengano riservati nel Trentino. Un ultimo accenno: l’«Internazionale», vorrebbe descriverci come alleati delle imprese edilizie. Ma qui ci sono dei fatti troppo evidenti in nostro favore. I fatti sono le Cooperative sorte in buona parte per nostro impulso, le quali tendono precisamente a sostituirsi alle imprese. Il Sindacato rosso invece sembra accordarsi volentieri colle imprese, purché paghino quella certa quota. Chiaro? Dopo ciò vedano gl’interessati, vedano gli uomini che hanno la testa a posto quale scopo, quale fondamento potrebbe avere uno sciopero generale edile che il Flor minaccia di proclamare per lunedì prossimo qualora non venga firmato il suo contratto nel distretto di Tione. Sarebbe un nuovo delitto contro gli operai ed un tradimento contro la causa dei profughi rimpatriati che attendono la ricostruzione delle loro case. Le agitazioni in Giudicarie Come ci si telefona da Tione, la situazione è stazionaria. Nella maggior parte dei paesi si lavora. Ieri, e ier l’altro ebbero luogo delle conversazioni fra i delegati del consorzio delle cooperative, rispettivamente dell’Unione del lavoro, D.r Carbonari , Molino, avv. Savorana da una parte e il rappresentante della federazione edilizia e del Sindacato edile dall’altra. Fu rilevato che cooperative ed organizzatori nostri sono pienamente d’accordo coi socialisti riguardo ai salari ma non riguardo alle clausole politiche. Da parte socialista venne proposto che la trattenuta del Sindacato venisse passata per la quota parte dei suoi organizzati all’associazione bianca: ma i nostri si dichiararono contrari ad imporre per contratto una trattenuta a favore delle associazioni, qual si sia il loro colore. L’Unione del lavoro ha presentato in commissariato un abbozzo di contratto che deve servire per le trattative, pregando il commissario d’invitare tutti i datori del lavoro, le cooperative o le associazioni sindacali, di qualunque colore ad intervenire a discuterlo. Pare che il convegno si possa fare domenica. Auguriamoci che si possa trovare un pieno accomodamento. 