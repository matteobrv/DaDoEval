Roma, 10. L’Osservatore Romano dà questa sera una chiara smentita a tutti coloro che avevano creduto di sfruttare in senso filofascista alcune norme dettate ultimamente dalla Santa Sede intorno alla partecipazione del clero alle lotte politiche. Si disse allora che il Vaticano aveva voluto colpire i popolari per il loro antifascismo e, di conseguenza, le opposizioni tutte per la campagna da loro avviata contro il governo. Menzogna, perché sono molteplici le manifestazioni orali e scritte del Vaticano contro il sistema fascista, fondato sulla violenza; sono di ieri le proteste dei vescovi e le lettere adesive del card. Gasparri e non si deve dimenticare che immediatamente dopo le elezioni, la protesta che ebbe maggior valore morale e più forte risonanza nel mondo civile, fu quella del Papa, quando, a proposito della devastazione della Brianza, levò la sua voce contro tutte le violenze. Menzogna ancora, perché va ricordato che le cautele imposte al clero riguardano tutti i partiti, senza distinzione, e quindi anche i centristi, e quindi anche il fascismo nelle cui panie s’è impigliato anche qualche sacerdote. A buon punto però a rincalzare la smentita viene l’articolo dell’Osservatore Romano il quale riferendosi specialmente ai casi di Molinella e di Piacenza , scrive alcune lucide e precise considerazioni le quali sulle labbra di un organo così misurato e così severo, che viene letto in tutto il mondo cattolico, hanno il sapore di una efficacissima condanna. Ve ne trasmetto alcuni brani, il cui nesso entro l’articolo è facilmente ricostruibile. «In una parola, la normalizzazione consiste oggi ancora nel promuovere e volere ad ogni costo la tranquillità della convivenza civile, il rispetto della vita umana, della incolumità dei cittadini, di tutte le loro libertà che le leggi consentono; nel dovere e diritto esclusivo dello Stato di provvedere esso, se occorre, a far valere le discipline sancite per il bene comune; nella persecuzione e punizione di ogni violenza e di ogni delitto e attuata con la imparzialità più rigida, con la costituzionale divisione dei poteri, con la più ossequiente rispondenza della polizia alla magistratura, fra gli organi centrali e quelli locali dello Stato: e ciò non solo è la remora più potente al dilagare della prepotenza criminosa, ma la via più sicura e rapida per ristabilire la virtù e il nome della legge e della verità di fronte a tutti, singoli e fazioni, partiti di opposizione e partiti di governo: è l’unico modo per applicare al fatto la parola che vuole: perisca la fazione, anche la propria, purché si salvi la patria». … «E la verità la quale è incontrovertibile si rileva tutta intera. Gli episodi di Molinella e di Piacenza si potrebbero – sfogliando le cronache dei giornali locali fra il grottesco e il drammatico – moltiplicarli dovunque il fascismo sia organizzato ed inteso con la predominante idea che “la forza” sia mezzo efficace e necessario anche oltre un ciclo di eccezione, a instaurare un pensiero, una disciplina, un programma, un metodo; che a una anormale conquista del potere, quando cioè la possibilità di applicare e di fare le leggi, di usare degli organi dello Stato, dei mezzi legittimi di giurisdizione e di autorità è ormai raggiunta, si leghi invece inesorabilmente la anormalità anche dell’esercizio ordinario di quel potere; contro il consenso basti, se occorra, la forza stessa; che finalmente il fine giustifichi i mezzi, non solo, ma la loro applicazione sia all’arbitrio di chiunque affermi di mirare a quel fine, insinuandovi talora ambizioni, interessi, rivalità personali. Di fronte a questo stato d’animo è di fatto l’episodio che passa e ritorna, che muta di luogo, di persona, di posizione, che resta isolato o ad altro si concatena, si confonde e si immerge pur sempre nella violenza eretta a sistema, fatta immanente, presente ovunque in potenza nella violenza di spirito, di pensiero e di parola, il cui tradursi o meno in atto dipende più che altro da occasioni e da circostanze accidentali ed è forse più a meravigliarsi logicamente delle sue pause che delle sue manifestazioni». Violenza eretta a sistema, fatta immanente, presente ovunque in potenza nella violenza di spirito, di pensiero, di parola: ecco la verità della situazione, constatata da un organo che sta al di fuori e al di sopra dei partiti e da scrittori abituati alla sobrietà più responsabile. Anormalità dell’esercizio ordinario del potere, abusi non solo a Molinella e a Piacenza, ma, sia pure in diversa misura, ovunque. Ovunque: anche il Trentino ha parecchi esempi da registrare. Verbigrazia: A qual «potere anormale» si deve che l’irruzione di Roncegno è ancora impunita? A quali influenze si deve che l’incendio delle urne di Levico non è ancora portato in tribunale? Per quali altre ragioni si tenta di soffocare in un complice silenzio i fatti di Sopramonte ? Quali malcelate inframmettenze o imposizioni colpiscono onesti funzionari? Esemplifichiamo, non elenchiamo. E si tratta d’una provincia ordinata e tranquilla, ove la gente soffre in silenzio. Soffre, ma guarda e nota! 