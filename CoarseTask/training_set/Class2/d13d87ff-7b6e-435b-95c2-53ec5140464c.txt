Annessione è una brutta parola della terminologia internazionale, che nei rapporti fra i popoli civili dovrebb’essere ormai superata. Può valere ancora per le colonie e si può applicare in ogni caso ai territori, non agli uomini. Si può annettere il Brennero, ma non si annette il Trentino che nella storia e nella coscienza della nazione fu sempre un paese, non un territorio. Domani quindi celebriamo non l’annessione, ma l’unione del Trentino all’Italia. Questa parola dà chiara e dignitosa espressione alla parte attiva ed efficace che gli uomini del Trentino ebbero in questo avvenimento. Si tratta di un ricongiungimento che fu desiderato da secoli e fu atteso con ansia in tutto il periodo del risorgimento italiano e si tratta di un’unione che fu voluta a costo di sacrificio e di vittime. Ebbene, oggi che l’epoca del risorgimento sembrò chiusa oramai da parecchi lustri, eccovi balzar fuori il Trentino, riuscito finalmente a liberarsi da una secolare sovrastruttura forestiera, eccolo balzar fuori e ricongiungersi d’un salto agli anelli della storia che formano il risorgimento delle varie parti d’Italia. A Trento dal 3 novembre in qua le cerimonie patriottiche furono frequenti. Alcune valsero, com’era doveroso, alla storia dell’esercito liberatore, alcune ebbero carattere di propiziazione per la Gran Madre, come usiamo dire con enfasi di pronipoti romani, altre furono feste di effusione fraterna o di commemorazioni per quelli che combatterono, soffrirono o morirono per la patria. Tutte queste la cerimonia di domani le riassume, le trasfonde e le corona in un unico atto ancora più comprensivo, ancora più solenne. Ma si farebbe opera a mezzo, se la testa di domani riuscisse nel suo significato principale solo un coronamento del passato. La cerimonia di domani chiude il periodo di transizione, ma soprattutto apre ed inaugura il periodo della cittadinanza italiana. «Civis romanus sum», si ricordi domattina ogni trentino, ogni sindaco, ogni lavoratore della terra e dell’industria, entrando in Trento. «Civis romanus sum» ed, entrando, ne porti in fronte la gioia e l’orgoglio. Domani si festeggia la volontà del popolo trentino per la tenacia colla quale esso volle e raggiunse l’unione alla patria; domani si celebra con tutta la pompa questa nuova dignità. questo nuovo carattere di libero cittadino italiano, di socio eguale nel diritto e nel dovere entro il consorzio nazionale. Domani più che nel passato, si guarda all’avvenire. In piazza del Duomo verrà data lettura della legge sull’annessione. È un documento di carattere formale, intessuto di formule tradizionali, che ci richiamano al ’66, al ’59, alla costituzione del regno d’Italia. Eccovi anche per lo stile ricongiunti a quell’epoca di formazione. Si sente l’opera del muratore che inquadra a posto le pietre basilari. Art. 3: il Trentino «fa parte integrante del regno d’Italia». Siamo alla fine di codesto grigio ed umiliante periodo d’occupazione. Oggi qui ove l’Italia fu sempre nel costume, nella lingua e nei cuori, si presenta anche nella sua veste politica ufficiale di Stato italiano: due figure che la natura e la Provvidenza vogliono che nella storia dei popoli combacino e si coprano. Ma «far parte integrante» non vuol dire scomparire in unità d’atomi uniformi. Integrare è completare, aggiungere, unire qualche cosa. In questo senso noi riaffermiamo che il Trentino non viene annesso, ma si unisce all’Italia. Lo spirito si trasfonde, ma l’organismo si riconnette, si adatta, si modifica, e ciascun organo mantiene la sua funzione distinta. L’art, 4. della legge precisa appunto che l’unione del Trentino all’Italia è unione organica, non una miscela meccanica. Bisogna emanare nel campo politico-amministrativo una legislazione speciale per coordinare le leggi del Regno colle nostre autonomie provinciali e comunali. Ecco il nesso organico, con cui veniamo congiunti. Ricordiamolo domani e riaffermiamolo con precisione e chiarezza. L’art. 4. è una novità nella serie dei decreti e delle leggi del risorgimento. È il fatto nuovo che segna l’evoluzione dei tempi, il sintomo della grande trasformazione politica che si prepara in Italia. E, ricordiamo anche questo: che l’art. 4, cioè l’avvenuto riconoscimento di massima delle nostre autonomie, è stato voluto e conquistato da noi, conquistato attraverso mille ostacoli, strappato all’indifferenza e salvato di mezzo a gravissime preoccupazioni che tormentavano la nazione. Il volere quell’articolo fu il primo atto di fierezza autonoma e solo quanti hanno lavorato il terreno per arrivarvi, solo coloro che con fede tenace e con mezzi inadeguati, sono giunti a farlo votare dal parlamento nazionale, potranno dire quale progresso e quale pegno esso rappresenti. Sindaci e rappresentanti che vi raccogliete domani a Trento, a voi farlo valere! Nel Duomo noi ci prostriamo innanzi alla maestà di Colui che tutto regge e la lode che s’innalza a Dio è rivolta anche a tutti gli uomini che ne furono gli strumenti fortunati. Fuori, sulla piazza, è l’arringo del popolo libero, in piedi, innanzi alle autorità, di fronte alle quali assumiamo dei doveri ma facciamo valere anche dei diritti. Non ci turbi la visione del gravissimo momento che attraversa l’Italia né ci confonda il caotico frastuono delle migliaia che gridano, minacciano, invocano, protestano. Pochi uomini, che hanno la testa, il cuore ed il fegato a posto attraverseranno la folla tumultuante senza smarrirsi. Bisogna solo che vedano chiaro il punto a cui vogliono arrivare. Guardate quello ch’è avvenuto per la stessa annessione. Se i trentini non si fossero mossi attenderebbero ancora. Il trattato di San Germano venne firmato il 10 settembre e approvato dall’Italia per decreto-legge il 6 ottobre 1919. Ricordate poi quello che avvenne. Ad ogni commissione che si presentava, l’on. Nitti rispondeva: Pazientate, l’annessione non si può fare, bisogna attendere la soluzione adriatica. Con ciò tutte le solenni promesse già fatte dallo stesso presidente del Consiglio fin dal 25 luglio 1919 in confronto della deputazione popolare cadevano: niente annessione, niente elezioni, niente ricostruzione del paese. Ogni mese, ogni quindici giorni succedeva un qualche avvenimento che ricacciava le nostre speranze ancora più indietro «Liberatemi da D’Annunzio, esclamava Nitti, ridendo, e poi discorreremo». E tutta l’opinione pubblica italiana, tutta la grande stampa pensava e scriveva così. Ma anche noi abbiamo pensato e scritto, e siamo arrivati ad altre conclusioni. Il testo del trattato ci pareva chiaro, in nostro favore. Un giorno, fu il 28 febbraio, uno dei nostri uomini politici , in assenza di Nitti, affronta la questione in un colloquio col conte Sforza e coll’on. Rossi, allora vicepresidente del consiglio. Il conte Sforza ammette la possibilità dell’annessione graduale delle nuove provincie. Il nostro rappresentante insiste sulle ragioni che consigliano di affrettare e ve ne sono di quelle che fanno breccia sul ministro degli Esteri. Allora a conclusione del colloquio dal gabinetto del ministro Rossi parte un telegramma per Nitti che sta a Londra, che faccia premure presso Lloyd George per la ratifica del trattato, cosa che fino allora il nostro governo aveva lasciato dormire; e nella stessa sera il conte Sforza ne parlava all’ambasciatore di altra potenza alleata. Fu in seguito a questo passo che il 2 marzo la commissione estera della Camera inglese invitava l’Inghilterra e la Francia ad accelerare la ratifica. Fu allora che per la prima volta la stampa romana rilevò la possibilità dell’annessione separata della Venezia Tridentina. Noi insistemmo e scrivemmo allora che, approvato il trattato, l’annessione diventava una necessità. E avevamo ragione. Pur ancora nel giugno Nitti nella dichiarazione fatta in confronto dei partiti trentini tentennava, non volendo prendere un impegno assoluto; ma fu già molto l’aver indotto Nitti e Salata ad ammettere come possibile, anzi probabile, l’annessione separata. Le trattative con Giolitti e colla maggioranza della Camera sono più fresche, per aver bisogno d’essere ricordate. Ma via via, a traverso tutti i rivolgimenti, c’è un filo continuo, talvolta tenue, talvolta più forte, di cui i trentini intessono la loro vicenda politica. Se domani celebriamo questa festa e la celebriamo così, nella pienezza cioè dei nostri diritti regionali, è, o trentini, ricordatelo, opera nostra. Consapevoli di questo, riaffermiamo domani in piazza Vittorio Emanuele, sulla storica nostra piazza del Duomo, innanzi al palazzo del podestà sotto la torre del nostro antico municipio, al suono della vecchia renga, che il Trentino vuole essere dell’Italia un membro vivo, un organismo fattivo e ordinato; che vuole ricostituita una propria rappresentanza regionale, si chiami esso consiglio o dieta, colla forza deliberativa, già conosciuta da antichi statuti e che la nuova democrazia non potrà che intensificare. Noi vogliamo l’autonomia regionale in questo senso e nel senso che i migliori italiani augurano alle loro regioni. Troppo indugiammo di già, e le nuove provincie francesi ci hanno già preceduti nella conquista. Ma ora la via è sgombra. Non ci sono più pretesti, e tutti gli ostacoli devono cadere. Fra poco si metterà in moto il piccone elettorale. Ma sia domani la celebrazione di questa nostra fermissima volontà, la cerimonia propiziatrice della nuova era, in cui noi, fatti partecipi della piena cittadinanza italiana, entriamo nel grembo della nazione, eterna, ma in uno stato mutevole e in completa trasformazione. L’annessione del Trentino avviene secondo le leggi della dinamica, non della statica. L’Italia si evolve e si ricostituisce e noi ci evolviamo con Lei. In questa evoluzione la forza dinamica principale è la nostra volontà. Questa festa di fascie e coccarde tricolori ricorda un po’ le grandi cerimonie federali dell’89 e ’90, quando la rivoluzione era tutta una fratellanza, soffusa di sogni ed impregnata di giustizia. Noi siamo a quella svolta della storia. Vogliamo il rinnovamento, la trasformazione, ma odiamo il caos della rivolta, deprechiamo la violenza e il terrore e odiamo i giacobini. Con questi sensi i trentini o la grande maggioranza di loro s’affacciano sulla soglia dello Stato italiano e chiedono le loro libertà e rappresentanze autonome, intendono fare opera organica di rinnovamento politico, e di contribuire, col decentramento ben inteso ed applicato su terreno ormai sperimentato, al rinnovamento politico amministrativo d’Italia, il quale dovrà poi rivestire il suo nuovo ordine sociale. 