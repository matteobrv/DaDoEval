DE GASPERI. Io desidero rilevare l’importanza che la cosa ha per noi e le ragioni per le quali dobbiamo insistere, perché si rifaccia la votazione. La cosa ha un’importanza notevole. Questo noi stabiliamo con una legge per risarcimento di danni che si tratta di ricostruire la sede di un municipio o una chiesa, noi in quel momento riconosciamo la funzione pubblica che aveva prima della guerra o la sede municipale o la chiesa e non pensiamo affatto a riformare la legge comunale né pensiamo a riformare la legge sull’esercizio del culto. Noi non vogliamo che in nessuna forma, neanche in forma incidentale, venga manomesso il principio, che potevamo discutere in altra sede, ma non va discusso in questa maniera, né va accentuato in questa forma. Quindi è chiaro che debbono essere ricostruite solo quelle chiese che prima erano officiate, che servivano appunto al culto, e quindi lo Stato mi pare sia salvaguardato contro eccessive pretese per la ricostruzione di chiese che rappresentino un lusso, e mi pare che sia garantita anche l’Amministrazione da assalti eccessivi alle casse dello Stato. Quindi dobbiamo limitarci ad approvare un articolo che sia chiaro, il quale dica precisamente che si tratta di risarcimento di danni a chiese che erano prima regolarmente officiate. 