Nel quotidiano fascista di martedì si legge il seguente trafiletto in corsivo: «Il Popolo Trentino avrebbe una tiratura di 12.000 copie. Esso è la vendita all’ingrosso del veleno sovversivo, antiitaliano e antifascista di quel Partito popolare che nelle dosature quotidiane della sua farmacia di “stupefacenti” (Nuovo Trentino) affermava non esistente la insinuazione minuta, vischiosa, subdola, vile contro il governo nazionale. Sono invece le stesse macchine del quotidiano che sputano settimanalmente il concentrato del livore popolare contro l’Italia fascista. E in mezzo al nostro popolo che, risorto alla vita da tanta oscurità e da tanta angoscia avrebbe bisogno più che del pane e della luce, di salute spirituale e di larghezza d’orizzonti, scende settimanalmente per opera del Popolo trentino l’iniezione che lo umilia, lo rode e lo rende inferiore al suo passato doloroso. Il numero del 14 febbraio contiene nella lepida malizia di un falso dialetto nostrano le insinuazioni e le offese più triviali e più provocatorie contro tutto ciò che è fascismo e governo. Il Popolo trentino deve cessare la sua campagna diffamatoria ignobile e turpe. Basta veleno! Fascisti, vigiliamo!». PAROLE CHIARE. Sotto questo titolo il Brennero di ieri rincalzava lo stesso pensiero colle seguenti parole: «Da parecchio tempo quell’ambiguo settimanale, che s’arroga il titolo di Popolo trentino, esce semi clandestinamente ed è distribuito quasi sempre gratis ai contadini e operai della regione, ha alzato il tono della sua acida vocetta idrofoba per scagliarsi con rinnovata violenza contro tutto che sappia di fascismo. Basta leggere le pretenziose spiritosaggini antifasciste che si stampano in quel giornale per farsene convinti. La provocazione (che del resto, come diciamo sopra, risale ancora a parecchi mesi addietro) è evidente e bisognerebbe essere degli ingenui o dei menni per non rilevarla e prendere posizione. Con codesto noi non vogliamo fare nessuna minaccia, ma dichiarare senz’altro che, visto che si cerca da parte dei popolari ogni mezzo per gettare al fascismo una sfida che vorrebbe essere insolente, noi non ci sentiamo in grado di assumere alcuna responsabilità nei riguardi di eventuali non illegittime azioni di difesa o di ribellione, che dovessero avvenire da parte di singoli i quali intendessero reagire contro codesta provocazione continuata e sistematica». Crediamo anzitutto che i lettori non s’illuderanno sul significato di codesti due trafiletti intimidatori. La gravità dell’accusa: «veleno sovversivo», «antiitaliano e antifascista», «campagna diffamatoria, ignobile e turpe», «provocazione continuata e sistematica». L’accenno alle «macchine del quotidiano che sputano settimanalmente il livore popolare» e infine la dichiarazione «di non assumere alcuna responsabilità di eventuali non illegittime azioni di difesa o di ribellione, che dovessero avvenire da parte di singoli i quali intendessero reagire», sono riferimenti di un nesso impeccabile che mirano tutti allo stesso scopo. Se avessimo scritto noi qualche cosa di simile, ci sarebbe certo capitata addosso una diffida della Questura, se pure non vi si sarebbe aggiunta una denuncia al procuratore del re per istigazione a delinquere. Cominciamo intanto a rilevare la stupida frottola che il settimanale esca semiclandestinamente e sia distribuito gratis ai contadini e agli operai della regione; esso è da parecchi anni l’organo riconosciuto ed ufficiale di numerose associazioni cattoliche ed è tenuto in abbonamento da migliaia e migliaia di lettori della campagna. Abbiamo poi voluto vedere come suoni il trafiletto che viene qualificato così aspramente e dovrebbe giustificare ogni legittima e illegittima rappresaglia fascista. In verità abbiamo penato fatica a trovare tra le 24 colonne dell’ultimo numero l’articolo che dovrebbe contenere «nella lepida malizia di un falso dialetto… le offese più triviali ecc.». Ecco qui: una mezza colonna di roba, scritta in forma semidialettale da un emigrato il quale si lagna delle tasse e delle economie che si fanno fuori di posto; uno sfogo d’un uomo del popolo che crede lecito dire quello che pensa e lo dice da par suo, cioè non misurando le parole e non tenendo conto dell’atmosfera irritante e irascibile in cui viviamo. Perciò, avuto riguardo all’eccitabilità dell’ambiente, noi avremmo preferito far opera di pacificazione e di prudenza, e avremmo cestinato lo sfogo, come dobbiamo cestinare tante corrispondenze di altri amici che ci rimproverano poi il nostro pompierismo. Ma, detto questo, nessuno che rilegga il trafiletto serenamente vi può trovare il «veleno sovversivo, antiitaliano, antifascista», nessuno vi potrebbe leggere una sfida o una provocazione. Il trafiletto è ben lontano dalla perfidia della campagna che si è fatta e si fa contro i popolari, il loro partito e le loro istituzioni; e, comunque, esso non è tale né per il contenuto né per il posto che tiene da divenire segnacolo e bandiera di un settimanale, il quale è riempito per cinque sesti del suo contenuto da relazioni di manifestazioni cattoliche, religiose e cronache sociali e tecniche. Dobbiamo quindi concludere che si vuole cercare a forza il pretesto di far tacere in una forma o nell’altra il periodico più diffuso della provincia. E a ciò si mira sovratutto ora che ci avviciniamo alle elezioni. Posto in chiaro questo, non comprendiamo come il Brennero abbia bisogno di ricorrere alle minaccie di «lavarsi le mani circa l’eventuale illegalismo di qualche singolo», come se l’autorità non avesse mezzi per intervenire o si addimostrasse lenta a farlo. Proprio di questi giorni il redattore del settimanale veniva diffidato dalla Questura e il gerente responsabile riceveva mandati di comparizione come imputato del delitto di cui l’art. 24, editto sulla stampa 26-3-1848, per avere offeso il rispetto dovuto alle leggi mediante un articoletto intitolato «matrimonio civile». L’art. 24 dell’editto del 1848, per chi non sapesse, suona così: «Qualunque offesa contro la inviolabilità del diritto di proprietà, la santità del giuramento, il rispetto dovuto alle leggi, ogni apologia di fatti qualificati crimini o delitti dalla legge penale, ogni provocazione all’odio fra le varie condizioni sociali e contro l’ordinamento della famiglia, sarà punita ecc.». Voi comprendete subito che, trattandosi del Popolo trentino, non si può credere che vi sia stata fatta l’apologia di qualche violenza, di qualche illegalismo, o di fatti qualificati crimini o delitti dalla legge, fosse pur la più innocente somministrazione di legnate o di olio di ricino. No, il settimanale incriminato avrebbe mancato per poco rispetto all’istituzione del matrimonio civile e all’ordinamento della famiglia. Infatti in un trafiletto di 29 righe un corrispondente, riferendosi a certe relazioni esagerate dei giornali locali e a certi discorsetti altrettanto esagerati di qualche commissario, ci teneva a rilevare che il matrimonio vero, nel senso cioè del sacramento e, infine nel senso cristiano, è il matrimonio religioso. Non entriamo nel merito della imputazione e ci guarderemo bene dal discuterla. Ne riparleremo a suo tempo. Ma ci chiediamo se noi non abbiamo data prova della massima buona volontà quando abbiamo lasciato passare senza commento discorsetti come questi: «In nome ecc., … inauguro un’altra provvida istituzione del codice civile italiano: il matrimonio». Ovvero: «Questo atto è uno dei più cospicui suggelli che riafferma … i simboli del pensiero civile della nazione». Che dire poi del commissario civile di Mezzolombardo il quale, stando anche alla relazione ufficiosa del Brennero (a noi fu riferito dell’altro), proclama che «solo il potere dello Stato e la legge civile devono e posson far rispettare ai coniugi obblighi sacri di fedeltà ecc.», e del matrimonio religioso aggiunge che «alla Chiesa è riservata la celebrazione del sacramento poiché è nel pensiero rivolto a Dio che tutto governa che gli sposi devono giurarsi fedeltà»? Questi signori sindaci e commissari parleranno colle migliori intenzioni del mondo, ma finiscono col dire degli spropositi che urtano contro la nostra dottrina e il diritto canonico. Onde sarebbe stato prudente che la cerimonia avesse avuto carattere sobrio, non avesse assunto carattere polemico, non avesse urtato nessuno. Non si può certo affermare che la stampa cattolica abbia in questo riguardo presa l’iniziativa per svalutare le patrie leggi, quantunque per i cattolici ad esse fossero congiunti ricordi di contrasti fortissimi. Quando comparve il decreto legge, pur avvertendo che per i cattolici il matrimonio è nel sacramento, abbiamo ricordato che, agli effetti civili, la Chiesa stessa, raccomanda di compiere la prescritta cerimonia civile. Ma da questo a pretendere da noi ch’esaltiamo l’istituzione del matrimonio civile come il simbolo o il suggello – diceva quel sindaco – di una nuova civiltà che ci toglie finalmente dalla barbarie, ci corre davvero. Pertanto gli amici vedono come sia divenuto difficile codesto nostro… mestieraccio, ch’è accompagnato da tante noie anche in tempi meno leggiadri. Onde ne traggono queste conclusioni: se scrivono, non pretendano da noi quella libertà di linguaggio che non concediamo né alla nostra esperienza né alla nostra responsabilità. Se ci leggono, mantengano al giornale quell’appoggio, quella simpatia, quell’adesione che lo ha confortato nelle più aspre vicende. E nessuno si lascierà ingannare dal vecchio giuoco del lupo e dell’agnello. Gli attaccati, gl’ingiuriati, gli angariati siamo noi… Ma il lupo ha bisogno d’intorbidare le acque! Opponiamogli la serenità della nostra forza e la fede sicurissima nel trionfo della nostra idea! 