Abbiamo già riferito dell’agitazione scatenatasi a Trieste contro un’istruzione della presidenza del consiglio che, abolendo l’illegale decreto del commissario Ciuffelli, rimetteva in vigore la pratica antecedente riguardo all’istruzione religiosa nelle scuole . L’agitazione culminò in un comizio, convocato per domenica al politeama Rossetti. Riservandoci di dirne più dettagliatamente e sovratutto di dar nuovo rilievo alle nostre preoccupazioni ed ai nostri propositi, ci limiteremo oggi a far opera di documentazione. Il comizio, ideato dal professor Candotti per la lega insegnanti venne convocato da un blocco anticlericale che stringe in un fascio tutti i gruppi anticristiani dalla loggia massonica fino al fascio di combattimento. La città del libero pensiero Ecco la lista delle associazioni e dei partiti aderenti: Associazione Nazionale Giordano Bruno, Partito Nazionale Riformatore, Partito di Ricostruzione Nazionale, Partito Repubblicano Italiano, Partito Socialista Riformista, Fascio Triestino di Combattimento, Associazione Nazionalista Italiana, Unione Magistrale Triestina, Lega degli Insegnanti Medi, Società Ginnastica Triestina, Ordine dei Cavalieri della Morte, Sezione Giovanile dei Cavalieri della Morte, Sursum Corda, Lega Studentesca Italiana, Circolo Nazario Sauro, Fascio Randaccio, Lega Studentesca della Scuola Nautica. Partiti, come i lettori vedono, non ne mancano in quella travagliata Trieste, che scissa com’è tra nazionalismo ed internazionalismo, moderatismo e massoneria, riformismo e capitalismo ebraico, monarchismo e repubblicanismo vorrebbe pure nei momenti decisivi far mostra di avere una direttiva intellettuale e politica e imporla anzi al resto delle nuove provincie. I socialisti marxisti (comunisti ed unitari) che sono, non v’ha dubbio, la massa più ragguardevole non figurano in codest’olla potrida, ma non è un dissenso di principio che li ha tenuti in disparte perché il Lavoratore socialista, annunziando il comizio scrive che «l’iniziativa della Giordano Bruno è perfettamente giustificata e opportuna», chiama il ripristino dello stato legale un «folle tentativo», che «fa parte di tutto un piano che tende a ripristinare in questa regione il vecchio armamento della legislazione austriaca, in quello che aveva di peggiore e di obbrobrioso». Lo stesso giornale si affretta ad annunziare che «i compagni on. Zanzi ed Alessandri hanno interpellato l’on. presidente del Consiglio dei ministri in base a quali norme e disposizioni legislative viene imposto l’insegnamento religioso nelle scuole della Venezia Giulia». Un manifesto ipocrita. L’insegnamento del catechismo mette in pericolo la … vittoria Il manifesto dei convocatori ha per titolo «contro l’istruzione religiosa nelle nostre scuole» ed è caratteristico per il tentativo di ammantare di patriottismo e di reazione all’Austria il movimento anticristiano. Dice il manifesto: «Con la guerra di liberazione aspettavamo dall’Italia ufficiale il rispetto della libertà di pensiero che è fattore primo di ogni progresso civile e l’abolizione di ogni legge che ricordasse il doloroso passato. Il sacrificio di tante giovani vite avrebbe dovuto consigliare il Governo a non adagiarsi supinamente ai voleri dei nemici di ieri e fargli comprendere che la più grave offesa che si possa lanciare contro un popolo che per tanti anni ha custodito gelosamente il suo patrimonio ideale e la laicità delle sue istituzioni, anche sotto la sferza di un Governo reazionario, è la coercizione dei suoi più sacri pensieri e sentimenti. Chi liberamente sente, chi non vuole con il suo silenzio far credere di consentire a leggi liberticide, chi senza far guerra alla religione vuole la scuola laica e libera da estranee influenze e vede la necessità che con un tratto di penna non si cancelli la vittoria, ottenuta dopo secoli di immani lotte e sacrifici, dalla civiltà contro l’oscurantismo, accorra senza distinzione di classe e di partito al Comizio che avrà luogo il giorno 20 febbraio 1921, alle ore 10, al Politeama Rossetti. Oratore: prof. Giuseppe Meoni di Roma». La famiglia massonica L’associazione del libero pensiero Giordano Bruno sotto i cui auspici venne organizzato il comizio, lanciò quest’altro manifesto: «Concittadini, tutti i Popoli che hanno la pretesa di essere considerati liberali e civili, rispettano la religione in Chiesa ma non tollerano l’istruzione religiosa nella scuola». Il Piccolo annunziava poi con fratellevole compiacenza che oratore sarà il prof. Giuseppe Meoni «grande dignitario della famiglia massonica italiana». Interessanti sono anche le stamburronate che i giornali andarono pubblicando, per far la propaganda alla vigilia del comizio. L’Era Nuova, riformista, dà al comizio il significato di un comizio «contro l’Austria che torna nella scuola». «Qui siamo in Italia e nessun governo ha diritto di toglierci i diritti che ci spettano come cittadini italiani». Anche il Piccolo ricamava sulla stessa falsariga un grosso articolo. Esso contiene delle affermazioni generali di carattere politico così strabiglianti, che bisogna inchiodarle subito, riservandosi di farvi poi il commento. Il principio democratico del Governo L’articolista polemizza col comunicato dell’Ufficio centrale, da noi già pubblicato e specie contro la seguente enunciazione governativa: «Fedele alle proprie ripetute assicurazioni il Governo non poteva imporre d’imperio in una materia tanto delicata ordinamenti radicalmente diversi da quelli finora osservati, senza attendere di udire al riguardo la voce ed il parere di coloro che rappresenteranno tra breve legittimamente nel Parlamento le terre annesse». A questa dichiarazione il Piccolo risponde: «Noi non siamo disposti ad accettare per buona la teoria di aspettare la voce dei rappresentanti parlamentari delle terre annesse per sapere di quale natura dovrà essere l’insegnamento nelle scuole italiane della Venezia Giulia, se confessionale o laico, se nazionale o internazionalista ecc. Il pericolo di queste concezioni plebiscitarie a cui si fa ricorso in mancanza di più validi argomenti polemici è abbastanza evidente. … Nessun uomo politico italiano pensò mai che sul problema del decentramento amministrativo o del rispetto alle autonomie regionali potesse innestarsi il problema scolastico, il quale pur attraverso a infinite difficoltà e manchevolezze, rappresentò il miglior cemento che dopo il ’70 servì a rendere coesiva la struttura unitaria dello Stato nazionale. In altri termini: pensiamo – d’accordo in ciò con la grande maggioranza dei docenti giuliani – che quand’anche la rappresentanza parlamentare delle non ancora tracciate circoscrizioni elettorali della Venezia Giulia dovesse in materia scolastica chiedere il mantenimento della legge austriaca, “la voce od il parere” dei parlamentari non dovrebbero bastare ad imporre ecc.». Elettori e deputati non contano Non abbiamo bisogno di rilevare come codesti liberali accentratori e da strapazzo preannunzino già fin d’ora il loro disprezzo per la volontà espressa dal popolo, mediante il suffragio universale. Ben chiedono essi un differenziamento dalle vecchie provincie, quando si tratta di legislazione industriale, commerciale, comunale e civile, ma diventano cultori di una sacra uniformità intangibile, quando si tratta di conservare la religione nelle scuole. Uniformità che dovrebbe infischiarsi della volontà dei deputati, per inchinarsi a quella della massoneria e della giudia. Dopo tali preludi il comizio si fece. Il gran dignitario della massoneria venne accolto da ovazioni. Tenne un discorso somigliantissimo al citato articolo del Piccolo. Si votò poi il seguente o.d.g. Il bando alla religione «Le associazioni ecc. compresi di sdegno per le reiterate dedizioni compiute dal R. Governo al partito clericale con l’emanazione dei recenti decreti sull’istruzione religiosa, non solo nello scuole popolari e cittadine, ma perfino in quelle medie, esprimono la più completa sfiducia nella presidenza del Consiglio dei ministri e più precisamente nell’Ufficio centrale per le nuove provincie dal quale traggono origine i nominati reazionari provvedimenti; reclamano l’immediato ritiro dei decreti stessi e di quello emanato dal Commissario generale civile che impone l’istruzione religiosa nelle scuole di tirocinio, nelle scuole normali, nel Liceo femm. Giosuè Carducci ed esigono che, in omaggio a sentimenti ripetutamente espressi dall’intera città, l’insegnamento religioso venga immediatamente bandito da tutte le scuole». Dopo di che ci pare opportuno di chiudere questa documentazione coll’o. d.g. votato dall’«Unione popolare dei cattolici italiani, Sezione di Trieste». Esso è la voce di un gruppo, politicamente poco importante, ma speriamo sia ancora la voce del buon senso della maggioranza nella regione istriana. La voce del buon senso Ordine del giorno: «Considerando che la scuola è chiamata a completare l’azione educativa della famiglia non già in opposizione ai diritti dei genitori bensì in armonia con gli stessi; considerato che lo Stato non può togliere ai genitori il diritto naturale di determinare l’educazione della prole, e che ogni violazione di questo diritto sarebbe insopportabile violazione delle coscienze; considerato che i genitori di Trieste e della Venezia Giulia sentono il bisogno di far impartire ai loro figli l’istruzione religiosa, che senza solidi principi religiosi manca alla educazione del carattere ogni forza, ogni sanzione; visto del resto che tali sentimenti sono condivisi anche dall’immensa maggioranza dei genitori delle vecchie provincie del Regno, perché corrispondenti alle più pure tradizioni cristiane ed italiane dei nostri avi; mentre si compiacciono di rilevare che il 95% dei genitori di Trieste e il 99% della provincia, resistendo a sollecitazioni di persone e di parti, hanno liberamente iscritto i loro figli all’istruzione religiosa ben sapendo che il timor di Dio è il principio di ogni giustizia e sapienza; rilevano che le predette disposizioni governative ispirate a concetti di libertà di coscienza e di democrazia, lungi dal far torto a chicchessia rispettano la coscienza cristiana del paese, senza ledere la libertà di chi non vuole approfittare dell’istruzione religiosa». Nessuna coazione Deplorano ed altamente protestano che la Associazione del Libero Pensiero e gran parte della stampa locale, travisandone il senso, abbiano tentato di insinuare ipocritamente violenza e coercizione in un disposizione del R. Governo, che s’ispira alla tutela della libertà di scienza per tutti i cittadini, e non solo per i settari. Ravvisano nell’inqualificabile comportamento di protesta da parte di alcuni insegnanti delle nostre scuole popolari e cittadine, aderenti all’Unione magistrale e degli insegnanti delle Scuole medie, una indebita ingerenza in questione che non è di loro spettanza perché gli scolari appartengono ai genitori e non ai maestri; e una grave mancanza di quello spirito equanime che ogni educatore deve professare verso tutti i cittadini e quindi anche verso la maggioranza che vuole salva l’istruzione religiosa nella scuola. Fanno caldo appello alla coscienza e responsabilità dei genitori perché, senza distinzione di partito, anche per l’avvenire, sappiano curare con amore e con spirito cristiano l’educazione dei loro amati figli, reclamando energicamente dai poteri pubblici la osservanza di quei provvedimenti, che valgano ad assicurare l’insegnamento del catechismo e la funzione educativa della scuola e resistendo con fermezza di carattere alle imposizioni della setta. 