S’avvicina dunque una grande battaglia, a cui nessuno può sfuggire, e che bisogna assolutamente combattere sino alla morte. La battaglia s’ingaggia pro e contro l’insegnamento religioso nella scuola. Si deve in tal riguardo mantenere la legislazione locale vigente o introdurre la nuova che ostacola l’insegnamento del catechismo e, ove non lo sopprime, lo riduce ad eccezione tollerata? La risposta a questa domanda sarà data dai deputati delle nuove provincie. L’ha detto chiaro il governo quando in confronto al Partito popolare si è impegnato a non toccare l’attuale legislazione prima che siano eletti i rappresentanti delle Terre Redente e l’ha ripetuto poco fa, in confronto degli anticlericali triestini, quando in un comunicato ufficiale dichiarava che «fedele alle proprie ripetute assicurazioni il governo non poteva imporre d’imperio in una materia delicata, ordinamenti radicalmente diversi da quelli finora osservati, senza attendere di udire al riguardo la voce ed il parere di coloro che rappresenteranno fra breve legittimamente nel parlamento le terre annesse». Decideranno quindi i deputati, decideranno cioè le elezioni. In queste parole sta tutta la gravità della battaglia, tutta l’importanza del voto. Già per altri riguardi la prossima campagna impegna a fondo gl’interessi più capitali della regione. Si tratta di decidere se avremo o no l’autonomia amministrativa, cioè la Dieta e come l’avremo; si tratta di riuscire o non riuscire nella liquidazione dei danni di guerra e nella riscossione dei nostri crediti in confronto dell’Austria, nella regolazione della valuta e dei titoli di valore. Già questi problemi toccano le basi del nostro avvenire politico e finanziario. Ma nessuna incide così profondamente nelle radici della nostra esistenza come la questione della scuola. Qui, più che la nostra, sono in giuoco le generazioni venture. Il voto diventa quindi, più che un problema d’interesse, un problema di coscienza. Noi richiamiamo amici ed avversari a questa realtà e l’invitiamo a sollevare il dibattito e a incrociare le armi su quest’ideale terreno di un interesse e di una preoccupazione morale. Agli amici in particolare noi rivolgiamo il più fervido appello, perché raccolgano attorno a quest’assillante dilemma tutte le energie del loro spirito e, rispondendovi secondo la chiara voce della loro coscienza, ne ritraggano una persuasione sicura e fattiva. Essere o non essere. O salveremo l’insegnamento religioso, o il Trentino dei nostri padri avrà finito di esistere. C’è qualcuno, tra noi, che, pur avendo acquistata tale comprensione del problema, non senta tuttavia fortissimo il dovere dell’apostolato? È inutile nasconderlo. Noi avremo bisogno di fare il massimo sforzo, di cui siamo capaci. Le elezioni del 1907, del 1911 e del 1914 erano un nulla in confronto di quelle che verranno. Ben altro palio si corre questa volta! Inoltre il rischio è ben maggiore. In casa nostra socialisti e anticlericali delle varie tinte avversano il nostro postulato e una corrente tra i liberali cammina nell’equivoco. Ma peggio è ancora nelle altre provincie che manderanno a Roma con noi i loro rappresentanti. Auspice la massoneria, si è costituito a Trieste un blocco che ha proclamato il bando dell’insegnamento religioso dalla scuola . Quanti deputati si ritroveranno a Roma con tale programma rinnegatore? Nella Venezia Giulia noi possiamo contare su alleati molto deboli. Bisogna contare quindi sopratutto sulle nostre forze ed è necessario dispiegarle tutte, fino all’ultimo uomo. Scrisse il Popolo in un numero altra volta citato, a proposito della questione scolastica, che l’invocare un differenziamento dal resto del regno è un assurdo. Già, ma se gl’industriali chiedono il mantenimento del regolamento industriale austriaco, non è un assurdo. Se i negozianti, a protezione dei loro commerci vogliono conservare le restrizioni delle leggi vigenti, non è un assurdo. Se Trieste, pur dilaniata da sì opposte fazioni, si unisce in questi giorni concorde per reclamare da Roma la costituzione del porto franco, il distacco cioè più netto che si possa immaginare dal sistema commerciale italiano, ed insieme il privilegio più antiliberale che si conosca, non è un assurdo. E sia, fratelli di Trieste. I montanari trentini vi augurano che mettiate al sicuro la vostra ricchezza e garantiate le vostre fortune sul mare. Vi domandano in cambio che non contrastiate loro il diritto di conservare una scuola che ha irrobustito il loro carattere e ha conservate nelle loro valli le più pure grandi tradizioni italiane. 