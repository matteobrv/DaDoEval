Equivoco magistrale – Massoni a Trieste e cristiani a Trento? – Equilibrismo per non rispondere – Fuori il catechismo dalla scuola! – Scuola laica di Stato – Scala e Zanfei – Un documento importante – L’azione politica di una società apolitica – Perché gli ingenui si decidano. Abbiamo rilevato altra volta lo strano silenzio dei dirigenti l’Unione magistrale trentina di fronte al settario contegno dei maestri anticlericali della Venezia Giulia, pur essi appartenenti all’Unione magistrale nazionale, nella questione dell’insegnamento religioso della scuola. Come noto, i maestri unionisti trentini, associandosi in questo punto ai colleghi della «Tommaseo», chiesero nelle passate conferenze il mantenimento dell’istruzione religiosa nel modo in cui viene ora impartita e professarono anche nella stampa il loro attaccamento alla scuola cristiana. Era naturale attendersi dunque da essi un’esplicita dichiarazione di assenso al recente decreto dell’on. Giolitti che sanzionava i loro stessi postulati sull’argomento, ed una protesta contro l’atteggiamento dei colleghi giuliani, i quali alleati con la «Giordano Bruno» e con le più fetide emanazioni della massoneria, reclamavano a gran voce la revoca di quel decreto e la laicità assoluta dell’insegnamento. La contraddizione fondamentale tra il punto di vista degli unionisti trentini e quello degli unionisti giuliani non avrebbe potuto essere più evidente. E poiché la questione dibattuta dell’insegnamento religioso non riguarda solo i maestri, ma interessa anche tutta la popolazione trentina, nessuna meraviglia che questa stessa popolazione ritenesse doverosa da parte degli unionisti una dichiarazione e riaffermasse il loro passato contegno o almeno spiegasse la ragione del mutamento. Invece essi mantennero un silenzio che di necessità doveva apparire insidioso ed equivoco. Infatti di fronte al battagliare clamoroso dell’Unione magistrale delle vecchie provincie e specialmente di fronte all’alleanza offensiva degli unionisti di Trieste, di Gorizia e dell’Istria colla setta e con tutti gli elementi avversi ad ogni insegnamento religioso, non era strana e sospetta questa taciturnità ostinata degli unionisti trentini che non sentivano nemmeno il bisogno di fare qualche riserva e di separare la loro responsabilità da quella dei loro fanatici consoci? Il rilievo, certo, era seccante. E poiché una risposta onesta non si voleva o non si poteva dare, si fece ricorso ai soliti espedienti per non … rispondere. L’onorevole Zanfei con aria offesa, al grido di «giù la maschera», invitò l’articolista a mettere fuori nome e cognome se desiderava una risposta. E il maestro Scala, presidente federale degli Unionisti, distillò sei lunghe colonne della «Scuola Redenta» (1 aprile) per affermare con un acrobatismo logico molto significativo, il suo sviscerato amore per la religione e dichiarare i modi in cui essa dovrebbe essere insegnata, non senza tuttavia lasciar intravedere la sua propensione per le norme regolamentari vigenti nel Regno «che erano state (nella Venezia Giulia) accolte con segni manifesti di generale sodisfazione». L’equivoco dunque persisteva. Ma la logica dei fatti, se non la volontà e la sincerità dei maestri, sembra che concorra a chiarire la situazione. Nella «Scuola Redenta» del 15 aprile leggiamo, a firma C. Borghesi, un trivialissimo articolo dove si travisano coscientemente le intenzioni dei cattolici circa l’insegnamento della religione, affermando che essi vogliono solo «il comando e l’intromissione», si assicura che «i preti moderni e i clericali o i pipisti valgano né più né meno dei preti e clericali ebrei che condannarono Cristo», e si arriva alla conclusione che l’istruzione religiosa deve esser data nelle chiese e nelle sacristie o negli oratori religiosi in ore libere dall’orario scolastico, mentre «la scuola deve essere lasciata alla classe magistrale senza interruzioni inopportune di catechesi». E la redazione annota che «il collega Borghesi, in fondo, … non abbia poi tutti i torti». Dunque fuori la religione dalla scuola: e non importa se i genitori cristiani di cui i maestri devono supplire ed integrare l’opera educativa, reclamano che lo spirito religioso domini anche l’istruzione dei figlioli e che l’indirizzo cristiano della vita sia ad essi assicurato anche attraverso l’istruzione scolastica! Ma c’è di più. Il programma elettorale dell’Unione magistrale nazionale proclama nel suo primo punto di «non permettere la svalutazione della scuola laica di Stato». Tale punto è evidentemente inconciliabile con la scuola religiosa quale la abbiamo noi, e con le precedenti votazioni degli unionisti trentini favorevoli alla scuola religiosa. Tuttavia il presidente federale, maestro Scala, non solo accoglie integralmente il programma in parola e quindi anche il punto primo; ma, portandolo a conoscenza dei presidenti e delegati delle Sezioni trentine dell’U.M.N., raccomanda il maestro Alessandro Zanfei come il candidato più idoneo, se eletto deputato, a sostenerlo realmente nel parlamento. Riproduciamo il documento, che ci pare per diversi riguardi caratteristico e importante: «Trento, 17 aprile 1921 Ai Presidenti e Delegati delle Sezioni trentine dell’Unione Magistrale Nazionale. La Commissione esecutiva ci ha invitati a designare un candidato di classe per le prossime elezioni politiche della nostra regione, da inscriversi in quella lista più prossima alle direttive dell’Unione e che ne accolga integralmente il programma (di cui si unisce copia) ed offra garanzia di sostenerlo realmente. Dai rappresentanti dell’Alleanza economica fra le organizzazioni professionale e di mestiere che hanno un indirizzo sindacale come il nostro, quale eventuale candidato di classe il collega A. Zanfei, che sarebbe disposto ad accettare semprecché la designazione venisse accolta unanimemente dai dirigenti le Sezioni dell U.M. Trentina. Invitiamo perciò i Presidenti e i Delegati a pronunziarsi nettamente in proposito inviando subito risposta telegrafica, poiché per il 21 corr. si dovrà riferirne alla Commissione esecutiva. Notiamo che anche la Lega liberale democratica è pure in trattative per entrare nel blocco. Il Presidente federale Scala m. p. Indirizzo telegrafico: Mestro Scala, Trento, Seminario». Abbiamo già visto, per relazione del «Popolo», come le varie sezioni trentine dell’Unione magistrale abbiano dato, con commovente sollecitudine, il loro consenso entusiastico alla candidatura di Zanfei nel Blocco bosettiano riformista massonico fascista, e come Zanfei abbia potuto portare allo stesso blocco l’adesione dell’Unione magistrale trentina. E la Direzione centrale di Roma dell’Unione magistrale nazionale, impartendo la propria telegrafica approvazione all’entrata di Zanfei nella lista bloccarda ha riconosciuto che il blocco bosettiano fascista riformista, e notoriamente massonico, è il più prossimo alle direttive dell’Unione e ne accoglie il programma. Niente riserve, dunque. Tra unionisti e massoni, di Roma e di Trento, l’intesa è completa; e sul nome di Alessandro Zanfei si concentreranno gli sforzi di tutti gli anticlericali e di tutti i … poveri di spirito della classe magistrale per portare al trionfo quella bella cosa che è la scuola laica. Su di ciò non può rimanere alcun dubbio. Si noti bene: 1. Zanfei, nel Blocco massonico, si impegna a «non permettere la svalutazione della scuola laica di Stato», vale a dire si impegna a favorire la laicizzazione e la scristianizzazione della nostra scuola. 2. Zanfei, aderendo al partito riformista, porterà nella sua azione quello spirito massonico e settario che caratterizza i socialisti riformisti fra tutti i partiti del Regno. Infatti il suo giornale, il «Popolo», ha appoggiato espressamente la campagna massonica dei maestri e degli anticlericali giuliani e si è dimostrato favorevole a tutte le iniziative di carattere anticlericale. 3. Tutto l’indirizzo del blocco, di cui Zanfei è candidato, è dichiaratamente anticlericale e aspira a raggiungere l’esclusione del prete dalla scuola e dalla vita pubblica. Ci pare che non occorrano prove ulteriori per dimostrare la tendenza laicizzatrice che sarà propugnata dal rappresentante dell’Unione magistrale nazionale, se la ingenuità degli elettori manderà in parlamento lui o qualche suo compagno di blocco, e per constatare insieme la dichiarata partecipazione della stessa Unione magistrale, che si vanta apolitica, ad una lotta politica di marca schiettamente anticlericale e settaria. Quanti hanno a cuore le nostre tradizioni scolastiche cristiane, non hanno bisogno di altre informazioni. Il vecchio e prolungato equivoco è dunque chiarito? Pare. Ma faranno bene a manifestare in proposito la loro opinione quei maestri e quelle maestre (e sono non pochi) che credono di poter conciliare la loro profonda e sincera coscienza religiosa con la appartenenza ad una associazione, i cui propositi anticristiani si rivelano sempre più chiaramente. O che con il danno vogliono prendersi anche le beffe? 