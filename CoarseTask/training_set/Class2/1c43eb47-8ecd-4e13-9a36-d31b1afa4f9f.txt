Il nostro corrispondente da Milano ci aveva telefonicamente segnalato già ier l’altro un articolo del «Corriere» a commento delle azioni fasciste e della debolezza del governo. L’articolo, per il giornale che lo scrive e per il momento in cui è scritto, merita di venir messo nella collezione dei documenti caratterizzatori dell’ora che passa. Nessuna novità, nessuna verità rara, anzi nemmeno la verità intera, e la preoccupazione evidente di non dispiacere ai fascisti, suoi alleati nelle prossime elezioni amministrative. Ma rimane tuttavia notevole che il «Corriere» a tre mesi di distanza dall’ultima crisi ministeriale, senta oggi l’urgenza di fare un governo forte e scriva, nonostante le sue simpatie per il fascismo, che la debolezza del governo è scuola di anarchia. Benissimo: e com’era la situazione di tre mesi fa, quando scoppiò la crisi del ministero Facta? Perché allora il «Corriere» fece coro con quasi tutta la grande stampa di Roma, accusando i popolari di crisaiolismo inutile e dannoso? Il «Corriere» [ha] presente l’obiezione e risponde che ora dovrebbe trattarsi di costituire non un ministero antifascista o un ministero di collaborazione coi socialisti, ma semplicemente un governo di forte iniziativa. Rispondiamo che, almeno per quanto riguarda i popolari, è una fiaba ch’essi abbiano voluto un ministero antifascista o collaborazionista. Essi volevano un ministero che fosse di fatto e manifestamente disimpegnato tanto dai fascisti, quanto dai socialisti collaborazionisti; e per ottenere tale scopo parve buona la formola «né estrema destra né estrema sinistra». Nel corso però delle trattative, quando Orlando propose di fare il ministero equilibratore, chiamandovi a far parte anche una rappresentanza più o meno attenuata dei fascisti e dei collaborazionisti, i popolari non vi si opposero, ma insistettero perché Orlando allargasse il suo concetto ed arrivasse ad una compartecipazione in pieno. Il secondo metodo era a parer nostro, un’arma a doppio taglio giacché poteva anche riuscire ad indebolire invece che a rafforzare la compagine ministeriale. Tuttavia i popolari non si ostinarono nella loro formula e aderirono anche a siffatto esperimento. I popolari non volevano quindi né un ministero fascista né un ministero collaborazionista, ma semplicemente un ministero forte che ricostituisse l’autorità dello Stato. Al quale proposito gli oratori del nostro partito hanno sempre accentuato che se è troppo chiaro che il disordine presente esige altro spirito e altra energia nel tutelare la pubblica sicurezza, nessuno può tuttavia ritenere che il problema sia precipuamente di polizia. Bisogna, dicevano anche allora i nostri amici, sanare il male con mezzi profilattici, dando allo Stato una forza d’iniziativa che porti i problemi alle rapide risoluzioni che l’impulsività dei tempi richiede. Tuttavia conviene intendersi chiaro. Il fascismo ha nel suo programma alcuni punti di carattere generale nazionale che sono condivisi dalla maggioranza e da altri partiti (riforma delle finanze, burocrazia ecc.) e ha in sé una tendenza realizzatrice delle finalità statali e a questi punti e a questa tendenza lo Stato potrà dar atto e corpo; ma il fascismo come partito politico ha anche dei programmi e dei metodi suoi particolari che la maggioranza del paese non accetta. Qui diventerebbe falso il dire che il Governo forte è quello che fa prima quello che illegalmente farebbe il fascismo poi. Il governo non dev’essere antifascista, ma nemmeno fascista. A parte la questione del metodo, la quale risolleva il problema dell’ordine pubblico e metterà sempre il fascismo innanzi al dilemma della legalità o dell’infrazione delle leggi, rimangono ancora molti punti oscuri e contraddittori nel programma ricostruttivo del partito nazionale fascista, che devono venir precisati, vagliati e contemperati da una maggior esperienza e da una valutazione più oggettiva delle cose. Ed ecco l’articolo del Corriere . 