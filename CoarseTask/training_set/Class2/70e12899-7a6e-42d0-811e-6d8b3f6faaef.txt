Abbiamo spesso sostenuto su queste colonne che l’esistenza dell’Ufficio centrale delle Nuove Provincie è intimamente congiunta col decentramento burocratico statale, quale parallelo alle nostre autonomie locali. Abbiamo cioè affermato che la diminuzione delle mansioni dell’ufficio centrale porta come naturale conseguenza la diminuzione dei poteri dei commissariati generali e a loro scapito un aumento dei poteri dei ministeri centrali, un incremento quindi del deprecato centralismo. Questa nostra affermazione è stata spesso contrastata o messa in dubbio. Ministeri e Commissariati si accanirono contro l’Ufficio centrale e qualche organo della nostra stampa, poco avveduto, credette di dover fare il loro giuoco, gridando forte contro l’inutilità dell’Ufficio. Eccovi ora un altro esempio pratico. Il regio decreto che più sotto pubblichiamo stabilisce che la gestione dei servizi postelegrafonici passi alla diretta dipendenza del Ministero delle Poste. Finora esisteva presso tale Ministero un ufficio speciale, il quale nelle questioni grosse dipendeva dall’Ufficio centrale presso la Presidenza del Consiglio. Di questo ufficio speciale il citato decreto prevede la graduale scomparsa: esso vivrà ancora come ufficio stralcio del Ministero delle Poste; ma non avrà più alcun nesso coll’Ufficio centrale. Quali ne sono le conseguenze? 1) Che i commissari generali civili non avranno più alcuna ingerenza nella locale amministrazione delle Poste; cosicché i commissariati postali di Trento e Trieste vengono eguagliati a due direzioni postali delle vecchie provincie. 2) Che tutte le spese della gestione postale compariranno nel bilancio del Ministero delle Poste e che già d’ora innanzi, ancora durante il presente bilancio che fu pur proposto dai Commissariati, ogni spesa dovrà essere autorizzata dal dicastero centrale; il che porta ritardi, inceppi e stiracchiature e una diminuita libertà di movimento degli organi locali. Così, mentre si parla tanto di decentramento, noi nelle Nuove Provincie stiamo facendo il cammino inverso. Ora si noti bene: la gestione postale è una amministrazione completamente tecnica. La sua riorganizzazione su base centralista sfiora appena il campo delle nostre autonomie, cosicché un allarme esagerato non potrebbe giustificarsi. Ammettiamo anche che il sistema finora vigente non fosse il modello della logica e della coerenza. Basti pensare che ai deputati non è stato finora possibile di accertare a chi risalga la triste iniziativa della recente abolizione della franchigia agli uffici comunali e parrocchiali, e a chi spetti di rimediare a questa malefatta. Il capo dell’Ufficio centrale assicura di non averne saputo nulla e d’altro canto l’on. Giuffrida ministro delle Poste telegrafava di questi giorni all’on. Degasperi che i deprecati decreti non erano usciti dalla sua officina. Ma, a parte i difetti dell’attuale organizzazione, non è chiaro che anche là ove si tratta solo di gestione tecnica, un’affrettata assimilazione in senso centralista si compie sempre a scapito dei poteri locali? E se è così in questo campo strettamente tecnico, quali conseguenze più pericolose non potrà arrecare il passaggio ai ministeri di mansioni politicoamministrative o giuridiche? Di questo esempio sintomatico conviene quindi valersi per rafforzare la resistenza contro l’abolizione e la riduzione dell’Ufficio centrale. Ma anche contro il modo deve elevarsi fiera protesta. Il decreto è uscito improvvisamente senza che la deputazione ne avesse sentore e senza che le commissioni consultive fossero state chiamate – com’è loro diritto – a dare il loro avviso. Evidentemente a Roma si accomuna il nostro riassetto amministrativo colla riforma della burocrazia. Il comitato interministeriale crede di dover deliberare sulla riorganizzazione delle Nuove Provincie, come delibera sulla semplificazione dei servizi burocratici in genere, e cioè dittatorialmente, e all’imprevista, saltando a pie’ pari gl’interessi locali. Ma qui s’incorre in un grosso equivoco. Quando si delibera sulla amministrazione delle Nuove Provincie non è come deliberare sulla riduzione delle preture o delle università, ma si tratta di scegliere fra due sistemi: il centralista o il decentrato, e ciò in relazione al decentramento che è una conseguenza delle nostre autonomie. Si tocca quindi un terreno su cui, per legge, sono chiamati a dire il loro parere anche i rappresentanti delle nuove regioni. Per questo e per mettere le mani innanzi nella preoccupazione che il metodo Giuffrida possa far scuola per altri intraprendenti ministri, sarà utile che deputati e consulte protestino vivamente e difendano con tutte le forze il loro buon diritto. Ecco del resto il testo del decreto: «I servizi postali telegrafici e telefonici nelle nuove provincie del Regno e gli uffici relativi vengono posti alla diretta dipendenza del Ministero delle poste e dei telegrafi , cessando in conseguenza la funzione finora esercitata dai commissari generali civili. Il personale postale, telegrafico e telefonico proveniente dalla cessata Amministrazione austro-ungarica, e confermato in servizio, passa alla diretta dipendenza del Ministero delle poste e dei telegrafi , ma continuerà ad essere soggetto alle norme e discipline dell’antico regime, fino a che non sarà provveduto alla sua definitiva sistemazione giuridica ed economica. Gli uffici postali telegrafici e telefonici delle nuove Provincie, attualmente distinti in erariali e di classe, saranno gradatamente trasformati, per accertata opportunità, secondo le norme vigenti per gli uffici del Regno. Per tutto il corrente esercizio finanziario le spese riguardanti la gestione dei servizi postali, telegrafici e telefonici nelle nuove provincie continueranno a far parte dei bilanci dei competenti Commissariati civili. I fondi stanziati nei singoli capitoli di spesa saranno erogati esclusivamente su richiesta del Ministero delle poste e telegrafiche vi provvede per mezzo dei propri organi, ai quali i commissari civili faranno, su relativa richiesta, le occorrenti anticipazioni nei limiti degli stanziamenti stessi. L’Ufficio speciale istituito presso il Ministero delle poste e dei telegrafi per l’amministrazione degli uffici postali, telegrafici e telefonici nelle nuove Provincie, cesserà di funzionare alla data che sarà stabilita per decreto ministeriale. Secondo esigenze del razionale coordinamento della materia, gli affari ad esso demandati saranno gradualmente passati alle Direzioni generali ed ai servizi dipendenti dal Ministero delle poste e dei telegrafi , secondo le rispettive competenze. La direzione dell’ufficio potrà essere temporaneamente affidata ad un funzionario superiore a riposo. Il presente decreto entrerà in vigore il 1.o gennaio 1922. Le norme per l’esecuzione di esso saranno stabilite con decreto reale promosso dal ministro delle poste e dei telegrafi ». 