Il nuovo libro di Salvemini si occupa in prima linea della questione dalmatica e adriatica secondo la tesi bissolatiana e quella nazionalista ma la parte generale introduttiva contiene delle conclusioni sintetiche meno discusse e meno discutibili che riguardano quel periodo agitato ed ancora inesplorato dell’anteguerra, dal quale trae le sue caratteristiche tutta l’epoca postbellica, fino ai giorni nostri. Può convenire quindi al giornalismo quotidiano di segnalarlo e più che ad altri può convenire a noi delle nuove provincie, che essendo stati, salvo eccezioni e per forza di cose, in tutto quel periodo spettatori passivi più che attori, troppo spesso ci tocca comparire in qualità di accusati di fronte al tribunale di coloro che, dimenticando i propri errori e le proprie contraddizioni, si assidono volentieri a giudicare con catonica severità delle debolezze, degli errori, dei peccati politici dei fratelli redenti. Il Salvemini ricorda che di fronte alla crisi della guerra mondiale i socialisti italiani si dichiararono quasi tutti per la neutralità assoluta. «La guerra – affermava Benito Mussolini sull’«Avanti!» nell’agosto e settembre del 1914 e continuarono a ripetere i socialisti sempre – la guerra era una lotta fra governi capitalisti, tutti egualmente responsabili della strage, tutti egualmente imperialisti, invece di sviarsi dietro alla cosidetta “difesa della patria”, i socialisti dovevano inserirsi nella crisi della guerra per promuovere la rivoluzione sociale internazionale secondo la previsione e l’insegnamento di Marx». La neutralità assoluta aveva il consenso delle moltitudini operaie e contadine; ma esse erano del pari contro la guerra, come contro la rivoluzione sociale. Volevano esser lasciate tranquille nella loro vita quotidiana. Ma la neutralità assoluta contrastava con tutte le necessità reali dell’Italia e con la mentalità dei partiti pubblici italiani, avvezzati a considerarsi direttamente interessati nella guerra mondiale. Gli irredentisti volevano l’annessione delle terre irredente, i colonialisti volevano cogliere l’occasione per ipotecare nuovi territori in Asia minore e in Africa. Bisogna inoltre ricordare che per trentadue anni l’Italia era nella Triplice: per conseguenza la neutralità veniva considerata dagl’Imperi centrali come un tradimento, mentre, per questi precedenti triplicisti, essa doveva riuscire sospetta anche all’Intesa. Di qui le pressioni da entrambe le parti che, considerate – dice il Salvemini – le «nostre abitudini sediziose», se il periodo di neutralità avesse durato più a lungo, avrebbero finito per produrre «la fatale disorganizzazione spirituale della nazione italiana». «Difficilmente avremmo evitato le sedizioni militari, più difficilmente ancora la guerra civile. Alla fine la crisi si sarebbe decisa in un senso o nell’altro secondo le manovre degli agenti esteri… Quindi la partecipazione dell’Italia alla guerra era una ineluttabile fatalità. Sul modo e sul tempo d’intervenire, di fare la guerra o di fare la pace, non fra l’intervento e la neutralità, i Governanti italiani avevano libertà di scelta». Il Salvemini crede che di tale libertà essi fecero il peggior uso possibile: ma la colpa non è dei soli borghesi, è anche dei socialisti che non accettarono l’intervento a condizione che avvenisse col programma democratico di Bissolati, ma si disinteressarono della guerra e poi della pace, attendendo apocalitticamente la rivoluzione internazionale. Alla notizia dell’ultimatum austriaco alla Serbia – ricorda il prof. Salvemini – i nostri nazionalisti iniziarono immediatamente la propaganda dei comizi per l’intervento a fianco degl’Imperi centrali. «Se prima di lanciare l’ultimatum i governi di Vienna e Berlino si fossero accordati con quello di Roma, promettendo il Trentino e una congrua partecipazione ai profitti coloniali della vittoria, è certo che la grandissima maggioranza degli uomini politici italiani avrebbe accettato ed imposto al paese l’intervento nella guerra a fianco degl’Imperi centrali». Ma questo sogno scivolò su di un nulla: sulla questione del Trentino, Vienna e Berlino credevano di vincere senza l’Italia e perciò non vollero trattare, saltando a pié pari l’art. VII del Trattato, che ve li obbligava. Così i nazionalisti rimasero in vedetta per un mese fino alla battaglia sulla Marna, e poi iniziarono la campagna per l’intervento contro gl’imperi centrali. Questo triplicismo condizionato è quello che il Salvemini definisce triplicismo imperialista, per metterlo in contrasto col triplicismo giolittiano, che in fondo, fino all’ultimo momento, sperò in una resipiscenza degli antichi alleati. Fallite queste due specie di triplicismo, non rimaneva che l’interventismo accanto all’intesa. Ma c’era modo e modo d’intervenire. Quello di Bissolati era un interventismo democratico, secondo la tradizione mazziniana, per cui «il problema dei territori austriaci abitati da italiani era un caso locale del problema generale: quello delle indipendenze e delle giustizie nazionali che doveva essere risoluto per tutti se dopo la guerra si voleva assicurare la pace». Disgraziatamente questo interventismo trovò poca comprensione anche fra quei «socialisti scismatici, sindacalisti, anarchici, repubblicani, radicali, massoni che formarono l’interventismo democratico»: i più erano spiriti arruffati, romantici in ritardo, apologisti della violenza, della rivolta, del colpo di mano, per la ebbrezza del gesto pericoloso, non perché il gesto fosse ordinato a raggiungere uno scopo fissato con chiarezza… Inventarono essi il mito della guerra rivoluzionaria… Quando Benito Mussolini nell’ottobre 1911, saltò ad un tratto dal neutralismo assoluto all’interventismo antigermanico, gli elementi confusionari dell’interventismo non potevano non riconoscere in lui il loro condottiero naturale: lo seguirono nel dopoguerra: hanno dato al fascismo lo stato maggiore e i quadri. Nelle conclusioni pratiche l’interventismo bissolatiano si sarebbe trovato sulla strada del marchese di San Giuliano. Questi era triplicista convinto e in principio fu assai oscillante e si barcamenò fra i due campi opposti: tuttavia le sue idee – nella ipotesi d’una guerra contro gli stati centrali – si appressavano alla linea di Bissolati. Ostinatamente contrario fu invece Sonnino. Anche Sonnino, come risulta dal suo epistolario coll’onor. Bertolini , sul principio della guerra sarebbe stato per intervenire a fianco degl’imperi centrali verso compenso del «Trentino e qualche altra cosa», com’ebbe ad esprimersi in confronto del De Viti ; e per lungo tempo negoziò la neutralità verso un «forfait» che doveva essere il Trentino, Gorizia e Gradisca, sei isole e Trieste città libera. Salvemini crede che il negoziato fosse avviato sul serio, allo scopo di concludere, e ricorda ad esempio che non sarebbe altrimenti spiegabile quel telegramma segreto di Sonnino al duca D’Avarna , in cui gli domanda se non sarebbe possibile ottenere che la Schratt, amante di Francesco Giuseppe, influisse sull’imperatore nel senso di farlo aderire alle proposte italiane. Se l’offerta fosse stata accettata, la neutralità sarebbe stata assicurata agl’imperi centrali non all’«intesa» alla quale Sonnino si sarebbe presentato più tardi coi postulati coloniali. E qui l’A. s’addentra nella polemica contro Sonnino e la direzione della guerra. Non è nostro compito seguirlo su quel terreno e registreremo piuttosto, questa sua conclusione: «Se si confronta la situazione della Francia con quella dell’Italia dopo la guerra si deve conchiudere che l’Italia ha vinta la guerra, assai più che la Francia. Noi, infatti, non abbiamo più da temere l’Austria che è stata fata a pezzi, i quali pezzi si paralizzerebbero a vicenda in caso di guerra; la Francia invece si trova sempre a dover fronteggiare la massa compatta della Germania, ed ha perduto il contrappeso che le dava l’alleanza della Russia e non riesce a sostituirla con la costruzione, piuttosto gelatinosa, della Polonia. E via via che la Germania si riorganizzerà, e alle spalle della Polonia si riorganizzerà la Russia, crescerà per la Francia il pregio dell’amicizia italiana. Di questa posizione, conquistata attraverso la guerra, i nostri eredi, fra mezzo secolo, potranno profittare per fare nuove guerra, se saranno bestie; per lavorare serenamente alle opere della pace, se saranno uomini. La nostra generazione ha assicurato loro una libertà di scelta fra l’essere bestie e l’essere uomini, assai maggiore di quella che abbiamo avuta noi nel mezzo secolo scorso, nel quale la vicinanza austriaca ci ha obbligati ad essere più bestie che uomini». 