È interessante seguire il movimento che i francesi chiamano «régionalisme» e che noi diciamo movimento autonomistico. Anche là i più convinti fautori sono gli uomini politici di parte cristiano-sociale. Già Le Play aveva scritto che «tutte le regole cavate dall’esperienza e dalla ragione si accordano per insegnare che la riforma della Francia dev’essere intimamente legata al ristabilimento della vita provinciale». Ora il «segretario sociale» di Parigi pubblica un articolo circolare per ricordare come tutte le grandi riforme sociali ed amministrative proposte dai cattolici in Francia, compresa l’ultima sulle pensioni operaie, naufragarono perché si urtarono contro lo scoglio del centralismo parlamentare, essendo esse fondate sul principio dell’organizzazione regionale. Già nel 1915 però Briand , allora al Governo, parlando d’una di queste riforme ammetteva che il regionalismo è la chiave di queste riforme indispensabili. Ora che lo Stato è in disordine e bisogna assolutamente riformarlo, il principio regionalista è divenuto di piena attualità. Volete voi – si legge nel succitato articolo – sostituire alla politica di partito una politica urgente di sollevamento economico? Ebbene, ove sono gl’interessi economici, se non raggruppati in regioni che reclamano un organo per farli valere? Volete trarre il mondo del lavoro dall’anarchia che produce la lotta di classe? E come fondere insieme le classi se non nell’interesse comune della loro industria; come organizzerete i rapporti tra i fattori della produzione se non raggrupperete le industrie regionali? Sarà lo Stato colla sua magnifica amministrazione che aprirà i canali e sfrutterà le forze idro-elettriche? Si tratta di suscitare le attività economiche, di promuovere le iniziative d’industrie e di gruppi: tutto ciò è locale e regionale; non è punto concentrato a Parigi. Prendete qualsiasi problema d’ordine sociale e arriverete sempre a questa premessa indispensabile: dar della forza agli enti locali, raggrupparli, secondo i loro interessi, e dar loro delle rappresentanze qualificate che conoscano e difendano i loro interessi… Abbiamo tradotto il testo potevamo tradurre anche i nomi. Roma invece di Parigi, l’Italia invece della Francia. 