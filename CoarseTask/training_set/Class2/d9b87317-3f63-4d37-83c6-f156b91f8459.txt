La commissione consultiva convocata ai 7 giugno ha già terminata la discussione sulla progettata assimilazione giuridico-economica dei funzionari statali delle Nuove Provincie e presentate al governo le proposte formulate in merito dal comitato, che è stato nominato in antecedenza dal suo seno. Il compito della Commissione Dopo il lungo e minuzioso lavoro della commissione interministeriale svolto in numerose sedute fra i 2 dicembre 1921 e il 13 maggio u.s., alla commissione consultiva non restava necessariamente altro compito che quello di migliorare l’inquadramento economico di certe categorie, che – in seguito al peggiore trattamento fatto alle similari categorie del Regno – subivano una ingiusta sperequazione di fronte ai loro colleghi del medesimo gruppo presso altre amministrazioni, e quello di temperare certe durezze e certi svantaggi economici e morali che l’assimilazione reca agli impiegati delle Nuove Provincie in causa del trattamento giuridico assai più sfavorevole fatto nel Regno agli impiegati dagli ordinamenti antiquati colà vigenti. In questo riguardo dunque la commissione consultiva ha cercato di raggiungere quello che i delegati delle Nuove Provincie in seno alla Commissione interministeriale non riuscirono ad ottenere malgrado la tenacia con la quale hanno sostenuto il principio, che l’assimilazione non doveva arrecare al personale nessun pregiudizio né economico né morale e che quindi in nessuna parte doveva segnare un regresso di fronte alla legislazione vigente. Per il trionfo dell’equità In linea economica la commissione consultiva ha proposto che l’assimilazione abbia vigore non dal 1 luglio, ma già dal 1 gennaio 1920 e che le aggiunte personali (di cui fruirà la più gran parte degli impiegati) non siano affatto assorbite da future promozioni o per lo meno siano assorbite gradualmente a principiare non dalla prossima, ma appena dalla seconda promozione a stipendio maggiore. È questa una felice idea della commissione, perché soltanto in questo modo sarebbe reso possibile un effettivo miglioramento economico da parte di tutto il personale, che altrimenti, in quanto viene a percepire aggiunte personali, non risentirebbe più alcun beneficio da qualsiasi futura promozione. Speriamo che il governo accetti la proposta informata ad un principio di elementare equità. L’inquadramento delle varie categorie In particolare la commissione propose un miglior trattamento degli impiegati politici, i quali – ed è doloroso il dirlo – dalla Commissione di assimilazione furono trattati poco generosamente malgrado le vive proteste dei delegati delle Nuove Provincie. La commissione consultiva ripresentò la proposta di questi ultimi rispetto agli impiegati della VIII (segretari) e VII classe, i quali dovrebbero essere inquadrati rispettivamente all’inizio del 2.o grado (consiglieri di prefettura) agli effetti economici e all’inizio del 9.o anno a tutti gli effetti, mentre gli impiegati della VI classe dovrebbero essere equiparati ai vice prefetti anche agli effetti giuridici. Corrispondenti migliorie furono richieste per le altre categorie del personale d’ordine e subalterno (uscieri). Rispetto al personale di Finanza fu proposto un miglior inquadramento degli impiegati di concetto di singole classi di rango, così dei ragionieri, di agenti dell’ex guardia di Finanza, che per circostanze indipendenti dalla loro volontà non fossero ancor stati assunti fra il personale d’ordine, di alcune classi degli impiegati delle manifatture tabacchi e infine dei geometri. Questi ultimi, che in sede d’assimilazione erano stati inquadrati nelle tabelle dei geometri del Regno colla distanza di 5 anni in più, secondo la proposta della commissione consultiva dovrebbero essere raffrontati agli ingegneri con una certa distanza in meno. Per il personale postelegrafonico fu proposto un più favorevole inquadramento degli esecutivi e ragionieri della VII e VI classe, degli ufficiali superiori, che dovrebbero andar tutti nel quadro I tabella B e del personale del gruppo D, al quale dovrebbe essere abbonato un anno di praticantato. Nei riguardi del personale rurale invece sembra che anche la commissione consultiva si sia trovata dinanzi alle medesime difficoltà, contro le quali si infransero gli sforzi dei delegati nella commissione d’assimilazione. Delle modificazioni furono infine proposte a favore del personale forestale e dei cancellieri giudiziari. Considerevoli miglioramenti furono proposti dalla commissione consultiva allo schema del decreto d’assimilazione giuridica. Contro le grettezze del trattamento di malattia Come è noto, uno dei maggiori sacrifici dei propri diritti imposti agli impiegati ex regime dall’assimilazione giuridica è l’abbandono della procedura disciplinare fissata dalla prammatica di servizio e la perdita del trattamento di malattia goduto dalla metà del secolo scorso in poi, quindi da tre quarti di secolo. Ognuno comprende, che con la perdita di questi diritti sono messi in pericolo i più vitali interessi dell’impiegato, anzi la sua stessa esistenza economica. Si sa che le norme disciplinari del Regno sono antiquate e assolutamente deficienti, sicché la procedura non offre alcuna seria garanzia di un giudizio ben ponderato ed imparziale né una sufficiente difesa all’accusato; è noto del pari, che l’impiegato ammalato, dopo due mesi di assenza dall’ufficio, è collocato in aspettativa, ciò che significa che all’impiegato incatenato al letto da una grave malattia nel momento che abbisogna maggiormente di mezzi pecuniari per far fronte alle ingenti spese causate da una lunga infermità, vien ridotto lo stipendio della metà fino a due terzi, se conta più di 10 anni di servizio e di due terzi fino a tre quarti se conta un servizio minore di 10 anni, cioè l’impiegato ammalato è gettato sulla strada; e, poiché se lo stipendio è scarso nella sua misura intera, è naturale che colla metà, o con un quarto di esso nessuno può vivere, men che meno un povero ammalato inchiodato sul letto. Come si vede, il trattamento di malattia dei funzionari italiani è dettato da una grettezza e da una crudeltà indegna dei tempi nostri. Il «modus vivendi» proposto dalla Commissione Bene a ragione quindi la commissione consultiva si preoccupò dell’enorme peggioramento, che andavano a subire i nostri funzionari in questo riguardo e propose un emendamento all’art. 5 dello schema del decreto d’assimilazione giuridica, in base al quale dovrebbero restare in vigore fino alla riforma dei relativi ordinamenti del Regno tanto le disposizioni della prammatica di servizio concernenti la punizione delle violazioni dei doveri, e quanto quelle riflettenti il trattamento di malattia. Speriamo che la formula escogitata dalla commissione consultiva sia accolta dal governo nell’interesse stesso dei funzionari del Regno, i quali una buona volta dovrebbero aprire gli occhi ad uno spassionato esame dei nostri ordinamenti e, liberandosi da ogni gretta prevenzione, comprendere, quanti benefici trarrebbero essi medesimi dall’appoggio dei postulati dei nostri impiegati. Per i casi di controversie La commissione consultiva si preoccupò inoltre di assicurare per i casi di controversie una giudicatura che sapesse tener conto del diverso spirito che anima gli ordinamenti, che regolano i rapporti di servizio dei nostri funzionari e stabilì quindi che controversie concernenti l’assimilazione economica siano giudicate da una commissione speciale composta di un consigliere di Stato e di 5 membri, dei quali due consiglieri d’appello delle Nuove Provincie, mentre le controversie derivanti dal rapporto di pubblico impiego debbano essere di competenza della VI Sezione del Consiglio di Stato. Quest’ultima disposizione corrisponde del resto al disposto della fondamentale sulla competenza della VI Sezione del Consiglio di Stato, legge che in sede di assimilazione giuridica si tentava di violare, sottraendo gli impiegati alla competenza di questa Sezione, che per tutti i rapporti di diritto amministrativo e costituzionale della Nuove Provincie è costituzionalmente il giudizio naturale. Non dubitiamo che l’atteggiamento assunto in questo riguardo dalla commissione consultiva avrà maggior influenza sul governo, che non ebbero tutte le argomentazioni svolte in merito dai delegati nostrani nella commissione interministeriale, la quale, malgrado il chiaro disposto della legge surricordata, restò irriducibile nel voler sottoporre tutti i rapporti di servizio dei funzionari delle Nuove Provincie alla competenza della VI Sezione del Consiglio di Stato. Altri emendamenti In diversi altri articoli del predetto schema di decreto furono introdotti degli emendamenti diretti a salvaguardare maggiormente i diritti dei nostri funzionari, così all’art. 11 rispetto alla fissazione dell’anzianità di rango nei rapporti coi funzionari del Regno, all’art. 12 col restringere maggiormente la facoltà dell’Amministrazione di ordinare trasferimenti di funzionari dalle nuove nelle vecchie Provincie, all’art. 16 riguardo alla liquidazione della pensione e specialmente all’art. 22, in cui con una corrispondente aggiunta fu rilevato e fissato il principio – invano fatto valere nella commissione interministeriale – che all’impiegato fino al giorno della liquidazione della pensione spettano gli emolumenti di attività. Anche negli altri schemi di decreti la commissione consultiva ha introdotte delle modificazioni a tutto vantaggio dei nostri funzionari. Notevoli sono le garanzie a favore degli avventizi, le quali, date le condizioni in cui si trovano tutti gli uffici delle Nuove Provincie, impediranno che sieno licenziati. È poi da salutarsi il riconoscimento della parità agli invalidi e alle vedove di guerra delle Nuove Provincie, intorno al quale argomento già nella commissione interministeriale vi furono delle discussioni in certi momenti assai vivaci. Infine fu espresso il voto che il provvedimento concernente il passaggio dei funzionari giurisperiti alla magistratura sia preso nella forma più semplice del decreto regio, anziché in quella del decreto legge, ritenendo la commissione che la relativa autorizzazione al governo sia già contenuta nelle leggi d’annessione. Tirando le conclusioni, si può affermare, che dopo le modificazioni apportate ai vari decreti dalla Commissione consultiva, l’assimilazione riesce abbastanza soddisfacente e che non tutti i diritti dei funzionari e non tutti i benefici della prammatica di servizio sono andati perduti. Difatti dopo una serie di considerazioni, che gli avventizi coprono posti di ruolo, che le varie amministrazioni senza di loro sarebbero imbarazzate a mantenere in efficienza i servizi, che, trattandosi di personale che ha una particolare conoscenza dell’ambiente, della popolazione e della legislazione qui vigenti, ben difficilmente potrebbe essere sostituito da personale delle vecchie Provincie e che infine l’amministrazione statale per le sue ripetute promesse ha l’obbligo morale di sistemare questo personale, la Commissione consultiva invita il governo a predisporre con sollecitudine la sistemazione in ruolo. A. D. 