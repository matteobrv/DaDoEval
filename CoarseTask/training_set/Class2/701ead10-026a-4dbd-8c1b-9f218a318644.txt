I giornali del Veneto hanno pubblicato una lettera del ministro Raineri, il quale comunica quanti milioni il governo ha deciso di mettere a disposizione per l’opera di ricostruzione nelle cosiddette «Terre liberate». Si tratta, come abbiamo già riferito, della somma complessiva di 1 miliardo e 250 milioni, di cui 600 milioni vennero assegnati dal Ministro all’istituto federale veneto per gli anticipi ai danneggiati, 200 milioni vengono messi a disposizione degli agenti di finanza per la liquidazione, 400 milioni vengono attribuiti al comitato di Treviso per le opere pubbliche e 50 milioni rimangono a disposizione del «Ministero per le terre liberate» per anticipi o sussidi a consorzi, enti locali e cooperative, onde combattere la disoccupazione. Si tratta naturalmente di un bilancio preventivo e gli’importi non vengono liquidati globalmente, ma a mano a mano che se ne avrà bisogno. Così p. e. si sa che l’istituto federale veneto avrà a disposizione 50 milioni al mese. Il ministero del Tesoro tende, com’è la funzione sua, a distribuire i milioni preventivati sul numero maggiore possibile di mesi, per la ragione semplice ed intuitiva, che il Parlamento si mostra ora disposto ad autorizzare la spesa, ma non provvede ancora al coprimento. È noto che a Roma si pensa di lanciare un prestito di 4 miliardi per la ricostruzione; ma questo non è davvero il momento propizio per emettere prestiti! Comunque non è di queste cure che abbiamo incarico. Vediamo piuttosto che cosa abbiamo da dire in proposito con riguardo alla nostra regione. Come si vede, il Ministero è venuto incontro al desiderio della deputazione veneta, la quale insisteva da tempo perché alle erogazioni saltuarie e del caso per caso si sostituisca un certo piano organico di finanziamento, in modo che i lavori potessero procedere senza scosse e che l’opinione pubblica potesse godere una certa tranquillità. Si è incominciato col dotare l’istituto federale veneto, il quale ha già consumato 400 milioni di altri 600 milioni. L’istituto, com’è noto, è la banca per gli anticipi sui danni non ancora liquidati: esso riceve i danari dal Tesoro in prestito all’1 per cento e li anticipa ai danneggiati al 3 per cento. Si sono poi accantonati 200 milioni per la liquidazione dei danni già accertati dagli agenti di finanza e che quindi sono maturi per il pagamento. Si capisce – sia detto di passaggio – che la liquidazione procede assai lenta, se per un periodo certo notevole non si preventivano più di 200 milioni. Una partita forte è invece quella di 400 milioni assegnati al comitato di Treviso per le opere pubbliche. Il comitato di Treviso è un organo governativo di ricostruzione colle funzioni di genio civile; dovrebbe avere il compito di ricostruire le opere pubbliche come case comunali, scuole, chiese ecc. ma è notorio invece che questi fondi sono destinati in gran parte alla cosiddetta «azione ricovero», cioè alla ricostruzione di case private che possano servire per più famiglie. Si continua cioè sotto questo titolo l’opera del genio militare che anticipava il risarcimento danni in natura, costruendo a proprie spese le case private. Ora c’entra o non c’entra il Trentino, ossia la Venezia Tridentina, in queste impostazioni? Ecco una domanda precisa che gl’interessati e l’opinione pubblica rivolgono al commissariato generale. Bisogna che una volta tanto otteniamo una risposta chiara ed esauriente. Purtroppo essa si può indovinare. È evidente intanto che il comitato di Treviso non ha nessun incarico per il Trentino e che quindi dei suoi 100 milioni a noi non arriverà un centesimo. È anche chiaro che gli agenti di finanza del Veneto liquideranno i loro 200 milioni in casa propria, e già colà risuonano voci di lagno perché son pochi. Qualche dubbio può sorgere circa la dotazione dell’istituto federale. È risaputo che il nostro consorzio dei comuni benché a malincuore, si è indotto negli ultimi tempi a trattare coll’istituto veneto, firmando una convenzione, per la quale l’istituto veneto avrebbe dovuto passare al nostro consorzio gl’importi necessari per gli anticipi, verso la corresponsione di mezzo per cento. L’istituto veneto non fa in questo caso che il trasmettitore dei fondi governativi, rincarandoli del mezzo per cento. Tuttavia il consorzio aveva finito col capitolare, visto che a Roma non c’era altro verso di far danari e che d’altro canto l’istituto veneto s’impegnava di tener conto nella distribuzione delle erogazioni di un’equa proporzione, assegnando al Trentino, corrispondentemente ai danni, una quota del 22.5% del totale. Oggi quindi si può chiedersi: dei 500 milioni quanti verranno assicurati per il Trentino, o per dirla più praticamente: dei 50 milioni mensili che avrà a disposizione l’istituto veneto riceverà il consorzio trentino il suo 22 per cento? A Trento non se ne sa nulla. La convenzione non è ancora operativa; gli affidamenti sono scarsi, le esperienze purtroppo scoraggianti. Noi crediamo che si debba tornare al programma primiero e insistervi con tutta l’energia. Altre volte, quando abbiamo insistito nello stesso senso, al Commissariato ci si è risposto di lasciar andare, di badare ai fatti: che intanto i danari venivano tutti i mesi e ch’era indifferente se esisteva o meno un preventivo assicurato per un certo periodo. Ora però ci pare che a scanso di dolorosi equivoci per l’avvenire sia giunto il momento di mettere le cose in chiaro. Presto o tardi, per quanto riguarda la ricostruzione, anche le nuove provincie passeranno al ministero delle Terre liberate; e se non passano il nostro ragionamento vale per un altro verso. Bisogna dunque per entrambi i casi che compaia nel bilancio dello Stato, cioè nel bilancio della Presidenza del Consiglio o in quello delle Terre liberate un certo piano di finanziamento anche per la ricostruzione nostra. Tanti milioni al Genio civile per le opere pubbliche e l’azione ricovero. Tanti milioni alla Direzione di finanza per la liquidazione dei danni accertati. Tanti milioni per anticipi alle cooperative, consorzi, comuni ecc. per ovviare ai ritardi causati dalla liquidazione contabile del genio civile. E sovratutto tanti milioni al Consorzio dei comuni per gli anticipi. Che bisogno c’è che questi ultimi danari dello Stato passino per Venezia, quando è sorto a Trento un istituto per cui garantiscono la provincia e i comuni? Che bisogno c’è che i danari dello Stato vengano rincariti del mezzo per cento, perché invece che arrivare direttamente da Roma, devono fare il giro di Venezia? Di queste ed altre questioni bisogna ora venire in chiaro. Ne venne già parlato anche al Ministro del Tesoro; ma qui è tutto un problema organico ed amministrativo che deve venir risolto. Solo che bisogna anzitutto che il paese sia d’accordo sul da farsi. Che dire p. e. di quei rappresentanti del socialismo trentino i quali intruppatisi recentemente coi delegati «delle leghe di resistenza e del P. S. I. delle Venezie» si recarono a Roma, agli ordini degli on. Musatti , Todeschini ecc. a minacciare nientemeno che la rivolta armata se il Governo non concedesse una posta di 100 milioni per lavori pubblici (dalla relazione dell’Internazionale dell’altro ieri è impossibile ricavare di qual posta veramente si tratti) divisi così: 70 per il Veneto, 20 per la Venezia Giulia, 10 per la Venezia Tridentina? Ma com’è possibile che si minaccino le misure più estreme, per ottenere una proporzione che sarebbe per noi un’iniquità? Nel campo delle cifre specie quando queste cifre riguardano la zona distrutta, non ci hanno da essere né superficiali esperimenti di partiti né concorrenze di campanile. Mettiamoci una volta ben in testa: prima bisogna essere concordi su quello che s’ha da chiedere, poi bisogna esigerlo con tenacia e con concordia! Fuori di questa tattica non c’è salute! 