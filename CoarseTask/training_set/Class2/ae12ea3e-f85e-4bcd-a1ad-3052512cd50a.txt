Pubblichiamo oggi, come annunziato, le prime offerte pervenuteci. Non è una lista numerosa, perché lo spazio di un tempo intercorso fra l’appello e la pubblicazione fu troppo breve, ma consideriamo questi nostri amici come un drappello d’avanguardia. Bisogna che quanti a cui il sacrificio non riesce impossibile lo facciano con spirito di franchezza e generosità. Siamo un partito di poveri. Pochissimi degli aderenti al partito popolare hanno rendite assicurate e capitali di riserva, pochi hanno potuto controbilanciare il vuoto prodotto dal rincaro vertiginoso con aumenti corrispettivi di entrate e coll’adeguato rialzo dei salari. Lo sappiamo, e perciò appunto abbiamo fatto appello non a chi può dare il superfluo, ma a chi deve dare con sacrificio. Attendiamo quindi un’altra schiera più numerosa per martedì prossimo. Facciamo intanto seguire la prima lista d’offerte, delle quali parecchie per dichiarazione stessa degli oblatori, si devono considerare come un primo acconto. Le offerte si dirigono alla Direzione regionale del P. P. (presso la redazione del «Trentino»). Il segretario D.r A. D. 