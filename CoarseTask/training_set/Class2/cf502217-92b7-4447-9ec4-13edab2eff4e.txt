Il quotidiano fascista finge di polemizzare con noi. Ma la finta è troppo banale e trasparente. A polemizzare bisogna essere in due: noi non polemizziamo, non facciamo nemmeno il tentativo di polemizzare, perché sappiamo benissimo che se accennassimo a ribattere sul serio, invece del Brennero ci troveremmo di fronte la Questura. E a noi gli argomenti del «funzionario delegato dal prefetto», che domenica ci infliggeva il IX sequestro per aver riportato dal Sereno un trafiletto sulla riforma Di Giorgio , incutono grande rispetto. Questi «argomenti» infatti, ci hanno recato un danno di migliaia e migliaia di lire; e sono in ogni caso definitivi, perché a noi non è lecito valutarne la fondatezza e la equità, se non nel segreto della nostra coscienza e nella intimità degli amici, e non ci è possibile ripararne le tangibili conseguenze con un ricorso al fondo dei rettili. I giornalisti del governo possono andar lieti di questa situazione e ci può essere altra gente, in alto e in basso, che condivide tale letizia: noi invece sentiamo l’immenso orgoglio di non trovarci dalla loro parte e rimettiamo tranquillamente la resa dei conti a quando si dovranno tirare le somme. Detto questo, ci saranno forse permesse alcune domande: Voi che c’insultate chiamandoci «ingordi cani da pagliaio», «ostinati, egoisti, sfruttatori» del nostro paese, siete in grado di garantirci che non incorreremo negli estremi di cui all’art. 2 al R. D. legge 15 luglio 1923, n. 3288, se vi rispondessimo a tono, come sapete di meritare e come pensa meritiate la maggioranza di coloro che hanno occhi per vedere e cervello per ragionare? E potreste proteggerci voi con qualche salvacondotto di famiglia dal sullodato decreto-legge, quando ci mettessimo ad investigare su certe vostre affermazioni, come per es. questa: «Taluni annosi problemi che i padreterni fuoriusciti non avranno mai risolto, sono risolti?» oh, Dio! quali per esempio? La rettifica della Valsugana, per la quale nel bilancio del ’22, erano iscritti 60 milioni? Le bonifiche del Brenta o dell’Adige per cui erano preventivate le prime poste? Il risanamento dei bilanci comunali? Ricostruzione di una amministrazione normale alla provincia? Il pagamento delle cosiddette requisizioni? La definizione del cambio tardivo ecc. ecc.? E circa l’Alto Adige vi pare davvero di aver risolto il problema? Bisognerebbe riderne, se presto o tardi, non ci toccasse piangerne tutti! Quei due risultati però della vostra politica che non si prestano assolutamente a nessuna critica a scanso di incorrere negli estremi del decreto n. 3288 sono i seguenti: «L’autorità ha una linea ed una dignità». «E gli arnesi di dubbia posta son buttati fuori». Di fronte a queste due apodittiche affermazioni non c’è che inchinarsi o tacere. Qua bisogna resistere perfino alla tentazione di fare delle domande. Perché, come potremo noi domandare spiegazioni sugli arnesi di dubbia posta e sovratutto chiedere dilucidazioni su quella tal linea e quella tal dignità? Sarebbe come mettere in dubbio che la linea esista o che non sia chiara e visibile e che la dignità non sia al di fuori di ogni contestazione. Ma allora salterebbe fuori il 3288 a dimostrarci con argomenti ad personam che, almeno rispetto a noi che abbiamo il torto di rappresentare ancora la maggioranza del Trentino, una linea esiste e viene rigidamente mantenuta. – Grazie tante, non occorre, ce ne eravamo accorti, ed è per mantenere la nostra linea e la nostra dignità che preferiamo rinchiuderci nella torre della nostra resistenza morale, che per il continuo aumentare degli inquilini va diventando sempre più angusta, ma anche sempre più inespugnabile. 