DE GASPERI. Noi non voteremo a favore dell’emendamento dell’onorevole Berardelli , per le ragioni espresse dal presidente della Commissione. (Interruzioni replicate del deputato Tuntar). PRESIDENTE. Onorevole Tuntar, la richiamo all’ordine, non è questo il modo di comportarsi in Parlamento. Ogni giorno lei provoca degli incidenti. (Nuove interruzioni del deputato Tuntar). La richiamo all’ordine per la seconda volta. Alla terza volta le dovrò applicare la censura. DE GASPERI. Pur facendo voti che il Governo trovi modo di rivedere la situazione che si è venuta creando per l’agitazione ultima, noi riteniamo che non si possa fare entrare di straforo in questa legge l’emendamento dell’onorevole Berardelli che è una forma di amnistia. Per queste ragioni noi voteremo contro . […] DE GASPERI. Debbo dire che io non ho avuto occasione in Austria di votare pro o contro quella questione , ma se lo avessi fatto, potevo anche disinteressarmene, perché delle sorti dell’Austria e della sua amministrazione potevo interessarmene fino a un certo punto. Ma dell’autorità dello Stato e dell’ordine in Italia, invece, m’interesso più che mai. (Applausi – Rumori all’estrema sinistra). 2ª tornata del 3 agosto 1921 DE GASPERI. L’onorevole Tuntar, cogliendo pretesto da una interruzione, che io non ho fatto, ma che da qualche premuroso informatore mi venne attribuita, ha rinnovato ieri, in sede di processo verbale, l’accusa contro di me e il collega Rodolfo Grandi di avere votato alla Camera austriaca le spese militari per l’esercito e la marina tanto ordinarie che straordinarie . Rispondo prima in tesi generale che posso ammettere che deputati di nazionalità italiana abbiano potuto votare per le spese militari austriache senza venir meno al loro sentimento nazionale (interruzioni e commenti all’estrema sinistra) e ciò in quel periodo, in cui, sotto il presidio della Triplice, la collaborazione militare fra l’Austria e l’Italia contro gli altri Stati sembrava probabile, se non assicurata. (Commenti). Da questo punto di vista giudicarono sempre e votarono i deputati delle varie nazionalità austriache, ed è noto, per esempio, che Kramár, il capo degli Czechi, che durante la guerra divenne amico dell’Italia, prima della guerra avversò fieramente i crediti militari austriaci perché li riteneva destinati a rinforzare la politica balcanica dell’onorevole Di San Giuliano contro la Russia. Venendo al caso particolare mio e del collega Grandi, i soli, che qui potremmo essere rimproverati di incongruente condotta politica, debbo dichiarare di aver votato alla Camera austriaca e conseguentemente alla Dieta del Tirolo una sola volta, non per i crediti militari, ma per una legge sulla organizzazione militare, cioè per la legge della ferma biennale, per la riduzione da tre a due anni della ferma. E per questa votazione ho avuto il plauso degli elettori perché era nell’interesse della popolazione, la quale voleva che questa legge venisse votata. Delle Delegazioni invece, che era il corpo legislativo comune per l’Austria- Ungheria, dove si votavano i crediti comuni di guerra del bilancio ordinario e straordinario, l’onorevole Grandi non fece mai parte e quindi non ebbe occasione di votare. Io venni eletto una sola volta nel 1912 e quella volta parlai e votai contro. Ma quello che deve essere la pietra di paragone è quanto è avvenuto nel tempo in cui le armi austriache si volsero contro l’Italia. L’onorevole Tuntar ha ammesso che durante la guerra negammo il voto alle spese militari dell’Austria-Ungheria di qualsiasi specie. Questo nostro atteggiamento abbiamo assunto non quando la fortuna delle armi era già assicurata all’Italia, ché Caporetto era ancora lontano, ma, coerentemente, fin dal principio della guerra, anche nel periodo della neutralità, tanto che il nostro illustre capogruppo, senatore Conci, venne internato già nel 1915 perché allo scoppio della guerra contro l’Italia, interpellato dal Governo quale fiduciario del partito popolare, aveva protestato contro l’aumento del limite di età a 50 anni per l’obbligo della leva. D’allora in poi il nostro contegno, nei momenti buoni e nei momenti tristi, fu tale da provocare da parte del capo socialista, divenuto poi rappresentante della repubblica austriaca a Versailles, quella dichiarazione che ho citato l’altra volta, e che dice che i deputati trentini si comportarono in modo da non lasciar dubbio che volevano il disfacimento dell’Austria e il ricongiungimento all’Italia. (Applausi al centro – Commenti – Rumori all’estrema sinistra). […] DE GASPERI. L’onorevole Tonello ha visto la tendenza a sfruttare la situazione a favore di un partito. Ora noi intendiamo, come abbiamo sempre inteso, che i poteri dati al Governo siano facoltà di carattere tecnico-amministrativo e non politico e morale. Ci auguriamo che la questione scolastica sia affrontata in pieno dalla Camera con una legge speciale. Detto questo, mi pare di poter aderire, in via di massima, alla proposta formulata dall’onorevole presidente della Commissione. 2ª tornata del 4 agosto 1921 DE GASPERI. Noi teniamo nel massimo conto le ragioni che ha esposto il ministro del tesoro. Però esse hanno un valore, non assoluto, ma relativo a tutta la situazione del bilancio, a tutta la politica del Ministero. Sappiamo che sono state presentate proposte, le quali portano al bilancio ben maggiori aggravi di quello che possa portare un simile aumento e forse le proposte, le quali possono ben più fondatamente venir criticate, che sono state accettate… Voci. Quali? DE GASPERI. Quelle per gli armatori, per esempio. DE NAVA, ministro del Tesoro. Noi non ne accettiamo nessuna! DE GASPERI. Ieri abbiamo assunto la responsabilità, la grave responsabilità di votare in senso del tutto impopolare, cioè contro l’amnistia agli impiegati e lo abbiamo fatto nella convinzione di evitare anche l’apparenza che in una legge, la quale ha senza dubbio un certo nesso con una grande agitazione, che venne inscenata dai funzionari, si potesse dire che la Camera in qualche maniera indeboliva la situazione del Governo, l’autorità, il prestigio dello Stato. Oggi con la stessa lealtà con la quale, nel tempo dell’agitazione, agli impiegati abbiamo detto di non assumere impegno perché venisse concessa una generale amnistia, pur augurandoci che una revisione avvenga per fatti singoli i quali, nella sanzione affrettata verrebbero ingiustamente colpiti, oggi con la stessa lealtà dobbiamo mantenere la dichiarazione fatta in confronto degli impiegati nel momento in cui le nostre dichiarazioni potevano contribuire a farli ritornare all’ordine e alla legalità. Noi ci lamentiamo sempre, quando avvengono scioperi, che lo Stato ceda alla pressione; ebbene, oggi possiamo liberamente agire rispondendo ai desideri, in fondo relativamente modesti degli impiegati. Crediamo perciò di fare il nostro dovere e di rispondere ad un impegno di onore mantenendo le nostre proposte, tenuto conto che l’aggravio complessivo di 35 milioni che esse portano all’erario, non è tale da mettere in pericolo il bilancio dello Stato. E poiché il ministro del tesoro ha fatto un calcolo degli aumenti degli impiegati che hanno 14 mila lire di stipendio per cui si dovrebbe arrivare all’aumento di 2640 lire, seguendo la scala, devo aggiungere che se mai potranno diminuirsi un poco gli aumenti degli impiegati con assegno più alto, purché la grande maggioranza abbia almeno le 240 lire in più. E ciò perché è principalmente per la massa dei piccoli impiegati che noi parliamo. 