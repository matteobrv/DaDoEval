Ieri ebbe luogo una seduta della Direzione regionale del Partito popolare nella quale oltre che di diversi argomenti, di cui riferirà il comunicato ufficiale, si trattò anche dell’assoluta urgenza che venga risolto il problema amministrativo delle Nuove Provincie e che si passi alla costituzione definitiva dell’assemblea e dell’amministrazione provinciale. Il partito popolare fu il primo a chiedere ancora nella prima Consulta trentina che venisse convocato un consiglio regionale sulla base del suffragio universale, eguale e colla rappresentanza proporzionale di tutti i partiti. Purtroppo gl’indugi frapposti dai governi centrali, i dissensi sul carattere e sulle attribuzioni che dovesse avere tale corpo rappresentativo, scoppiati nella Venezia Giulia, ed in genere la situazione politica incerta nelle provincie adriatiche differirono sempre di termine in termine la risoluzione del problema. Dobbiamo convenire ch’esso non è facile per due ragioni, perché si tratta d’inquadrare nel centralismo amministrativo nazionale il regime locale più decentrato e più libero e di fare così un esperimento utile di legislazione combinata, e perché l’assetto politico-amministrativo delle Nuove Provincie importa anche la regolazione di certi rapporti di convivenza con cittadini d’altra lingua, rapporti che, allo stato presente, non trovano in Italia alcuna analogia. In verità per la Venezia Tridentina le difficoltà non sono mai apparse insuperabili. Tutti i partiti trentini, salvi temperamenti e gradazioni nei dettagli, si sono affermati per trapiantare entro l’amministrazione provinciale e comunale italiana la sostanza della costituzione provinciale e comunale autonomista, e se non tutti i partiti, certo la maggioranza di essi sono convinti che anche volendo ammettere per i tedeschi un’amministrazione autonoma separata entro l’unità della provincia statale, in un primo periodo di assetto regionale convenga prima stabilire le basi di un’unica rappresentanza lasciando alla futura collaborazione di questa stessa rappresentanza collo Stato la definizione di ogni altro rapporto fra le diverse zone. Per la Venezia Tridentina quindi una linea di massima per la compilazione di un progetto e per la sottomissione di tale progetto ad una discussione degl’interessati era visibile ancora due anni fa. Purtroppo le condizioni della Venezia Giulia erano e in parte sono ancora diverse. Di fronte alle insistenze e alla necessità tuttavia di dare alle amministrazioni provinciali maggior corpo di quello che non fosse il primo governo provvisorio nella persona dei commissari provinciali, si venne all’altra forma interinale di sostituire cioè al commissario unico una Giunta provinciale nella quale fossero persone di vario colore politico. Coerenti al nostro principio, noi chiedemmo allora che venissero rappresentati i partiti che nelle recenti elezioni avevano ottenuto il suffragio degli elettori, in proporzione della loro rappresentanza. Per la Venezia Tridentina vennero chiamati a formare la Giunta interinale i popolari italiani, i liberali italiani, i socialisti, i liberali tedeschi, la federazione tedesca. È noto che i socialisti, pur dopo seguita la nomina, in base agli ordini intransigenti della Direzione del partito, non vollero assumere in nessuna misura la collaborazione della Giunta. Tuttavia, appena nominata questa Giunta, il nostro partito dichiarò subito che codest’espediente di nomina governativa doveva al più presto far luogo alla giunta nominata dal Consiglio provinciale (Dieta) eletto col suffragio universale e proporzionale; e fummo proprio noi ad insistere appena convocate le commissioni consultive, perché tali commissioni non venissero assorbite da altri problemi ma si occupassero anzitutto dell’assetto definitivo del quale conveniva affrettare l’avvento. Tutti sanno per quanto tempo si trascinò la trattativa nella Venezia Giulia, per poi giungere al risultato di votare tre ordini del giorno, contraddittori, non riuscendo nessun gruppo a raccogliere la maggioranza. Ma ora, come abbiamo scritto altra volta, l’on. Salata promette di mantenere il suo impegno preso in Giugno per la sessione autunnale della Consulta centrale. Non dubitiamo di questa parola; ma intanto il Partito popolare che fu il primo ad entrare in battaglia riprenderà vigorosamente la campagna perché si dia uno statuto provinciale e si convochino prossimamente i comizi elettorali. Il nostro partito li ha invocati ancora durante il regime militare, ha sempre protestato allora contro ogni amministrazione di nomina governativa, si è adattato poi a tale forma perché transitoria e invitabile; e sarà lieto se – meglio oggi che domani – la regione avrà una rappresentanza elettiva alla quale il popolo trentino abbia liberamente affidato il mandato del suo governo, nell’ambito delle amministrazioni autonome locali. 