Credevamo davvero di essere stati modesti, sobri e contenuti, fino all’estremo grado del più assoluto disinteresse elettorale. Il Brennero non è di questo parere, e si lagna aspramente della nostra relazione sulla recente adunanza fascista per i danni di guerra, affermando «ch’essa tradisce troppo evidentemente la bile dei signori di via Alfieri che non seppero mai raccogliere i desideri della zona nera attraverso un’esposizione complessiva di tutti problemi dei danni di guerra». Ebbene, poiché il Brennero lo vuole gli diremo francamente tutto il nostro pensiero. Venerdì a caratteri di scatola e sotto l’egida del «contrassegno della lista nazionale» il segretario pro tempore della federazione fascista, pubblicava un manifesto, nel quale convocava a Trento per lo stesso giorno della manifestazione elettorale fascista un convegno di segretari politici e sindaci della zona devastata «per trattare l’ordine del giorno: Soluzione definitiva del problema danni di guerra». A questo convegno il segretario federale, in stile perentorio, invitava il prefetto, il viceprefetto Chiaromonte, l’intendente di Finanza, i capi e i candidati locali del fascismo. Confessiamo al Brennero, d’aver provato in sulle prime un senso di profondo stupore. Come?, abbiamo detto, il fascismo proclama la sua invincibile repulsione contro i sistemi demagogici dei vecchi partiti, dichiara di rinunziare a qualsiasi allettamento che si fondi su interessi economici, richiede ed esige sovratutto sacrifizio, in nome e a vantaggio dello Stato; e a Trento convoca, in appendice ai suoi «ludi elettorali», un convegno nel quale si dà appuntamento alle anime travagliate della zona nera per quietarle come d’incanto, con la «soluzione definitiva»! Quando mai uno di quei pregevolissimi partiti sui quali il fascismo sputa quotidianamente il suo dileggio, ha tentata una simile speculazione, o, se l’ha tentata, quali sdegnose parole non si sarà meritato dai rappresentanti dell’idealismo più puro e del più assoluto disinteresse elettoralistico? Questo fu il nostro primo sentimento e, assicuriamo il Brennero, non è la nostra un’eccessiva reattività politica personale, ma un senso istintivo comune a quella «mentalità trentina» che si ha tanto in spregio. Abbiamo tuttavia contenuto il nostro stupore, in una silenziosa e rispettosa attesa degli avvenimenti, Chi sa mai, abbiamo pensato, che anche dalla pressura elettorale la regione non tragga un reale vantaggio? Se il prefetto che, assorbito finora dalle gravi cure della legislazione pretoria, non ha potuto occuparsene, viene adesso evocato al proscenio per «una soluzione definitiva del problema danni di guerra», se l’intendente di Finanza, incalzato finora dalle circolari restrittive e ritardatarie del suo Ministero, sarà chiamato «ad una decisa azione, che porteremo innanzi con la più grande energia» (sono parole del manifesto), se il comm. Rosboch, il quale è, dalla marcia di Roma in qua, segretario particolare di quel ministro De Stefani che coll’aver disposto il pagamento in titoli, e rifiutato di considerare le cosidette requisizioni dell’esercito nemico come danni di guerra, credette di aver risolto il problema e chiusa definitivamente la pratica, verrà a parlare ai suoi futuri elettori «di uno dei più assillanti problemi del nostro paese, di cui urge la soluzione», se insomma tutti codesti illustri signori, che pure sono al potere da 16 mesi si radunano a Trento, il 2 marzo 1924, per discutere e deliberare faccia a faccia coi danneggiati, vorrà pur dire ch’essi avranno da annunciare loro qualche cosa di nuovo, di preciso, di definitivo. Cosa sarà, cosa non sarà? Ebbene, alcuni danneggiati, presenti al convegno, sono venuti, a lumi spenti, per esprimerci la loro delusione e, sulle loro informazioni, venne fatta la nostra cronaca, coronata da una critica lieve, che a noi, bersagliati quotidianamente dalla pesante artiglieria fascista invece di grandine, sembrerebbe pioggerella benefica. Al Brennero no, ché pare un acido sfogo di bile. Bile, perché? Per invidia, per gelosia. Perché noi non avremmo «mai saputo accogliere i desideri della zona nera attraverso una esposizione completa…». Oh, santi numi! I desideri dei danneggiati? Ma se dal ’18 in qua vennero esposti in centinai di riunioni, politiche e non politiche, parziali e regionali, in presenza di governatori, di ministri, di sottosegretari e deputati! Che cosa c’è di nuovo nella relazione Povinelli? Le requisizioni? Ma è la questione più vessata da tre anni in qua, se dovette occuparsene l’ufficio centrale delle Nuove Provincie, il Ministero delle Terre Liberate, la I.a e la XII.a commissione parlamentare, le commissioni consultive, locali e centrale, il Consorzio dei comuni nei suoi consigli e nei suoi congressi, i Consorzi dei danneggiati, una dozzina di deputazioni a Roma fino a che una decisione negativa del Ministero delle finanze attutì per forza queste insistenze! Il versamento degli anticipi al Consorzio dei comuni, stanziati con 81 milioni per il bilancio del 1923, e trattenuti ostinatamente a Roma, nonostante la buona volontà degli on. Rocco e Giuriati? Ma se la Presidenza del Consorzio dei comuni da parecchi mesi era assillata da questa somma cura e per essa moltiplicò viaggi, deputazioni, interventi! La valutazione dei danni ai terreni? Se dopo numerose polemiche e interventi, si ottenne che una commissione con periti locali affrontasse sistematicamente il problema! Non nuove, ma meno ripetute forse furono le proposte formulate dal prof. Suster e da altri circa provvedimenti fiscali transitori, cioè sospensione di ogni tassa sui redditi agrari fino alla ricostituzione delle colture e nessun pagamento dell’imposta arretrata sui fabbricati della zona devastata. In ogni caso, egregi signori, il radunare i danneggiati per una sistematica esposizione dei loro lagni non può essere cosa che ci faccia crepare dalla bile. Sapete invece che cosa potrebbe suscitare la nostra invidia. Non il sentire i lagni dei danneggiati, ma il sentire delle esaurienti e definitive risposte dei rappresentanti del governo e dei candidati! Ah, se il comm. Rosboch avesse potuto rispondere: a) il mio illustre collega di lista e ministro delle Finanze ha finalmente deciso di aderire al noto parere del ministero delle Terre Liberate e di pagare le cosiddette requisizioni, come danni di guerra; b) ovvero: invece dei titoli, si pagherà in contanti, evitando la perdita del 20 per cento; c) ovvero: daremo ordini perché vengano mutati i criteri nella commisurazione dei danni alle campagne; d) ovvero… Ma no, fermiamoci qui, ce n’è abbastanza per far crepare di bile tutti gli antifascisti del mondo. Invece il comm. Rosboch, in quanto alle requisizioni, si è trincerato dietro un parere giuridico dell’avvocatura erariale che sarebbe interessante vedere come sia formulato e il tenore del quesito che lo ha provocato; in quanto ai titoli, ha polemizzato col prof. Suster sull’ammontare della perdita; e per le campagne si è richiamato al principio di giustizia che guida il Governo. Per gli anticipi, sì per gli anticipi, il segretario del ministro delle Finanze ha ammesso che sono danari stanziati già da 8 mesi e che ora verrà immediatamente provveduto. Per il resto ha promesso di presentare, assieme ai colleghi, un progetto di legge nella Camera futura. Un progetto di legge? Il Governo fascista che ha fatto 1500 decreti-legge, che ha stanziato, anche recentemente, per decreto, in variazioni del bilancio preventivo, centinaia di milioni? Le proposte di legge sono strumenti del deprecato vecchio regime. I candidati del listone dovrebbero lasciare ai loro miserabili colleghi di minoranza tali espedienti dilatori! Dopo ciò, ai signori del Brennero, che hanno voluto proprio tirarci in polemica per i capelli, siamo qua a chiedere se questo risultato dell’adunanza possa onestamente venir proclamato: la soluzione definitiva del problema danni di guerra, e se, dopo questo tentativo e questo successo, sia lecito diffamare il quinquennale lavoro dei partiti e degli enti trentini, descrivendolo come infeconda demagogia. C’è in fondo a codeste manovre una immeritata svalutazione della nostra psicologia pubblica. Si crede che l’impostazione improvvisa di un problema economico, alla vigilia delle elezioni, produca un rivolgimento degli animi. Noi abbiamo più fede nella maturità politica della nostra gente; e quindi siamo completamente tranquilli. Non noi abbiamo intavolata la questione dei danni di guerra, né vi cerchiamo una leva elettorale. Ma ci siamo permessi altra volta di dare un consiglio simile anche ai fascisti: primo, perché essendo partito di governo, è più facile mietano critiche che allori, secondo perché la sciagura piombata sui paesi distrutti e la legge nazionale che garantisce loro la rifusione dei danni sono due cose troppo sacre, troppo al di sopra delle contingenze politiche, perché sia lecito occuparsene sub specie electionis. 