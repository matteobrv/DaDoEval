I bolscevichi dell’«Internazionale», naturalmente per il loro profondo rispetto alla religione del popolo trentino, si sono messi a disposizione dei protestanti che insidiano alla fede della nostra gente colle due trappole della Società S.M.A.R.C.O. in Via Bellenzani e dell’Istituto Cesare Battisti al Bolgher, e qualche protestante o affine ha fornito al giornale bolscevico un articolo di due colonne, pieno di citazioni bibliche e di argomenti teologici, intitolato il Santo Ufficio…. Questa alleanza è istruttiva e interessante, e mentre conferma quello che tutti già sanno, in quanto ai leninisti, cioè che per loro ogni mezzo è buono per pescare nel torbido, d’altra parte mette nella giusta luce i banditori del puro vangelo, venuti a Trento a spander denari a piene mani per… convertire le anime. Ai protestanti ha dato evidentemente sui nervi la recente circolare del Santo Ufficio, riferita anche dal Trentino, la quale metteva in guardia contro la propaganda della I.M.C.A., e simili associazioni. Si sono sentiti colpiti; e nessuno se ne meraviglierà, si tratta del loro banchiere. Il giornaletto del proselitismo metodista in Italia, l’Evangelista, si è affrettato a protestare, e l’Internazionale lo copia fedelmente: «Esiste ancora in Roma ed ogni volta che dà segni di vita è un colpo contro la libertà di pensiero e di coscienza. Quel Sant’Ufficio che ha dietro di sé una storia orrenda e fosca di malefici, di tortura, di roghi, oggi, cambiati i tempi, fa quello che può per continuare la sua tradizione… Nella scorsa settimana la Congregazione del Sant’Ufficio ha inviato una circolare ai vescovi di tutto il mondo, niente di meno… per additar loro, il pericolo che proviene alla fede cattolica dalle manovre di certe associazioni non cattoliche che si propongono per fine principale – dicono esse – di assicurare con sani metodi la cultura morale e intellettuale della gioventù, ed in tale cultura fanno consistere la religione. La circolare continua a confutare a modo suo la tesi di comodo che si è formulata per confutarla. Ed i vescovi devono, entro sei mesi, informare la Santa Sede dei provvedimenti presi. Ecco, sta benissimo, il sant’Uffizio fa il suo mestiere di inquisizione, di spegnitoio di intelletti e di coscienze». Preso così l’aire l’Internazionale continua per suo conto, o meglio per conto dei metodisti locali, prendendo la difesa della «fede cristiana» (stampata in maiuscoletto) delle due imprese anticattoliche piantate nella nostra città e argomentando sulla falsa riga dei libelli protestanti che distribuisce la S.M.A. R.C.O. con testi presi da S. Luca, dagli Atti degli apostoli, dalle epistole di S. Pietro, persino dall’Apocalisse. È più probabile che questa olla podrida abbia interessato assai mediocremente gli operai socialisti, i quali saranno rimasti alquanto sorpresi nel vedere che il loro giornale si è messo a fare il teologo. Forse avranno pensato che si tratti di un semplice errore di impaginazione, e che quell’articolo invece che in seconda pagina andava in quarta, tra le inserzioni a pagamento. Comunque fino a prova in contrario, constatiamo che i bolscevichi trentini fanno la reclame gratis a della gente che ha per unico scopo di turbare la pace religiosa del nostro paese e danneggiarne quanto è possibile, usando soprattutto della seduzione volgare del denaro, il cattolicismo. È noto che in Via Bellenzani si cerca con tutti i mezzi, sotto il manto dell’istruzione, della beneficenza, del divertimento, di attrarre gente, e specialmente giovani e poveri. Orbene in quei locali non soltanto si distribuiscono bibbie protestanti, ma anche dei libelli, spudoratamente offensivi e calunniosi della religione cattolica e del popolo italiano, che ha il torto di non essersi ancora convertito a Martin Lutero. Ne abbiamo sul tavolo parecchi: ecco un opuscolo del D.r Luigi Sala, La tomba del patriottismo, stampato a Roma dalla Casa editrice metodista, che insieme con una sassata contro l’internazionalismo (raccomandata alle considerazioni dell’Internazionale) mantiene, nella sua maggior parte, una sfuriata contro il clericalismo «il nemico implacabile del concetto di patria». Col nome di clericalismo l’autore designa la Chiesa e il Papato. Ecco un altro opuscolo di Alessandro Gavazzi, Italia a Papato, edito dalla medesima officina, tutto un attacco violento, settario, volgare contro i Pontefici Romani, (paragonati al serpe, al leone, al drago), una espettorazione scritta colla retorica bolsa e l’ignoranza storica dei manifesti massonici o dei proclami della «Giordano Bruno». Ma più vergognoso ancora è un libercolo di Vincenzo Melodia (un pastore protestante siciliano) intitolato Il Cristianesimo nel ventesimo secolo. È forse impossibile raccogliere in 200 pagine d’un’opera che vorrebbe essere religiosa tante ingiurie, tante calunnie, tante assurdità, che se dimostrano luminosamente l’odio insaziabile che i protestanti italiani nutrono contro il cattolicismo, provano altresì con non minore evidenza la bassezza della loro cultura e del loro animo. La peggiore letteratura polemica germanica, dove pure la lotta tra le due confessioni è secolare, si vergognerebbe di una simile porcheriola. Bisogna risalire ai tempi dei centuriatori di Magdeburgo per trovare qualche cosa di simile. Se si volessero riportare anche soltanto le più grosse castronerie che vi si affermano con solenne sussiego ci vorrebbe tutto il giornale. Prendiamone solo un paio delle molte. «Il cristianesimo vero in Italia è in generale, sconosciuto» (p. 18). «Il popolo nostro, discendente da popoli pagani, attualmente cristiano di nome, professa in sostanza una religione prettamente pagana» (p. 45), «gli Italiani adorano gli angeli, le immagini, la Madonna; la Chiesa Romana è in piena adolatria» (p. 27-28), «il nostro popolo causa le molte sacre frodi, consumate dal clero papista, o è bigotto, superstizioso, e quindi non religioso nel senso vero della parola, o è indifferente, incredulo o ateo» (p. 37), «a che può giovare il domma papistico della transustanziazione, secondo cui l’ostia consacrata diventa Cristo in persona, che il fedele mangia e digerisce da antropofago o da terfago?» (p. 38), «nel Romanesimo si vendono: il perdono, chiamato indulgenza, parziale o plenario, a seconda la somma pagata dal compratore, il battesimo, la cresima… nonché il permesso di commettere tutti i delitti immaginabili» (p. 81), «il delinquente, responsabile dei suoi reati di fronte alla giustizia umana, se paga L. 1.13 alla Chiesa, in coscienza sua non può né deve avere rimorsi» (p. 82), «ecco autorizzati, per sole L. 1.13, il furto e l’assassinio! Chi abbia commesso questi delitti, pagando L. 1.13 è perdonato, non pagando è condannato» (p. 82). E su questo tono è scritto tutto il libello. Questi e simili libri vengono dati in lettura a povere donne, a giovinetti, a operai, i quali ne succhiano il veleno e se non hanno una fede robusta o una istruzione religiosa o storica un po’ superiore all’ordinaria non sanno reagire, ma ne rimangono quasi senza accorgersi infetti. La conseguenza è naturalmente che essi finiscono non già col divenire seguaci del puro evangelo, ma anzi col beffarsi di ogni religione, perché l’italiano non ha mai voluto saperne delle nordiche astruserie del protestantesimo, ma come ha già osservato altra volta Gaetano Negri , o è cattolico o è ateo. E questo lo sanno certamente, quanto noi, i propagandisti protestanti in Italia, che coi danari dell’estero devono pagare quei quattro gatti che entrano nelle loro chiese. Ma fare un dispetto al Papato è per loro il supremo piacere. Il socialismo poi nella scristianizzazione delle masse trova una magnifica piattaforma alla sua attività, in un popolo saldamente cristiano il più energico avversario. L’alleanza tra i due compari è quindi cosa naturale e proficua. I compari l’hanno intuito. E terza, per compire l’onorata società, vi è la loggia massonica, che si fregia del nome di Cesare Battisti egualmente come l’Istituto… agricolo del pastore Ravazzini e che ha la sua sede nei medesimi locali in cui si trova la S.M.A.R.C.O. La fratellanza «cristiana» è perfetta, a gloria del grande architetto dell’universo. 