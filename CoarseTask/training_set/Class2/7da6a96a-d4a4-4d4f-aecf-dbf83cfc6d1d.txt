Quando leggiamo nella stampa francese che nell’Alsazia-Lorena ritornano in questi giorni i compratori di Magonza e Francoforte per l’acquisto dei soliti vini da taglio e che, in base al trattato, si riorganizza l’esportazione dei vini e di alcune manifatture verso la Germania, noi ci chiediamo con un senso di invidia e di stizza perché noi, italiani delle terre redente, non ci troviamo nella stessa situazione in confronto dei paesi della defunta Monarchia. E qui ci preoccupa naturalmente in prima linea la crisi stessa dei vini. Benché le cause della crisi siano molteplici e risiedano sovrattutto nelle condizioni del cambio, è tuttavia innegabile che la mancanza di una disposizione precisa nel trattato difficoltò la ripresa dei mercati. Perché nel patto di S. Germain non c’è stato assicurato un trattamento di favore? Il Governo non ignorava il nostro postulato; ricorderemo in proposito che un deputato trentino ebbe occasione di parlarne all’on. Sonnino già nella primavera del 1915, durante il periodo di neutralità e che lo stesso postulato riappare nei memoriali e nelle pubblicazioni degli emigrati trentini durante la guerra; che infine già da Berna il 2 novembre , prima dunque ancora dell’occupazione di Trento, i deputati appena usciti dall’Austria ne telegrafavano al Ministero degli esteri e pochi giorno dopo giunti a Roma ne parlavano all’on. Orlando e all’on. Sonnino, lasciando a quest’ultimo anche un memoriale; più tardi v’insistettero la consulta trentina, il consiglio d’agricoltura e ne trattò l’on. Tambosi a Parigi. Non v’ha dubbio tuttavia che se il paese avesse potuto imaginare che un postulato il quale sembrava così facile non avrebbe potuto ottenere soddisfacimento, si sarebbe riscosso dal suo torpore ed avrebbe ben fatta sentire diversamente la sua voce. Ma chi era pienamente informato, chi sapeva esattamente a qual punto stavano le trattative? E qui noi mettiamo il dito nella piaga. La mancata clausola sui vini non è che un esempio, e noi temiamo che nel trattato troveremo ben altre omissioni. Ciò deve ascriversi sovrattutto al fatto che nessun rappresentante del paese né politico, né tecnico, né commerciale, né agricoltore venne chiamato dal Governo a Parigi, a tempo debito e munito delle necessarie attribuzioni. Anzi, e questo è peggio, nel nostro paese né in Italia, con partecipazione della regione nostra, non sorse alcuna commissione a preparare e studiare le clausole finanziarie del trattato. In ogni più piccolo staterello sorto sulle rovine dell’Austria, si costituirono larghe e molteplici commissioni di deputati, industriali, commercianti, tecnici, finanzieri per preparare i trattati. I deputati redenti hanno potuto vedere quasi tutti i loro colleghi della Camera austriaca in quanto già non sedevano sui banchi dei rispettivi governi, partecipare o in commissioni preliminari in casa propria o in appositi comitati presso le loro delegazioni di Parigi ai lavori per la pace e hanno dovuto assistere a questo fenomeno con un senso d’umiliazione, perché viceversa il loro governo nazionale si ricordava della deputazione delle terre redente per consultarla solo incidentalmente. Non facciamo questione di persone; avremmo potuto ammettere che si fossero scelti almeno altri rappresentanti come periti in argomento. Ciò avvenne in parte per la Venezia Giulia, per noi, niente. Per iniziativa dei deputati il Comando supremo e con lui l’on. Orlando acconsentirono alla costituzione del cosiddetto comitato di tutela in Vienna, che nella mente dei promotori doveva diventare il rappresentante degl’italiani nella liquidazione a[ustro] u[ngarica] e, durante l’armistizio, servire d’organo di studio per la delegazione di Parigi. Ebbene, a fatica, appena dopo alcuni mesi preziosi si riuscì a convincere la delegazione che, invece di rivolgersi all’uno o all’altro per informazioni, procedendo a tastoni, poteva dirigersi al comitato, che aveva a sua disposizione la maggior parte d’impiegati italiani ch’erano prima nei ministeri austriaci. Ma la cosa più dolorosa è che, nonostante molte e ripetute insistenze tra delegazione e comitato non si è mai potuti arrivare ad una reciproca collaborazione sul terreno della difesa dei nostri interessi. Il caso dell’articolo 266 del trattato a cui s’è riferito recentemente il nostro collaboratore viennese, è sintomatico e, a ragion veduta, meriterà un maggior rilievo. E auguriamoci che nel testo del trattato che, quando Dio vorrà, potremo leggere, non si trovino altre simili sorprese. Frattanto però un senso di amarezza rimane nel nostro animo per la superficialità, l’assenza di ogni metodo e la mancanza di ogni criterio democratico che dominarono in questioni di così vitale interesse per la nostra regione. Il Trentino per questo trattamento soffre non solo nei suoi interessi, ma anche nella sua dignità. 