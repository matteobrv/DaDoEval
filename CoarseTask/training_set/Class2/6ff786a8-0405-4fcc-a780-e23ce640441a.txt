Dopo la battaglia elettorale abbiamo avuta ieri la nostra rassegna. Più di duecento fiduciari, convenuti a Trento da tutte le parti della regione fin dai più remoti paesi della valle del Cismone e della valle di Primiero, hanno ieri celebrato, commentato, discusso in un dibattito improntato alla più alta fede e alla più profonda serenità il risultato delle elezioni. Con tutta franchezza si rilevarono deficenze, si criticarono errori, si biasimarono traviamenti, ma con fede sicura e con un’unanime vigorosa manifestazione di volontà si riaffermarono i propositi del partito per una energica ripresa di azione su tutti i campi. Il partito popolare può essere orgoglioso di questa giornata. Essa ha dimostrato come sempre, che quando una vittoria è stata raggiunta dopo una lotta difficile e aspra, gli animi ne escono ritemprati per cimenti maggiori. Hanno presieduto alternandosi, il sen. Conci e Mons. Gentili, ha fatta la relazione il segretario regionale del partito on. Degasperi, hanno partecipato alla discussione i candidati e deputati presenti Grandi, Toffol, Ferrazza, Carbonari, Tamanini, Romani, gli on. Gentili e Conci, i delegati e propagandisti Martinello (Trento), D. Weber (Trento), D. Franchi (Cles), Rossi (Mezocorona), D.G. Delugan (Trento), Finotti (Mori), Madonna (Trento), Zamboni (Tione), Molignoni (Valle di Sole), D. Brunner (Martignano), D. Vaia (Albiano), D.r Pizzini (Roverè della Luna), Doff-Sotta (Primiero), D. Pederiva (Fassa), D.r Mattei (Trento), Demattè (Volano), Dal Ponte (Lomaso), Aurelio Tamanini (Rovereto), D.r Toffol (Primiero), Cristel (Fiemme), Mons. Delugan per i delegati di Arco, Zucchelli (Trento), Degara (Val di Ledro). Della discussione verrà pubblicato un protocollo a parte. I suggerimenti e le proposte fatte verranno raccolte in un sistematico ordine del giorno dalla direzione regionale. Riguardo alla valutazione dei risultati elettorali diremo brevemente che l’assemblea fu unanime nel rilevare che il risultato ottenuto per l’effetto dei mandati rappresenta il massimo che il partito avrebbe potuto raggiungere; per l’effetto dei voti ottenuti esso è rimasto di 5 mila voti al di sotto della cifra che si sarebbe dovuta toccare, mentre il partito socialista ha avuto 5 mila voti di più al di là della sua forza effettiva come organizzazione socialista. Le cause di questo relativo successo socialista vanno ricercate: 1) nelle conseguenze morali e materiali della guerra; 2) nella improvvisa e transitoria trasformazione del contadino in salariato, specie nella zona distrutta; 3) nella reazione contro l’attuale amministrazione pubblica; 4) nella deficente propaganda locale in parecchi comuni; 5) nella mancante diffusione della nostra stampa nel dopoguerra; 6) nell’indolenza morale di alcune nostre istituzioni economico-sociali; 7) nell’incompletezza della nostra organizzazione giovanile. Di queste, com’è chiaro, alcune cause d’indole generale sono state più forti degli uomini, alcune altre si possono togliere o attenuare a) col diffondere la stampa quotidiana e settimanale, dando a quest’ultima un carattere più combattivo b) col fondare, ovunque manchino, le sezioni del Partito c) col rinnovare lo spirito delle nostre associazioni economiche-sociali, escludendovi o tenendovi lontani tutti gli elementi infidi o ostili al nostro programma d) col dare grande sviluppo all’organizzazione sindacale degli operai e dei contadini e) col far sorgere dappertutto i circoli giovanili. Furono prese in considerazione le proposte di aumentare al centro le forze di propaganda e d’istituire nei distretti comitati distrettuali per l’organizzazione politica. L’on. Degasperi, in confronto di chi aveva espresso tale desiderio, osservò che la giovane deputazione trovandosi di fronte ad un compito nuovo e difficile, dovendo concentrare i suoi sforzi nella rappresentanza degl’interessi della regione e sovratutto nella risoluzione di gravi problemi della ricostruzione politico-amministrativa non potrebbe in un primo tempo dedicarsi in prima linea alla propaganda. Bisogna che i propagandisti e le forze locali lavorino da sé con slancio e spirito di sacrificio. Il relatore rivolse un ringraziamento personale a quanti prestarono la loro opera per la propaganda e per l’organizzazione e fra gli applausi dell’assemblea mandò un augurio a Vincenzo Molino, ancora degente all’ospedale. I candidati Ferrazza e Toffol che misero disinteressatamente la loro opera al servizio della causa, vennero fatti segno a ripetute ovazioni. Grandi applausi suscitò la lettura del seguente telegramma da Gardena: «Gruppo elettori popolari Ortisei inneggia vittoria popolari confida energica difesa nuovo spirito nazionale promette lavorare trionfo completo nostri ideali». Ieri sera alla Casa del Popolo si radunarono numerosissimi gli amici per festeggiare i nuovi deputati. Parlarono applauditissimi gli onor. Degasperi, Grandi, Romani, Tamanini, l’ing. Ferrazza, R. Doff-Sotta, Cadonna ed altri. Acclamatissimo fu il signor Dandrea, rappresentante di Ampezzo. L’on. Degasperi lo salutò come rappresentante di quella zona che la denominazione straniera aveva per tanti anni tenuta staccata da noi. Nella campagna elettorale il partito popolare continua anche questa volta quella sua funzione nazionale, che fu la sua gloria anche nel passato: avvicinare e ricongiungere alla nazione i fratelli dispersi. Questo primo riuscito tentativo ci ha rivelata tutta la grandezza dell’opera che ci resta ancora da fare. Noi non mancheremo alla nostra missione, anche se la grande stampa italiana, salutatrice superficiale e ingiusta dei nostri sforzi, ci accomuni coi socialisti nella condanna di mancante patriottismo. L’affratellamento del genio della nostra stirpe col genio del cristianesimo, affratellamento che predomina nella nostra storia, presiede anche oggi al nostro lavoro. Al saluto dalla Gardena fu risposto telegraficamente così: «Gruppo popolare Ortisei. Assemblea rispose a vostro saluto con acclamazioni a voi e Ladinia. Deputazione manterrà impegno difendere vostri interessi promuovere comuni ideali. – Degasperi, Grandi, Carbonari, Tamanini, Romani». 