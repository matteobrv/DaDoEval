Come diceva il nostro fonogramma di ieri, il Consiglio nazionale ha votati tre ordini del giorno; due di essi sono a conclusione della relazione fatta dal segretario politico del partito, e il loro tenore è il seguente: «Il Consiglio nazionale del Partito popolare italiano, riafferma che ragioni morali e programmatiche oggi più che mai impongono al Partito, nel supremo interesse del Paese, la più recisa opposizione contro l’attuale governo e il suo sistema politico e si affida agli organi centrali e locali del partito perché tale atteggiamento sia risolutamente mantenuto». «Il Consiglio nazionale, nella certezza di una non lontana restaurazione delle libertà civili, invita tutti gli aderenti al partito ad intensificare la propria attività nel campo politico ed amministrativo ed in quello sindacale, perché la ripresa delle libere e pacifiche competizioni trovi il partito pronto alla serena battaglia di difesa dei principi cristiani e democratici ai quali si ispira, e dai quali soprattutto può attendersi la fine dello spirito di violenza ed il ritorno della Patria sulle vie feconde del civile progresso in una rinnovata armonia delle classi e dei cittadini». Il terzo, approvato dopo una relazione dell’on. Uberti sull’organizzazione delle classi medie, dice: «Il Consiglio nazionale del Partito popolare italiano, udita la relazione dell’on. Uberti sulla rispondenza al programma cristiano-sociale di un’organizzazione dei ceti medi inspirata ad una maggiore valorizzazione di queste classi che associano in un tempo risparmi, impresa e lavoro; sull’importanza data all’organizzazione di queste classi medie dai partiti di ispirazione cristiana di altri paesi; nonché sulla situazione di fatto in Italia; approva gli sforzi di quei popolari che vanno promuovendo a fianco delle organizzazioni dei piccoli proprietari e affittuari agricoli, degli impiegati, organizzazioni di piccoli commercianti, industriali e professionisti; delibera, pur lasciando alle stesse piena autonomia, di appoggiarne lo sviluppo e l’opera, particolarmente in questo momento in cui le classi medie subiscono una sperequata pressione fiscale; ed invita i popolari a fiancheggiarle localmente e ove occorra a promuoverle». Il gruppo parlamentare poi ha votato quest’ordine del giorno: «L’assemblea del Gruppo parlamentare popolare, udita la relazione del segretario, la approva ed approva insieme l’azione svolta dai propri delegati nel Comitato delle opposizioni, confermando loro piena fiducia». 