A questa riunione di Segretari provinciali hanno voluto assistere con fraterno pensiero numerosi deputati, consiglieri nazionali e rappresentanti della stampa aderente, quasi a prova della solidarietà piena e fattiva che in questo momento di battaglia ci stringe tutti attorno alla bandiera del Partito popolare italiano. Permettete che a nome vostro li ringrazi e, facendomi interprete di quanti come organizzatori e propagandisti sentono più davvicino il polso del Partito nelle varie Provincie d’Italia confermi al Gruppo parlamentare, per l’atteggiamento preso, il nostro plauso incondizionato. Dopo il delitto di Roma Nel Paese, dopo il delitto di Roma, si ebbe la netta sensazione che il Gruppo, come avvenne, doveva mettersi in una stessa linea difensiva assieme alle altre minoranze; primo, perché apparve manifesto che l’on. Matteotti era caduto come vittima della tribuna parlamentare dalla quale aveva elevata fiera protesta contro l’enorme sopruso, compiuto a danno di tutte le minoranze, nelle elezioni; secondo, perché si comprese l’urgenza e il dovere di fare ogni sforzo per riguadagnare alla nostra vita civile le più elementari condizioni di libertà. Libertà cattolica, liberale o socialista? Ci chiese già allora, dopo il Congresso di Torino l’on. Mussolini, credendo di metterci in imbarazzo. Rispondemmo come rispondiamo oggi: vogliamo la libertà legale, la libertà com’è regolata dalle leggi e garantita dalla costituzione, quella libertà che oggidì è conculcata e soppressa dallo Stato-partito attraverso la compressione amministrativa e che è paralizzata dallo spirito totalitario di violenza e di sopraffazione e dalla minaccia sempre vigile e sempre attiva di una milizia di parte. I cattolici del Belgio e della Germania, da molti anni attivi nella vita politica dei loro paesi, dopo aver esaminata davvicino la nostra situazione ci hanno ammesso che la nostra lotta per la libertà ha ben più ampie e più profonde ragioni di quello che non avesse a suo tempo la campagna per la libertà dei cattolici belgi e la lotta del Centro contro la legislazione antisocialista di Bismarck. Tuttavia da qualcuno che sta ai margini del Partito o è incline a considerare con diffidenza ogni nostra mossa combattiva, si è voluta diffondere la preoccupazione che l’esserci noi collocati sulla stessa linea tattica parlamentare delle altre minoranze e quindi anche dei socialisti, ci possa portare alla compromissione delle nostre idee e all’alterazione del nostro programma. Nessuna compromissione programmatica Non c’è bisogno di affermare che questa preoccupazione non ha motivo di essere e che noi vigileremo perché nessun tesserato del Partito offra a chicchessia il pretesto di dubitarne, in buona fede. Noi riaffermiamo, oggi più che mai, il nostro attaccamento ai principii della democrazia cristiana e la fede nel suo finale trionfo. Anche oggi ripetiamo quello che diceva il nostro maestro D. Luigi Sturzo nel discorso all’Augusteo (2 maggio 1921). «Dal programma della democrazia cristiana traiamo i due saldi fondamenti dai quali mai può prescindere un qualsiasi movimento sociale, se non vuol cadere nel retorico vano e nel vacuo, un fondamento morale che ci pone in contrasto coi socialisti che lo negano per un materialismo fatale; e un fondamento economico, che contrasta con quello socialista, in quanto non sopprime ma rafforza i diritti personali dell’uomo al lavoro, al risparmio, alla proprietà; che solo limita e corregge in una legge morale e sociale di solidarietà, di armonia e di elevazione di classe». Diciamo anzi di più, che mai forse il nostro ideale di giustizia e di fraternità cristiana ci splende nell’animo così vivo e così puro, come nell’ora in cui l’ombra fosca di un delitto politico si addensa sopra tutto un ambiente di violenza e di intrigo, e che mai come ora, dopo tanto odio e tante delusioni, ci rinsalda il nostro proposito di riguadagnare a Cristo le masse popolari. Ma chi non vede che tale civile ripresa di battaglie ideali esige come premessa indispensabile la libertà, il ritorno cioè del pieno e libero esercizio del diritto comune per tutti i partiti? Alcuni dei nostri critici più malevoli e dei nostri avversari più accaniti si sono affrettati anche a denunziare alle anime timorose un presunto patto di governo concluso dalle opposizioni, ciò che porterebbe alla collaborazione popolare-socialista. Lo stesso proclama delle opposizioni il quale rileva che la presente situazione comporta per le minoranze parlamentari l’esclusione di qualsiasi successorio, si è affrettato a togliere attualità a questo allarme; tuttavia vi s’insiste da varie parti con finalità diverse tanto che l’on. Rigola , polemizzando nella Giustizia cogli estremisti di sinistra, trovò recentemente necessario di ribadire la dichiarazione che «le opposizioni sono riunite come un solo uomo a scopo puramente difensivo» e che «esse non hanno che lo scopo comune di rivendicare l’uguaglianza dei cittadini di fronte alle leggi, dopo di che ciascun Partito, ciascuna classe riprenderà la propria libertà d’azione». Non abbiamo bisogno di aggiungere che questa dichiarazione corrisponde a verità e che noi, dal nostro punto di vista, ci associamo. L’ipotetica collaborazione con i socialisti e la reale compromissione coi fascisti In linea di massima però e per debito di chiarezza, poiché s’è risollevata la questione anche in tesi generale, vorrei cogliere l’occasione per fissare i seguenti punti: 1. I popolari non accettano il criterio, riaffermato anche in quest’occasione dalla stampa clerico-fascista, dell’incompatibilità assoluta di una collaborazione parlamentare coi socialisti. Non v’è nessuna ragione per ritenere che ai popolari italiani manchi la capacità e la volontà di conservare quella purezza del proprio pensiero e quella autonomia della propria azione che dimostrarono di avere e mantenere i cattolici del Belgio, dell’Austria, della Germania, della Polonia, della Czeco-Slovacchia, quando per scopi ben circoscritti di azione parlamentare e di governo, cercarono e accettarono di partecipare a Gabinetti, nel quali in maggiore o minore misura erano rappresentati anche i socialisti. 2. I popolari credono che il tentativo fatto anche in questa occasione da fascisti e clerico-fascisti di accomunare in un solo giudizio negativo tutte le frazioni provenienti dal socialismo, dai più temperati ai più estremi, per sottoporle alla stessa condanna e allo stesso ostracismo dalla vita politica nazionale, sia un tentativo che non corrisponde all’interesse del Paese, ma che si ispira all’egoismo della frazione dominante, la quale trae la sua forza dalla reazione antisocialista e dalle preoccupazioni di classe de’ suoi finanziatori. I popolari credono invece che il concetto democratico dei più temperati e quello dittatoriale degli estremi, debba incontrare ben diversa valutazione e che il graduale processo di chiarificazione contro il socialismo quale è avvenuto nel dopo guerra in tutti i paesi di Europa, debba esser cercato e favorito anche in Italia, come un importante elemento di normalizzazione politico-sociale. Con qual diritto, del resto, si scandalizzerebbero di una cooperazione popolare in un Governo, nel quale fossero rappresentati anche i socialisti, quelli stessi i quali applaudirono a Giolitti quando in un documento ufficiale invocava chiaramente la collaborazione socialista e trovarono geniale la visione di Mussolini, quando nel ’21 proclamava alla Camera che si andrebbe verso una grande coalizione delle tre forze efficienti nel Paese, i socialisti, i popolari e i fascisti? Ma sopra tutto neghiamo ogni capacità morale di ammonitori e di accusatori a coloro che, venuti dalla nostra sponda, finirono col confondersi nell’attuale maggioranza, facendo atto non di collaborazione, ma di subordinazione e assicurando perfino, nei rapporti di vassallaggio, di riservarsi almeno la possibilità organica di distinguere le proprie responsabilità morali e politiche da quelle dei dominatori! No, il tentativo di capovolgere il problema morale che inquieta ora il Paese è vano ed è supremamente ridicolo. Il problema morale non è la futura, la possibile, l’eventuale collaborazione coi socialisti; il problema è l’attuale collaborazione di fatto coi fascisti. La politica fiancheggiatrice è fallita Nessuno oggidì potrà negare che la politica di collaborazione col fascismo al fini della normalizzazione, ha fatto oramai fallimento. A Torino nell’aprile del ’23 i popolari furono i primi nel presentirlo. Quel Congresso rappresentò tuttavia il supremo sforzo per assicurare una collaborazione che non fosse dedizione. A Torino si credeva ancora che esistesse una volontà energica e decisiva che volesse risolvere gradatamente il problema della Milizia, che accettasse una riforma elettorale di equità e che garantisse la libertà sindacale. Si presero però le necessarie precauzioni e si precisarono le premesse che si ritenevano indispensabili per la collaborazione. La prova ebbe risultato negativo. Dopo i popolari, fu la volta dei democratici sociali; ora tocca ai liberali. Oggi, a sedici mesi di distanza il Giornale d’Italia parla il linguaggio di Torino. Senonché questo linguaggio in bocca dei liberali è un anacronismo e confonde i termini. Oggi per i membri del blocco elettorale governativo il discorso si aggira non sul fallimento della collaborazione, ma sul fallito fiancheggiamento, sul fallimento cioè di quella politica di sommissione che sperava di placare i colpi della rivoluzione fascista coll’opporvi il materasso di una infinita rassegnazione. La politica dei fiancheggiatori è fallita sul terreno delle riforme sociali, è fallita nel campo dei valori morali, è fallita sopra tutto nei suoi scopi di normalizzazione costituzionale. Quando alla Camera abbiamo assistito al pietoso sforzo di un nostro collega, uscito dalle nostre file, per ricostruire coi detriti di una legislazione sociale frammentaria e talvolta contraddittoria una linea di politica sociale fascista in senso democratico, più che la tesi già di per sé tanto inane, ci ha fatto pena il disagio morale dell’antico commilitone, il quale non può non sentire che alcuni decreti di carattere paternalistico e alcune provvidenze sociali, parte buone, parte discutibili, non attenuano una politica operaia di compressione che dal decreto sulla vigilanza statale e dall’abuso dell’art. 3 per comandare i patti di lavoro, arriva fino ad imporre il monopolio sindacale ed organizzativo del partito al governo. E che dire della laude cantata da un altro ex-popolare in onore del governo e del partito, ristauratori dei valori morali? Il nimbo di puritanesimo che si voleva per forza avvolgere attorno a un sistema, è stato squarciato dal fulmine di un delitto: e alla luce di quel baleno videro anche i lontani quello che ai vicini non poteva sfuggire. Non v’è religione senza morale; né morale senza leggi; né leggi senza sanzioni. Quando la morale è offesa nel modo più atroce e la legge è calpestata per sistema, la religione può riguardare ancora il metodo di governo ma non il culto dello spirito. Il fallimento è più definitivo ancora sul terreno della normalizzazione costituzionale. Quell’illustre fiancheggiatore del fascismo che servavit animam suam fissando nella lettera al sindaco di Palermo le sue riserve liberali e democratiche, ora che si compie l’attentato contro la libertà di stampa, preannunziato del resto prima e durante la campagna elettorale, si arma dei suoi immortali principi e salpa… per l’America. Eppure non bisogna illudersi: il decreto anticostituzionale contro la stampa, lo assicura Farinacci, non è che l’inizio, ma è un inizio grave. Quando l’on. Gronchi nel suo coraggioso discorso parlamentare volle ricordare a questo proposito il nome di Chateaubriand, la maggioranza urlò che si trattava di cose vecchie e Mussolini interruppe dicendo che ogni secolo ha la sua storia. È vero, ma le ragioni della logica sono e valgono per tutti i tempi e non era male ricordare ai conservatori che ci accusavano per la nostra difesa della libertà di stampa di esagerazioni modernizzanti come già nei primi decenni del secolo XIX l’autore del «Genio del Cristianesimo» che fu anche ministro legittimista, scriveva una delle sue più belle pagine per dimostrare «che senza la libertà della stampa non vi può essere governo rappresentativo» e «che la stampa nelle mani della polizia rompe la bilancia costituzionale». Il sistema di governo Così tutti gli sforzi dei collaboratori e tutti gli adattamenti dei fiancheggiatori si infrangono nello scoglio inesorabile di questa realtà: che esiste una fazione, la quale si è impadronita a mano armata del potere e a mano armata lo difende; che esiste una volontà la quale si riserva di usare alternativamente le armi del partito per dominare lo Stato e le forze dello Stato, per conservare la dittatura del partito, che ricatta le persone per bene con la minaccia del peggio per lo Stato e allarga le basi del partito con le clientele delle pubbliche amministrazioni. Questo gioco di compensazione alternata importa che talvolta parli il Duce, talvolta il Presidente del Consiglio, con diverso e spesso contraddittorio linguaggio, ma sempre col fine di rinsaldare le conquiste del fascismo, tollerando le leggi costituzionali e il sistema parlamentare solo in quanto possano dare l’investitura formale al potere di fatto, ma non come elemento costitutivo e risolutivo. Ora se questo gioco importasse solo una menomazione del sistema parlamentare e una umiliazione dei partiti politici, e sia pure, anche una restrizione delle libertà, ci si potrebbe forse chiedere in nome della pacificazione, che attendessimo inerti la fine del suo ciclo, come è finito il ciclo di Bismarck che in qualche suo periodo si era fondato su leggi di eccezione, come è finito quello di Poincaré che si fondava sulla psicologia della guerra, come finì quello di Wilson che era basato sulle ideologie della democrazia umanitaria. Ma questo sistema non esaurisce il suo giuoco entro i circoli più elevati della classe dirigente, né tocca solo alcuni istituti che stanno all’apice della piramide nazionale, ma ne mina direttamente le basi. Quando ostenta ovunque nel Paese le insegne e gli effetti del privilegio armato, quando coltiva la violenza e arma lo spirito fazioso in ogni regione, in ogni provincia, in ogni comune, quando, anche al di fuori delle vecchie zone di conflitto col bolscevismo, attraverso la pressione amministrativa o lo squadrismo e la milizia porta per il primo il contagio della violenza, quando non per degenerazione ma per filiazione diretta il sistema del centro crea il rassismo, come il rassismo di provincia alimenta il sistema centrale, allora bisogna ammettere che il problema non è semplicemente politico parlamentare, ma è sopra tutto morale e sociale. Problema morale e sociale Ed ecco quindi che già per questa sua prima qualità noi non possiamo rimanere agnostici ed inerti e la nostra coscienza morale ci impone di prendere il nostro posto di combattimento. Ma per i più avrà valore sovratutto l’aspetto sociale del problema. Si parla di una ripresa sovversiva. Il termine non è esatto e la affermazione è esagerata. Si può parlare di ripresa per le zone in cui il fascismo nacque come contrapposto al sovversivismo, ma bisogna parlare di reazione per quelle regioni, e sono le più numerose, nelle quali il fascismo prese l’iniziativa. Ora se con questa ripresa si intende l’inizio di una reazione armata, ciò non corrisponde alla realtà. Se però con questa parola si volesse indicare un acuirsi ed un allargarsi della rivolta morale contro il fascismo, la ripresa esiste e può innegabilmente diventare minacciosa per l’avvenire. Voi che siete al contatto col popolo mi siete buoni testimoni: la radicalizzazione delle masse procede, sotto la compressione fascista, in modo impressionante. Ebbene, se è così, bisogna pur preoccuparsi che perdurando tali condizioni, il Paese non venga una volta a trovarsi dinanzi all’atroce dilemma: o sopportare una fazione armata di estrema destra o andare incontro ad una reazione armata di estrema sinistra. Un dilemma a cui bisogna sfuggire Fu questa una alternativa per parecchi paesi, dopo la guerra. In qualcuno venne superata solo attraverso bagliori di guerra civile, in altri lo spargimento di sangue si evitò, ma in tutti il salvamento venne dalla riscossa della parte sana dei ceti medi e delle classi operaie. In Italia siamo ancora in tempo, perché la riscossa possa avvenire con forze morali e basandosi su forze morali. Bisogna intanto che sorga e prenda vigore una salda risoluta volontà centrista, la quale si proponga di sfuggire alla tenaglia dei due estremismi. Fino a ieri il collaborazionismo o il fiancheggiamento tentarono di agire come cuscinetto su di un braccio della tenaglia. Era il tentativo di agire dall’interno del fascismo e della compagine ministeriale. Ora bisogna che si attui il proposito di agire dal di fuori assumendo una posizione di autonomia e di iniziativa: ecco l’ora ed il contributo dei fiancheggiatori. Perché è ingaggiata la battaglia In verità perché si combatte oggi? Forse pro o contro il socialismo, pro o contro il popolarismo, in favore o contro lo stesso fascismo? No, la battaglia è ingaggiata oggidì pro o contro un sistema di governo. Questo sistema dello Stato-partito che poggia sul pilastro delle forze armate della fazione senza poter fare a meno della stampella costistuzionale, non potrebbe continuare né sussistere se i normalizzatori, dentro la compagine ministeriale, dentro e fuori lo stesso fascismo, si rifiutassero di mascherare con un’investitura costituzionale e parlamentare uno stato di fatto anticostituzionale. Perciò l’opposizione, al di sopra della questione personale, ha posto nettamente il problema del disarmo; perciò è suonata per tutti l’ora degli atteggiamenti risolutivi e di svincolarsi da una corresponsabilità che non riguarda le finalità più o meno idealistiche del fascismo, ma un sistema bifronte di governo, destinato a condurci per vie fatali. Il successo di questa pressione esterna sul fascismo potrebbe dirsi vicino, quando il fascismo estremista dovesse farsi la convinzione che il persistere nel sistema del partito armato lo porterebbe all’isolamento e all’impossibilità di mascherare più oltre tale sistema con la veste costituzionale parlamentare; ecco la grave responsabilità di quanti si dicono normalizzatori entro la maggioranza governativa e di tutti coloro che alla Camera o nel Paese, aderiscono al fascismo non come a sistema di governo, ma come ad una corrente di idee e di propositi, originata dalla valorizzazione della vittoria nazionale. Ed ecco il dilemma che si presenta: o il fascismo piega verso la normalizzazione (e ciò può avvenire solo col disarmo) e allora il presente sistema di governo è abbattuto, e gli succederà probabilmente un sistema parlamentare nel quale la presente maggioranza potrà far valere un suo programma, o prevale l’estremismo, e allora crollando, per il sostegno manco dei puntellatori, la sovrastruttura parlamentare e costituzionale, il sistema dittatoriale di partito, fondato sulle baionette della milizia, si rivelerà nella sua nuda brutalità, e urterà contro tutto il senso civile dei Paese. In entrambi i casi è alle forze morali del popolo italiano che viene fatto appello: e noi abbiamo fede in queste forze e in questo popolo. La vittoria sarà delle forze morali Un lungo periodo di rassegnazione e di infatuazione, poteva indurci a dubitare dell’efficienza di queste forze morali, ma chi, dopo il delitto Matteotti, potrà negar loro una funzione risolutiva? La situazione politica è rimasta esteriormente la stessa: pletorica la maggioranza governativa, agguerrita la milizia, intatti, anzi completati i registri dei fasci; e tuttavia, se non capovolta, essa è radicalmente cambiata. Chi ha compiuto il miracolo, se non la coscienza morale del popolo italiano, il cui fremito venendo su dalla folla anonima degli umili ha riscosse da tanti calcoli di opportunità o di viltà e da tanta atonia di presunta saggezza le così dette classi dirigenti? In verità non bisogna preoccuparsi eccessivamente se in un momento grave non è subito visibile il così detto «sbocco parlamentare» o se non spunti ancora sulle acque in procella il taumaturgo che imponga loro la calma. Nelle grandi crisi storiche fu sempre così e quando gli antichi sentono l’intervento del fato o i cristiani, proprio nell’ora più incerta, vedono comparire la destra dell’Altissimo, confessano nel contempo i limiti angusti del calcolo umano. «Fata viam invenient!». E intanto quello che dobbiamo cercare noi è di mantenere vigile ed attivo il senso morale del popolo italiano, completando la preparazione spirituale del Paese contro il perdurare dell’illegalismo, della violenza, della dittatura e di tutti i mali che sogliono accompagnarla. A tale preparazione noi popolari intendiamo recare il contributo della nostra coscienza cristiana la quale ci impone sentimenti di solidarietà, di disciplina, di amore alla Patria, ma ci dà anche il senso vivo della dignità e dei diritti naturali della persona umana dal quale senso – e non dai dogmi della Rivoluzione – deriva il nostro amore per la libertà: e per questa libertà, nelle grandi ore della storia civile, bisogna saper combattere e vincere. A tale preparazione noi ancora rechiamo il contributo del nostro programma che già nel ’19 proclamava, in nome della libertà, la lotta contro lo Stato accentratore e panteista, contro le dittature economiche e contro il monopolio sindacale; e a tale riscossa noi mettiamo sovratutto a disposizione l’altissima riserva morale dei nostri principii, ai quali non invano il nostro Paese farà ricorso in un momento in cui ad un problema politico s’impone per giudizio di popolo un’insuperabile pregiudiziale morale. La marcia è ormai segnata, e bisogna andare fino in fondo. Il Partito asseconderà con tutte le sue energie lo sforzo che il Gruppo parlamentare persegue, assieme alle altre opposizioni. Voglia Iddio che esso valga a ridonare agli italiani la pace civile e la libertà nella legge e nella giustizia sociale. 