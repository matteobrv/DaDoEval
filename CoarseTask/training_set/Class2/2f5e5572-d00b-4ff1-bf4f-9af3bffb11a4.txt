Cari colleghi, rompo il mio silenzio feriale per domandarvi di pubblicare una mia proposta. Intrapresi ieri una visita alla montagna di Bocche (2745 m.) , a sinistra della strada nazionale che mena al Passo di Rolle. È un monte antipatico, di color grigio-oscuro che pur al di sopra della foresta, mantiene un declivio tardo e monotono terminando, più che in una cima, in una vastissima giogaia sassosa. Nessun turista nell’epoca prebellica era tentato da questa massa faticosa e nera, senza ardimenti di rocce a picco e senza bianchezza di nevai. Ma di qui innanzi è da credere che molti affronteranno la fatica della lunga ascensione, perché la guerra ha condotto lassù per quasi due anni migliaia e migliaia d’uomini, venuti dalla Galizia e dalla Baviera, e, dall’altro lato, dal golfo di Napoli; e tutti questi uomini con una fatica tenace e sanguinosa hanno scavato caverne, accatastati i massi, noti prima solo al vento ed alla bufera, minate le rocce e costruiti sul versante nord-est, verso S. Pellegrino, ove la montagna precipita a picco, dei nidi d’aquila, per lanciarsi poi addosso da tutti i pertugi e da tutte le bocche delle enormi masse di ferro, modellato in pallottole o in granate o in shrapnells o in mine [prodotte] a Wiener Neustadt, a Pilsen, a Essen, a Brescia o a Torino o a Terni. Certo, quando gli uomini stavano quassù, anche la bellezza, congiunta all’eroismo e all’amore della patria, era loro compagna e diffondeva attorno a queste rupi contrastate come un’aureola di gloria; ma quando questa landa venne abbandonata dagli uomini vivi, non rimasero qui che impronte di morte; l’orrore, il solo orrore della guerra, non attenuato dalla virtù degli animi. Salendo dalla tetra valle di Giuribrutto vi fermate un istante ammirati «a pie’ della stagliata rocca», perché lo spettacolo che vi si presenta è opera meravigliosa dell’audacia umana che, valendosi d’ogni sporgenza, approfittando d’ogni piega vi ha addossato tutta una costruzione ciclopica di scale, di corridoi, di gallerie, di abituri, da albergarvi due reggimenti. Ma quando salite quelle scalee o entrate in quelle tane, tutto il ciarpame in cui inciampate, i proiettili e le mine inesplose che v’insidiano ad ogni pie’ sospinto, le masserizie e gli utensili abbandonati vi danno subito l’immagine triste e funerea della rovina e della distruzione. Riusciti fuori poi attraverso i tunnels della trincea sulla cresta della montagna, eccovi su di una piaggia maligna, seminata di pietre ferrigne e di migliaia di schegge di granata o di pallottole di shrapnellss. Ferro e porfido, piombo e ghiaia nerastra dappertutto, sotto i raggi di un sole cocente. Nessuna vegetazione in questo regno della morte, se si eccettuano delle chiazze di margheritine bianche di alta montagna, sbocciate in qualche cratere, ove fino a pochi giorni fa s’era adagiata la neve. E si sale ancora continuamente verso la cima più alta della cresta, ove si mantennero sempre germanici o austriaci. Ad un tratto la scena lugubre diventa macabra. Siamo agli avamposti italiani. Nell’ultima trincea giacciono ancora a brandelli alcuni cadaveri. Uno scheletro, a pochi passi, vi sembra ancora un alpino disteso boccone col fucile in atto di sparare. Ma appressandovi v’accorgete che nell’elmetto non sta che un teschio bianco colla mascella fracassata e due occhiaie terrificanti. Un avambraccio, staccato, serra ancora il fucile che è contorto violentemente. D’intorno le schegge di una granata che ha colpito in pieno; presso lo scheletro un mucchio di cartucce vuote. Poco lungi altre ossa divenute bianchissime e luccicanti sotto i raggi del sole, poi altri brandelli, poi cenci impigliati nel reticolato, che contengono ancora le membra scheletrite di chi li portava. Eravamo a pochi passi dalle trincee austriache e l’inesorabile nemico non lasciava tregua per la sepoltura. Ben più grande ancora è il numero dei cadaveri che da questo punto della trincea sporgendosi sull’abisso sul quale s’apre la parete settentrionale, si scorgono distesi lungo la china. Sono ancora per la maggior parte nelle loro vesti e nella loro armatura e pare che questi scheletri muovano ancora all’assalto. Mi dicono che la morte li arrestò su quell’erta il 7 novembre 1916, quando la brigata Tevere tentò di prendere alle spalle gli austriaci che tenevano la cima di Bocche. Cadde poi allora la neve che li ricoperse pietosa del suo lenzuolo. Più tardi le mitragliatrici austriache negarono loro la pace, finché sopraggiunse la ritirata. Ora non dubito che i reparti di ricupero provvederanno alla sepoltura. Ma saliamo ancora, penetrando adesso nel sistema difensivo austriaco. Non era via da vestito di cappa Ché noi a pena… Potevam su montar di chiappa in chiappa . Ma le trincee hanno qui un aspetto meno lugubre e ne è chiara la ragione, essendo esse rimaste sempre in mano di chi le costruì, il quale ebbe tempo poi anche di far uno sgombero regolare e tranquillo. Arriviamo così finalmente sulla cima, donde l’occhio domina tutta la fronte dalla Marmolata al Caoriol . Non è il momento di fissare sulla carta le impressioni che vengono via o salgono su fino a voi da tutte queste montagne che mostrano dappertutto ancora i solchi profondi che la guerra ha scavato fin dentro la loro ossatura, le lacerazioni della loro veste di verzura, gli schianti delle loro foreste. L’alpinista, a cui tutti questi gran massi di dolomia o di porfido erano divenuti famigliari, quasi amici, cui ogni estate si veniva a render visita per parlare con loro il puro linguaggio della natura e riposare nel silenzio la mente stanca dei dibattiti umani, sente ora con amarezza che l’incanto è rotto: l’occhio e il pensiero non riposano più, e da tutte le trincee insanguinate (ove termini tu, in Europa, o solco che ti divincoli come un serpe sotto i miei sguardi e tagli le Alpi e attraversi le Argonne?) vengono su e pare s’addensino attorno a lui delle nebbie che oscurano e pesano e nelle quali tratto tratto pare baleni una luce vermiglia. Durante la guerra qualcuno profetizzava che, venuta la pace, per naturale reazione saremo caduti nel sentimentale e come Rousseau , come Chateaubriand saremo andati erborizzando. Ma ov’è oggi la natura virgiliana in cui rifugiarsi? La natura? Io penso alla tragedia di migliaia d’uomini su queste montagne e sento quasi odio contro codesta superbia sprezzante dei nostri destini, contro codesta matrigna fredda e muta che beve impassibilmente colle radici dei suoi boschi i succhi dei nostri morti. E qui, a più di 2700 metri, sento la voce rauca che vien su dalla valle di Giuribrutto e ripete l’eco sepolcrale del Col Bricon : Je roule avec dédain, sans voir et sans entendre, A côté des fourmis les popoluations; Je ne distingue pas leur terrier de leur cendre, J’ignore en les portant les noms des nations, On me dit une mère, et je suis une tombe Mon hiver prend vos morts comme son hécatombe, Mon printemps ne sent pas vos adorations . Ma scusate lo sfogo, e discendiamo per altra via: trincee, reticolati ed ordigni di morte. La cresta va come diroccando in un semianfiteatro che mi ricorda il «luogo è in inferno, detto Malebolge, tutto di pietra di color ferrigno» e là finalmente, dopo aver costeggiato un laghetto silenzioso e cupo, tra i primi segni della vegetazione troviamo uno dei tanti cimiteri di alta montagna. Il recinto – quattro sassi, le croci in buona parte abbattute dal vento e dalla tormenta, i nomi dei defunti quasi cancellati dalle piogge e, quel ch’è più orribile, poiché i sepolti erano coperti da poca terra – non vive zolla amica su queste pietre – le volpi e i tassi hanno frugato entro il terreno e nella notte profonda e scura hanno assolto il fiero pasto, come le iene. No, no, basta, esclamai, gettandomi entro il magro bosco di cirmi che incomincia proprio qui a pochi passi, basta con questi spettacoli macabri, e il mio animo mentre discendevo a salti, quasi fuggendo, in cerca dell’abitato, si avvelenava per l’impeto dell’imprecazione. Imprecare contro chi? E a mano a mano che il bosco s’infittiva e il silenzio era rotto dai sonori colpi di scure dei boscaioli e sulle larghe oasi d’erba i falciatori facevano stridere, aguzzandole, le falci, a questo spettacolo di vita rinnovata e di fidente lavoro, i bollenti spiriti s’acquietavano in un profondo desiderio di pace. Fu a questo punto che mi venne l’idea (e chi sa a quanti è venuta!) di proporre l’erezione di un ossario per tutte queste povere membra sparse lassù. In alto non c’è pace, non c’è riposo, non c’è sepolcro. Raccogliamo queste ossa in una gran fossa comune quaggiù nella valle di Paneveggio, in vista della strada. Basta una costruzione semplicissima, ma solida come sanno fare i nostri montanari, sormontata da una croce. Sottopongo la mia proposta alla Comunità generale ed al zelante commissario della valle col. Faracovi. Colla collaborazione di queste due autorità e ben s’intende col più ampio appoggio del militare sarà facile attuarla . Sorga questo semplice monumento come simbolo di pietà e di gratitudine verso i morti della guerra di liberazione e come prova della nostra fede che queste ossa un dì verranno richiamate dal loro Creatore ad una nuova vita. E se, come è avvenuto di altri ossari, si vorranno collocare, accanto ai nostri, anche i morti dell’altra sponda, meglio ancora. Oltre la tomba non vive ira nemica, e questa gran croce sulla strada di Rolle dovrà ricordare ai viandanti che queste sono le ultime vittime d’un mondo che finisce. Una nuova vita, un mondo diverso deve sorgere sulle rovine, e sarà il mondo della fratellanza dei popoli e della liberta delle nazioni. Fiemme, 17 agosto Ae. D. 