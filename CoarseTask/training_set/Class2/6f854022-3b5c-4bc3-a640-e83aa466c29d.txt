Roma, 15. La crisi socialista è più che mai nella sua fase acuta. Il primo movimento svoltosi dopo il voto del Consiglio nazionale, è servito a delineare nettamente le posizioni, nel senso che da una parte e dall’altra, esse restano inalterate. Ciò significa, nella situazione attuale del Partito socialista, scissione irrimediabile in tutti i rami dell’organizzazione rossa. Divisa sostanzialmente la Direzione del partito, diviso il Consiglio nazionale, diviso il Gruppo parlamentare, divisi i dirigenti della Confederazione generale del Lavoro, da coloro che tengono ancora oggi le redini del socialismo nostrano; è evidente che mai il travaglio rosso è stato così grave e così minaccioso come oggi, per quella unità che è stata mantenuta in questi ultimi anni con prodigi di equilibrismo tra i fulmini dell’intransigenza da una parte e la fretta dei collaborazionisti dall’altra. Il dissenso dei collaborazionisti I collaborazionisti di fronte alla deliberazione del Consiglio nazionale del partito, non solo non intendevano fare atto di disciplina, ma erano disposti a rompere nel più breve tempo possibile gli indugi, per passare dalla teoria alla pratica, dalla collaborazione intenzionale – quella dell’ordine del giorno – alla collaborazione effettiva, quella che va al Governo e vota la fiducia al Governo. Ora si può affermare che gli indugi sono stati rotti da tutte le parti e da tutte le parti si è sentita la necessità di uscire dall’equivoco definitivamente. Dagli organi dirigenti del Partito socialista infatti, accogliendovi la richiesta partita dalle varie frazioni, è stata decisa la convocazione del Congresso socialista. Nella riunione di ieri mattina, il Consiglio nazionale del partito ha approvato un ordine del giorno, col quale, vista la gravità della situazione politica italiana e di quella interna del partito, specialmente nei rapporti con la Confederazione generale del Lavoro, delibera: 1) di dare mandato alla Direzione del partito di convocare al più presto possibile un Congresso nazionale straordinario con rappresentanze provinciali; 2) di fare rispettare il deliberato preso sull’indirizzo del partito e denunziare al Congresso nazionale tutti coloro che lo violassero. Bilancio e previsioni Ieri poi la Direzione del Partito socialista ha continuato i propri lavori per esaminare la situazione che si è creata nel movimento sindacale e in quello politico, in seguito alla esplicita votazione dell’ordine del giorno confederale e alla discussione che ha proceduto in seno al Consiglio direttivo. È stato deciso di convocare il Congresso nazionale in agosto a Roma, restringendolo ai rappresentanti per provincia. In sostanza, invece che dalle sezioni, i rappresentanti al Congresso saranno nominati dai congressini provinciali che saranno appositamente riuniti. Ieri sera stessa intanto si è costituita la frazione massimalista cui partecipano Serrati, Fiorito , Vella e altri. Il Congresso socialista si presenterà così distinto in quattro frazioni: gli intransigenti che seguono Maffi , i massimalisti cha fanno capo a Serrati, i destri e i centristi. L’impressione a Montecitorio Appena a Montecitorio si è sparsa la notizia della convocazione del Congresso, la mossa è stata interpretata come una manovra della Direzione intesa a paralizzare un eventuale voto del Gruppo parlamentare riaffermante l’ordine del giorno Zirardini. L’altra sera destri e centristi nella loro riunione si trovarono concordi nella necessità di riaffermare l’atteggiamento da essi assunto con l’approvazione dell’ordine del giorno Zirardini. Il direttorio del Gruppo parlamentare, il quale è formato di intransigenti, ha deciso intanto in una riunione tenuta ieri, di invitare i deputati centristi e destri ad attendere i risultati del prossimo congresso. Ed è stato questo l’oggetto della riunione del gruppo che ha avuto luogo ieri sera. La riunione del gruppo parlamentare socialista è terminata ad 1 ora. La discussione è stata vivace. L’on. Cazzamalli ha fatta la relazione dei deliberati del Consiglio nazionale ed ha soggiunto che, essendo stato indetto il congresso, era bene attendere per qualsiasi deliberazione. L’on. Musatti ha invece presentato e sostenuto il seguente ordine del giorno: «Il gruppo parlamentare socialista, pienamente conscio delle ragioni che lo hanno indotto per la difesa della libertà del proletariato a votare l’ordine del giorno Zirardini pur di fronte alle diverse opinioni della maggioranza del consiglio nazionale del partito, riconferma l’indirizzo già approvato dichiarando di assumere verso il congresso nazionale la responsabilità dell’atteggiamento che la eccezionale circostanza richiede». Contro questo ordine del giorno hanno parlato Pagella , Maffi e Vella. L’on. Turati per dichiarazione di voto ha detto che avrebbe votato l’ordine del giorno Musatti per quanto crede che l’esperimento si presenti con relativa facilità e non per colpa dei destri. A questo punto l’on. Baratono anche a nome degli altri deputati ha presentato il seguente ordine del giorno: L’o.d.g. del gruppo parlamentare «Il Gruppo considerando la posizione in cui viene a trovarsi dopo le deliberazioni del Consiglio nazionale che lo lasciano ormai autonomo e responsabile soltanto di fronte al prossimo Congresso, delibera di darsi una disciplina interna e di subordinare le proprie deliberazioni di gruppo e la sua condotta alla Camera ed eleggere un direttorio conforme a questi fini». Questo ordine del giorno ha avuto 40 voti a favore, 10 contrari, due astenuti. Hanno votato contro i massimalisti ultraintransigenti. Messo in votazione poi l’ordine del giorno Musatti, ha avuto 33 voti a favore, 14 contro e 3 astenuti. Hanno votato contro Vella, Cavina, Volpi, Mastroppi, Assennato, Baratono, Cazzamalli, Romita, Cagnoli, Pagella, Maffi , Ribaldi e Marchiori. L’on. Vella a nome dei suoi colleghi dichiara di rimanere nel gruppo stesso, finché questo non si porrà con i fatti contro i deliberati del Consiglio nazionale. Solo in quel momento i deputati che accettano la disciplina del Congresso, si staccheranno e terranno una conseguente azione in Parlamento contraria nettamente alla politica collaborazionista. La votazione dell’ordine del giorno Musatti continua per «referendum», ma gli ulteriori voti non spostano le proporzioni. Prima di terminare la riunione, il Gruppo ha nominato una Commissione, composta di D’Aragona, Musatti e Turati, per presentare una lista di candidati al nuovo direttorio che sarà eletto venerdì. Il Consiglio nazionale della Confederazione del lavoro Intanto il voto anticollaborazionista del Consiglio nazionale socialista acuisce il dissidio tra il partito e il gruppo parlamentare e la Confederazione generale del lavoro. Il consiglio nazionale della Confederazione generale del lavoro si riunirà il 3, 4, 5 luglio a Genova per trattare: 1) Nomina della presidenza; 2) Verifica dei poteri; 3) Relazione morale e finanziaria; 4) Azione da svolgere per la difesa del movimento sindacale; 5) Nuovo ordinamento della Confederazione generale del lavoro (rapporti tra resistenza e cooperazione). Al Consiglio nazionale parteciperanno i rappresentanti delle organizzazioni nazionali di categoria e dei raggruppamenti locali i quali dovranno essere eletti da apposite assemblee. Le Camere del Lavoro e le federazioni di mestiere convocheranno i consigli generali e chiameranno i delegati delle leghe e delle sezioni a discutere e decidere in merito alle questioni poste all’ordine del giorno. Tra esse la più importante è quella che riguarda l’azione da svolgere per la difesa del movimento sindacale; elegante eufemismo per fare scaturire fuori il problema dei rapporti tra organizzazione economica e organizzazione politica, tra la confederazione che indica una direttiva transigente al gruppo parlamentare e il partito che, geloso della prerogativa di dirigere i propri organi, primo fra tutti il gruppo parlamentare, si è fissato sulle scarse tavole intransigenti e non intende muoversi da esse. Decideranno su questa questione non solo i proletari e i socialisti, ma anche i comunisti i quali assommano a oltre un quarto degli organizzati. Questi chiederanno lo scioglimento del patto di alleanza e i capi della confederazione rifaranno la storia delle trattative avutesi in questi ultimi tempi con la direzione del partito per indurla a muoversi sulla via dell’azione diretta o indiretta del proletariato. 