La dottrina fascista contro le autonomie – Ci sono degli equivoci? – Decentramento amministrativo e autarchia regolamentare – Autonomia e controllo parlamentare – La mancanza di un progetto concreto – Trentini e Bolzanini – Provincia unica – Urgenza delle elezioni provinciali amministrative – La Giunta provvisoria e il mondo dei popolari. Nel telegramma spedito al presidente del Consiglio dagli on. Giunta e De Stefani e dal capitano Starace si legge anche il seguente periodo: «Chiediamo inoltre pronta risoluzione questioni riguardanti sistemazione legislativa e soppressione autonomie provinciali e comunali non più giustificabili» . Secondo il «Popolo» poi gli stessi signori e il signor Barbesino avrebbero fatto a Bolzano delle dichiarazioni delle quali vanno rilevati in questo contesto quest’incisi: «Ma occorre anche avvertire che la situazione locale di Bolzano si inquadra oggi in un’azione più complessa e più vasta che il Partito nazionale fascista, dopo ben ponderato e maturo esame, ha deciso di affrontare. Intendiamo parlare del definitivo assetto così dell’Alto Adige, come della Venezia Tridentina e per tutti i problemi che interessano la regione». … «Occorre che le nuove provincie abbiano finalmente una organica sistemazione ed un inquadramento nazionale nell’Italia rinnovata. Deve cessare questo autonomismo che crea uno Stato nello Stato al di fuori del controllo del parlamento e in un certo senso dell’opinione pubblica del paese. All’eliminazione degli on. Credaro e Salata va connesso lo scioglimento dell’attuale giunta provinciale e la regolazione di tutti gli organismi locali. Le autonomie devono cessare di esistere. E se erano una necessità, e potevano essere una conquista di fronte all’Austria, Stato plurinazionale, non lo sono oggi e non lo possono essere di fronte all’Italia. Ma a questo punto è bene avvertire che i fascisti non permetteranno mai che il loro movimento venga sfruttato da chicchessia. I popolari e l’on. Degasperi, che nella ultima crisi manovrarono per la conquista dell’Ufficio delle N.P., sono pertanto avvertiti. La nostra azione quindi si estende e comprende tutta la regione. Essa non finirà che quando sarà risolto il problema della sistemazione italiana, rapida e definitiva, della V.T.». Ora queste dichiarazioni esigono una parola franca e precisa da parte nostra, primo perché riguardano l’assetto di questa nostra terra, alla quale ci lega un passato di travaglio o di speranze; secondo perché, almeno in parte, veniamo chiamati direttamente in causa. Premettiamo anzitutto che i trentini tutti fra loro vedono con piacere l’interessamento del partito fascista per i nostri problemi regionali. Ci lagniamo sempre, e a ragione, di essere trascurati, o non compresi, e deploriamo l’inerzia dei governi e la noncuranza dell’opinione pubblica, quando si tratta delle Nuove Provincie; e lo sforzo dei trentini è stato sempre diretto in questi primi anni dopo l’annessione a risvegliare entro le varie correnti politiche l’interessamento per i nostri problemi; primi fra tutti i popolari nei congressi e nel gruppo parlamentare, poi i nazionalisti e liberali. Tutti questi gruppi ebbero la tendenza di far assurgere il problema locale a problema nazionale, di dare alla Venezia Tridentina «un inquadramento nell’Italia rinnovata» e di ottenere che la sistemazione definitiva venisse rapidamente attuata. Basti richiamarsi in proposito al nostro articolo riassuntivo scritto alcune settimane fa . Il contrasto incomincia quando si vuole indicare la direttiva della soluzione. I fascisti o, per dir nominalmente, gli on. Giunta e De Stefani reclamano l’introduzione pura e semplice della legge amministrativa comunale e provinciale vigente nel resto del regno, colla soppressione di quegl’istituti che nella costituzione ancora vigente nelle Nuove, rappresentano un maggior decentramento e una maggiore autarchia in confronto dello Stato. Essi vedono in questo sistema «un autonomismo che crea uno Stato nello Stato al di fuori del controllo del parlamento e in un certo senso dell’opinione pubblica del paese». Ora in quanto i fascisti propugnino come programma di rinnovamento nazionale un maggiore accentramento di poteri e di funzioni, ogni discussione, trattandosi di contrasto tendenziale, può sembrare superflua. Ma a noi rimane sempre il dubbio che, nel caso concreto delle Nuove Provincie, permangano dei grossi equivoci che abbiamo visti annidarsi ostinatamente nelle discussioni fasciste nella Venezia Giulia e negli articoli dell’on. De Stefani e ci pare risultino anche dalle manifestazioni che stiamo commentando. Di fronte ai quali equivoci bisogna ancora una volta rilevare che nessun partito trentino ha mai chiesta un’autonomia politica, né ha mai avuta la tendenza di diminuire l’influsso politico dello Stato sui comuni e sulle provincie; che anzi quando gli Alto Atesini chiesero nel loro progetto di autonomia qualche cosa di simile, i trentini (e allora tutto il resto d’Italia taceva), furono i primi a dare l’allarme e a protestare. Quando noi parliamo di autonomia intendiamo parlare di decentramento amministrativo con maggior libertà di gestione da parte degli enti locali di quella che consenta attualmente la legge in vigore nel regno. A Bolzano, per esempio, il governo, nonostante la costituzione autonoma, può confermare o non confermare il sindaco, sciogliere o non sciogliere il Consiglio comunale, per ragioni d’indole politica. La differenza sostanziale sta nella sorveglianza della gestione finanziaria la quale è riservata alla Giunta provinciale. Ma anche in caso di provvedimenti che si rendessero necessari in seguito a cattiva gestione, il governo, cui spetta sempre il diritto di intervenire a tutela della legge, ha il mezzo di far prevalere le sue direttive. Nessuna disposizione autonoma poteva trattenere il governo d’intervenire a Bolzano, come viceversa gli articoli della legge comunale sulla sorveglianza dello Stato non hanno saputo indurre il governo di Bonomi o di Facta a intervenire a tempo a Milano. Si avverta ancora che la questione della polizia municipale non ha da che fare collo statuto autonomo. Si tratta di attribuzioni che lo Stato delegava o toglieva ai comuni, secondo la fiducia che nutriva verso di loro. Trento era autonoma come Rovereto e Bolzano, ma a Trento l’Austria aveva tolte le attribuzioni delegate, a Bolzano e a Rovereto, per ragioni diverse, le aveva lasciate . Dov’è qui l’autonomismo che crea lo Stato nello Stato? Ma si vorrà accennare forse allo statuto provinciale. Ebbene anche di questa autonomia non si può dire che essa si svolga al di fuori del controllo parlamentare e dell’opinione pubblica, quando la rappresentanza o il consiglio provinciale è ridotto o per statuto, in quanto certe deliberazioni hanno carattere regolamentare, o in pratica, in quanto al finanziamento della spesa occorra il contributo dello Stato, a collaborare in subordinazione allo Stato e al Parlamento. Comunque, noi abbiamo sempre affermato che di fronte al disorientamento rivelatosi qua e là nell’opinione pubblica ignara degli ordinamenti e sovrattutto della pratica del passato e alle polemiche suscitate pro e contro, poco giova l’addentrarsi in discussioni di carattere generico. Bisogna avere come base di discussione un progetto concreto; ed è questo progetto che abbiamo invocato ed è stato promesso dall’Ufficio centrale per quest’autunno. È troppo il chiedere che nazionalisti e fascisti attendano di poter discutere e deliberare sull’accettabilità o meno di uno statuto? È troppo quando noi stessi, autonomisti convinti nel senso di cui sopra, ci dichiariamo pronti a lasciar cadere ogni nostro postulato, quando lo si possa dimostrare in contrasto col rinnovamento e col rafforzamento dello Stato? E qui ci giovi anche un’altra considerazione. I trentini, dopo l’armistizio furono non solo unanimi nel respingere le esagerate e viziate pretese autonomiste dei tedeschi altoatesini, non solo intervennero efficacemente, per quanto talvolta soli, a creare la circoscrizione elettorale coll’annessione a Trento della Ladinia e della zona mista , non solo fecero pressioni in favore della legge Corbino, come primo passo per risolvere il problema scolastico , non solo intervennero rapidamente contro lo smembramento della diocesi , ma in ogni occasione che si trattò di difendere i diritti nazionali e il prestigio dello Stato sulle sue frontiere, furono i più solleciti ad accorrere e a dare l’allarme, tanto che i negatori dello Stato italiano d’oltre Salorno vedono in Trento più che in Roma l’ostacolo più contrastante alle loro tendenze. E non facciamo qui appello alle prove di fedeltà alla causa della stirpe date dal Trentino in altri tempi, più aspri e più pericolosi di questi. Ma, allora, concludiamo, perché non volete concedere a questi trentini, i quali badate bene, all’unanimità dei partiti rappresentanti nella commissione consultiva, il che vuol dire all’unanimità dei partiti che sono riusciti ad affermarsi nelle ultime elezioni, si sono pronunciati di nuovo per una sistemazione delle Nuove Provincie la quale mantenga la sostanza delle attribuzioni decentrate e autonome, sostanza che dev’essere inquadrata entro la amministrazione italiana, perché, ripetiamo, non volete concedere a questa gente che ha date tante prove di attaccamento alla nazione, di studiare, eventualmente attuare un esperimento organizzativo sul terreno delle gestioni locali? Tanto più voi questo potete concedere, in quanto oggidì oramai, per merito specialmente del contegno del Verband tutti i partiti si accordano per la soluzione della provincia unica, nella quale a Trento toccherebbe il compito di fungere da centro assimilatore e propulsore! Voi questa sistemazione la volete rapida? Nessuno l’ha invocata più insistentemente di noi, che fin dai primi mesi dell’amministrazione militare domandavamo la convocazione dei comizi provinciali e che tutt’oggi nessun altro sbocco legittimo e salutare vediamo che l’indizione delle elezioni, elezioni che noi – partito di maggioranza – vogliamo fatte col sistema proporzionale perché sia data equa rappresentanza a tutte le correnti. Frattanto voi accennate – si vera sunt exposita – alla soppressione della Giunta provinciale provvisoria. La Giunta venne nominata circa un anno fa dal governo , perché esso non era ancora in chiaro sui criteri che avrebbe dovuto seguire nella sistemazione definitiva. Essa rappresenta dunque un collegio amministrativo regio, sostituito all’unica persona del commissario provinciale, e venne costituita col concorso proporzionale di tutti i partiti ch’ebbero affermazioni notevoli nelle ultime elezioni. La Giunta è anche l’unico tentativo riuscito di collaborazionismo tedesco, giacché contro il volere del Verband, i due assessori tedeschi finirono coll’adattarsi a venire a Trento e a collaborare in un collegio unico per tutta la regione. Malgrado ciò e nonostante l’opera preziosa dei nostri amici, noi nessun altro desiderio più forte abbiamo che quello di vedere la Giunta provvisoria e nominata far luogo quanto prima alla Giunta definitiva ed eletta. Ma a che gioverebbe momentaneamente la soppressione del collegio giuntale? Per ritornare di nuovo all’unico commissario provinciale? Considerino bene i politici del fascismo e vedano quanto i suggerimenti interessati di certi settari, appiccicatisi nell’ultima ora alle loro vesti, corrispondono all’interesse del paese o a ire e brame di fazioni locali insoddisfatte. In quanto «ai popolari e all’onorevole De Gasperi che nell’ultima crisi manovrarono per la conquista dell’Ufficio delle Nuove Provincie» , crediamo di poter affermare che l’avvertimento è superfluo. Non è vera la premessa e non è logico quindi il monito. Se l’on. Giunta interrogherà i suoi colleghi delle Nuove Provincie, che siedono sui banchi della Destra, potrà avere comprovato con testimonianze insospette che l’on. De Gasperi non agì per suo conto personale, né unicamente per il suo partito, ma per mandato di quasi tutti i deputati delle terre redente, e col proposito di garantire quella diretta responsabilità della politica fatta nelle nuove Provincie in confronto del Parlamento, di cui oggi si deplora la mancanza e coll’intento di spingere finalmente il governo a quella sistemazione definitiva, sia in confronto degli allogeni, sia riguardo ai problemi regionali in genere, che ancora tarda a venire. Se l’on. De Gasperi e i colleghi che lavorarono con lui, fossero allora riusciti, la situazione oggi sarebbe radicalmente mutata, giacché non è al potere o – per dirlo in stile odierno – alla parvenza d’un potere ch’egli tendeva, ma a dare, disinteressatamente, alle Nuove Provincie un governo forte, cosciente e parlamentare responsabile. 