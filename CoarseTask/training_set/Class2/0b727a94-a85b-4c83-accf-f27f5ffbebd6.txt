Roma, 10. Riepilogando il 1.o di questo mese la storia della complessa crisi parlamentare promettevo di parlare all’indomani della questione delle Nuove Provincie. L’indomani s’è fatto aspettare, ma a ragione, perché non si può riepilogare, fino che la questione non è definita; e i lettori hanno potuto dedurre dalle notizie, spesso contraddittorie e spesso inesatte dai giornali riportate fino agli ultimissimi giorni, che il problema delle Terre Liberate e delle Nuove Provincie coll’assunzione dell’interim da parte del Presidente del Consiglio non era affatto risolto. Ora finalmente, avendo potuto attingere ad informazioni sicure che mi danno per definita la questione, almeno nelle sue linee sostanziali, sono in grado di fissare i risultati della crisi anche per quanto riguarda le Nuove Provincie. La conclusione Il Ministero delle Terre Liberate rimane quello che è, cioè Ministero della ricostruzione della zona devastata e alla sua testa verrà chiamato un senatore. L’Ufficio centrale per le Nuove Provincie rimane quello che è, cioè un ufficio alle dipendenze del presidente del Consiglio. Il suo capo però, il quale è contemporaneamente presidente della commissione centrale consultiva , acquista maggiore influenza politica, in quanto che sarà sentito in Consiglio dei Ministri, ogni qualvolta vi si tratteranno decreti legge e provvedimenti di qualche importanza riguardanti le Nuove Provincie. Per garantire inoltre un migliore coordinamento nell’opera della nostra sistemazione il presidente del Consiglio stabilirà che ogni schema di decreto legge, da qualunque dicastero venga promosso, debba, prima d’essere portato in Consiglio dei Ministri, venir sottoposto al parere della Presidenza del Consiglio che, a seconda dell’urgenza, sentirà previamente la commissione consultiva centrale o l’Ufficio centrale. Con ciò non potrà più avvenire che, dal Consiglio dei Ministri escano d’improvviso dei decreti che né Commissione consultiva né Ufficio centrale abbiano antecedentemente conosciuto. Vedi il caso del decreto legge Giuffrida sull’amministrazione postale. Viene da sé che, data questa soluzione, diremo bilaterale, non è più da attendersi che a ministro delle Terre Liberate venga nominato il sen. Salata o altro senatore o deputato delle Terre Redente. Non occorre rilevare che la partecipazione al Consiglio dei Ministri del capo dell’Ufficio centrale, se verrà lealmente attuata, come venne formalmente promesso, rappresenta un notevole vantaggio e non una disprezzabile garanzia per l’opera della nostra sistemazione. Sarebbe però esagerato l’affermare che questo espediente possa sodisfare le giuste esigenze delle Nuove Provincie. Dalle notizie trapelate nei giornali i lettori hanno potuto comprendere che la soluzione da noi propugnata era ben diversa; e lo sapranno con maggiore precisione quando leggeranno la seguente breve, ma genuina storia delle trattative. Lo svolgimento delle trattative 1. Ancora nella fase iniziale della crisi nelle trattative coll’on. De Nicola, primo incaricato a formare il Ministero, il Partito popolare pose la questione della rappresentanza politica delle Nuove Provincie entro il Ministero, rilevando che l’opera di coordinamento legislativo e di sistemazione delle Terre Redente aveva bisogno di un propulsore e di un patrocinatore con preparazione tecnica entro il Consiglio dei Ministri. E poiché data la tendenza dominante di ridurre, sotto la bandiera della riforma burocratica, il numero dei dicasteri attuali, non si considerava nemmeno come discutibile l’istituzione di un nuovo apposito Ministero per le Nuove Provincie, il mezzo migliore per raggiungere lo scopo sembrò la fusione dell’Ufficio centrale per le Nuove Provincie col Ministero delle Terre Liberate, ponendo a capo di questo dicastero che si sarebbe chiamato «Ministero delle Terre Liberate e Redente» un parlamentare delle Nuove Provincie. In tale senso venne consegnato all’on. De Nicola anche un memoriale. È già noto che l’on. De Nicola a tale proposta oppose la sua decisa volontà di sopprimere non solo il Ministero delle Terre Liberate, ma anche quello dell’Industria, ministeri la cui durata è fissata per legge fino al prossimo 30 giugno. Nel corso delle trattative egli si acconciò tuttavia all’idea di fondere Ufficio centrale e Terre Liberate in un Alto Commissariato, il quale avrebbe avuto carattere ministeriale, ma non il nome di Ministero e con ciò avrebbe accentuata la transitorietà della sua funzione. Questa controproposta di De Nicola non ebbe seguito, perché frattanto tutta la combinazione naufragò contro le opposizioni della Sinistra. In ogni caso va rilevato che a questo punto né era del tutto definita la cosa, né si fecero proposte formali per il parlamentare che avrebbe dovuto dirigere il Commissariato. Solo in via di discorso venne accennato al nome del sen. Salata. 2. Nella seconda fase della crisi la nostra questione passò inevitabilmente in ultima linea. Nella lotta gigantesca che ingoiò uomini e partiti e parve mettere in forse perfino l’esistenza della Camera e dell’attuale suffragio, non si avevano orecchie per le preoccupazioni delle nostre terre. Solo nel dibattito svoltosi fra il Direttorio democratico e la Commissione direttiva il giorno 9 febbraio l’on. Degasperi sollevò la questione ottenendo almeno il risultato che per la prima volta in un’affermazione programmatica della Sinistra (o.d.g. Cocco-Ortu , Casertano, ecc.), fosse invocata maggior cura per la nostra sistemazione e per le nostre autonomie. 3. La terza fase è quella del Ministero Facta, Ministero il quale più che una soluzione della crisi fu detto un precipitato, giacché le rovine accumulate dalla tattica Giolitti, la spossatezza che s’era impadronita di tutti i partiti, l’urgenza di dare al paese un governo qualsiasi precipitarono la costituzione del Gabinetto, saltando a pie’ pari molte questioni che dovevano sembrare secondarie. Il partito popolare anche in tale ressa non perdette però di vista il nostro problema e insistette presso l’on. Facta per il mantenimento del Ministero delle Terre liberate e per la sua fusione coll’Ufficio centrale. Ma a questo punto già avevano avuto modo di agire altre forze in senso contrario cosicché il designato presidente del Consiglio, volendo girare per il momento le difficoltà, decise di lasciare impregiudicata la questione del Ministero delle Terre liberate, assumendone egli stesso la direzione interinale. I nostri fiduciari vollero però allora assicurarsi almeno un minimo di garanzia politica per la sistemazione delle Terre redente e concordarono una formula per la quale, salvi ulteriori provvedimenti, il capo dell’Ufficio centrale avrebbe assistito al Consiglio dei Ministri ogni volta che si trattasse di affari delle Nuove Provincie. Così il Ministero Facta era compiuto. Ma l’interim delle Terre Liberate rappresentava un differimento non una soluzione del problema. Gli antipopolari ne erano malcontenti, perché rimanendo a questo dicastero il solo sottosegretario Merlin si preoccupavano di una soluzione che dava ai popolari un quarto Ministero e parte dei popolari stessi del Veneto, facendosi interpreti, assieme ai socialisti, del desiderio della zona distrutta, replicarono le insistenze perché si passasse senz’altro alla nomina del ministro. Facta si risolse a non opporsi a tali pressioni, cosicché in quest’ultimo stadio divenne di nuovo di attualità la questione della fusione coll’Ufficio centrale. Le nostre ragioni Dobbiamo ripetere qui le ragioni nuovamente addotte dai nostri fiduciari? Il Ministero delle Terre liberate, come semplice ministero di ricostruzione può difficilmente e per un lungo periodo legittimare la sua esistenza, sotto la direzione di due uomini politici, un ministro e un sottosegretario, quand’è ridotto oggidì a 130 funzionari, tra cui 30 uscieri. Fonderlo coll’Ufficio centrale voleva dire rinforzarlo e legittimarne il mantenimento, riducendo contemporaneamente il personale. Le nuove Provincie anche per quanto riguarda gli attuali compiti del Ministero delle Terre liberate, hanno pur diritto di mettervi una volta alla testa dei propri rappresentanti. Trento e Gorizia sono in arretrato di un anno nelle ricostruzioni e di un anno e mezzo nelle liquidazioni. È pur giusto che l’epicentro si trasferisca ora nelle Venezie nuove. Nelle Nuove Provincie il ministero non ha fatto nulla per la sistemazione delle strade militari, nulla o quasi nulla per l’«incremento all’agricoltura, all’industria e ai commerci» (terza funzione che il ministero ha svolto nel Veneto). Inoltre è logico che tale ministero, come in Francia, diventi il Ministero delle Riparazioni e che prenda in mano tutto il groviglio dei rapporti di liquidazione fra l’Italia e gli Stati successori della monarchia danubiana; e qui si tratta soprattutto degl’interessi delle Nuove Provincie. Infine – last not least – la sistemazione politico-amministrativa esige la presenza in seno al Gabinetto di un uomo che conosca le due legislazioni e che coordini le linee di una politica che dev’essere dibattuta e difesa direttamente alla Camera. Tali e altrettali argomenti non riuscirono a persuadere i consiglieri dell’on. Facta o meglio li persuasero ma non ebbero la forza d’indurre il capo del governo a superare gli ostacoli da varie parti frapposti. Fu in giuoco naturalmente anche la questione della persona. I fiduciari del partito popolare credettero servire meglio alla causa delle Nuove Provincie e in modo particolare al principio autonomista, escludendo tale questione da quelle che devono formare oggetto di equilibrio fra i partiti. Non proposero né un popolare, né un amico dei popolari, proposero un senatore delle Nuove Provincie, un tecnico, un autonomista. Ma anche questo disinteresse non valse a facilitare la via. Nel momento decisivo si rivelò il solito antagonismo che oramai si perpetua fra i poteri dell’Ufficio centrale e quelli dei Commissariati generali. Chi sosteneva la teoria di questi ultimi ragionava così: A Roma non occorre né un ministero né un ufficio speciale con prerogative politiche; basta una commissione di giuristi per coordinare le leggi. La politica la fanno i commissari, i quali verranno anche a difenderla alla Camera. Inutile discutere qui tale tesi. Se essa si addimostrasse realizzabile, noi ne saremmo, perché autonomisti e decentratori, partigiani convinti. Ma a parte che l’attuale costituzione non conosce una siffatta situazione dei commissari regionali – e converrebbe quindi tentare la riforma superando difficoltà ben più gravi di quelle opposte alla nomina di un ministro – è lecito affermare in tanto che lo status quo, in cui la mancata istituzione del ministero ci ripiomba, è là per provare che i commissari non hanno avuto finora nemmeno la forza di farsi sentire una volta sola in Consiglio dei ministri, per quanto ci sia tanto di decreto in loro favore, ed è là per provare che i commissariati non hanno la forza d’impedire la tenace invasione della burocrazia, ignara delle nostre condizioni, e che viene imposta dai vari dicasteri. Il caso della commissione per i lavori pubblici è tipico. Ma di ciò a miglior agio. Intanto ci pare ovvio che data la tendenza, e talvolta la necessità, dei vari ministeri d’introdurre per decreto-legge nuovi regolamenti e nuove disposizioni a modifica delle leggi vigenti, noi non abbiamo nei commissari garanzia sufficiente che ciò avvenga secondo le direttive autonomiste, concretate dalla legge sull’annessione; e ciò anche se accadesse – come non accade – che i commissari venissero chiamati di volta in volta a controllare i disegni di decreto-legge presentati in Consiglio dei Ministri. Come si accorderebbero i due commissari, quando uno, il Mosconi , è notoriamente antiautonomista? Ma non lasciamoci trascinare a digressioni. Ci basti aver ricordato tale teoria per far capire com’essa – accenniamo qui alle preoccupazioni fatte valere in nome di una tesi, non all’opera dei commissari – abbia potuto influire negativamente non solo sulla costituzione del Ministero, ma perfino sulla formula già concordata coll’on. Facta per la partecipazione al Consiglio dei Ministri del presidente della Commissione consultiva centrale. Per tenere conto di tali preoccupazioni, se siamo bene informati, il decretino parlerà di estendere al capo della Commissione o dell’Ufficio centrale, ch’è tutt’uno, la facoltà concessa ai commissari. Se a questa facoltà non si fosse aggiunto il preciso impegno del presidente del Consiglio di farla all’atto pratico valere in tutta la sua estensione, dovremmo concludere con accenti amaramente ironici. Ma non abbiamo nessuna ragione di dubitare della lealtà dell’on. Facta e dell’abilità dei nostri fiduciari. Ai quali la lunga crisi se non il pieno risultato che potevano attendersi avrà recato almeno più profonda esperienza su uomini e cose, più esatta notizia del meccanismo che governa le nuove provincie e più chiara visione di come il sistema di governo nato nelle Nuove Provincie durante l’armistizio possa svilupparsi dentro il periodo parlamentare. 