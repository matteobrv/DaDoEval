Più volte abbiamo segnalata la tendenza spiccatamente socialista della «Lega nazionale delle cooperative», il cui ufficio a Trento è diretto da P. Bosetti. Abbiamo anche avuto occasione di dimostrare che la propaganda fatta nel Trentino per la cooperazione «liberata» o «neutra» in confronto di quella «clericale» è una propaganda equivoca e menzognera. Non facciamo naturalmente il processo alle intenzioni. Dato il noto funambolismo politico del signor Bosetti, è difficile dire quali siano stati in materia i suoi propositi iniziali, quando si è messo al servizio della lega nazionale. Il fatto che fino alla guerra entro alla lega esisteva una minoranza, per quanto debolissima, la quale, per ragioni di massima o di opportunità, era contraria ad infeudarsi al Partito socialista, lasciava adito ancora alla possibilità formale di sostenere che si trattava di cooperative «neutre» e non socialiste. Ma già da tempo la neutralità non era che un velo tenuissimo a traverso il quale il color rosso appariva anche ai ciechi. Già da tempo quindi non si poteva più affermare in buona fede che il movimento cooperativo della lega nazionale non fosse movimento socialista. Ma d’oggi in poi chi volesse mettere in dubbio ancora il carattere socialista delle cooperative affigliate alla lega, dovrebbe cozzare con prove irrefragabili. La più grave è data dalle deliberazioni del convegno nazionale tenuto a Roma lunedì scorso. Ne riferiamo sulla scorta dell’«Avanti!» e del «Resto del Carlino»: «Era presente del comitato direttivo della lega nazionale: Bassi, Baldini, Belelli, Calda, Dugoni, Giumelli, Pastore ; del consiglio nazionale della Lega: Azimonti, Bacchioni, Bernardi, Bardel, Marchetti, Borghesio, Cabrini, Casarucci, Cella, Cresci, D’Ambrosio Goffredo, D’Ambrosio Manlio, Evangelisti, Faraboli, Frangipane, Galli, Giacometti, Quartieri, Guzzini, Leoni, Lugli, Luppi, Mazan, Maffari, Pagilani, Piemonte, Pinotti, Ramella, Rossi, Schiavi, Sorace. Sono presenti vari deputati del gruppo parlamentare, Serrati e Pastore per l’“Avanti”. È pure presente il compagno Pittoni per le cooperative di Trieste». Come si vede, era completamente in famiglia. Dopo la relazione Vergagnini , il quale riferisce che le cooperative di consumo e lavoro federate sono 3765 (numero non straordinario, quando si consideri che i soli consorzi trentini aderenti alle nostre centrali sono 56) si passa alla relazione Schiavi il quale fa approvare il seguente ordine del giorno: «Il consiglio generale riafferma che il fine ultimo della cooperazione è la socializzazione dei mezzi di produzione e di scambio e dà mandato ai suoi rappresentanti in Parlamento di sostenerne l’inclusione nel disegno di legge per la riforma della legislazione sulle cooperative». Quest’affermazione di carattere socialista fu come il ponte di passaggio per la relazione Cabrini sul «carattere politico della cooperazione» ed i suoi rapporti colla confederazione generale del lavoro e col partito socialista. Cabrini concluse coll’o.d.g. che più sotto riferiamo, dopo aver affermato che «in Italia, se anche fuori della Confederazione del lavoro e del Partito socialista ufficiale vi sono persone che propugnano la socializzazione dei mezzi di produzione e di scambio, soltanto il movimento che fa capo a quel Partito e a quella Confederazione può fare affidamento, come movimento di massa, di procedere diretto verso quell’obbiettivo. La nuova orientazione della Lega implica l’appartenenza al Partito socialista, ma la posizione della lega verso il partito deve essere analoga a quella che verso il partito ha la Confederazione del lavoro. Qualche cooperativa potrà staccarsi, ma l’azione della Lega guadagnerà in sicurezza di movimenti e in risolutezza di atteggiamenti». Nella discussione solo Bassi si dichiara contrario all’o.d.g. temendo defezioni di qualche cooperativa e proponendo sulla questione un referendum tra le cooperative federate; Bombacci invece, il soviettifico si disse lieto dell’alleanza della Lega col Partito socialista ufficiale. Si venne quindi al voto, e l’«Avanti!» sotto il titolo l’«alleanza della lega col partito socialista approvata» annunzia che contro il solo voto di Bassi è approvato il seguente ordine del giorno: «Il Consiglio generale della Lega nazionale delle cooperative, considerando la realizzazione dei programmi sociali un problema di forza politica, considerando che la classe lavoratrice è la sola classe sociale integralmente interessata alla soppressione di ogni ceto intermediario tra la produzione e il consumo e alla socializzazione della gestione sociale; considerando che in Italia il movimento politico organizzato per quella associazione dei mezzi di produzione e di scambio, in cui il congresso nazionale cooperativo del 1916 ravvisava le finalità della cooperazione, è solo il movimento che fa capo al Partito socialista italiano, alleato alla Confederazione generale del lavoro; considerando che anche nelle recenti elezioni generali politiche solo tale movimento ha lottato contro la massa degli esercenti, dei negozianti, degli industriali e degli agrari, e cioè contro il ceto sociale che la cooperazione tende ad eliminate, ritenendo che le istituzioni cooperative debbano stringersi sempre più al movimento della resistenza, sia per intensificare lo sforzo proletario per la liberazione dagli ordinamenti della società borghese, sia per guadagnarsi la fiducia proletaria che ne utilizza i meccanismi di consumo, di produzione, di lavoro, di scambio e di credito nella gestione controllata e socializzata; autorizza il Consiglio direttivo delle leghe a prendere accordi colla Confederazione generale del lavoro e col Partito socialista italiano; per affiatare i rispettivi movimenti nell’ambito internazionale, nazionale e locale, rendendo così più disciplinato nei vecchi, e nei nuovi argomenti di difesa e di conquista l’avanzata delle classi lavoratrici verso le unirivendicazioni, per confidare ad un unico organo, il Gruppo parlamentare socialista, l’azione legislativa e parlamentare intorno alle richieste dei congressi della Lega nazionale delle cooperative». Così il movimento cooperativo, per il quale la grande stampa liberale, ad esempio il «Corriere della Sera», non ha mancato di fare in ogni occasione la più diffusa reclame, in quanto non è sorretto dagli amici nostri, diventa un organo rivoluzionario di più contro lo Stato. I governi liberali lo favorirono e hanno fatto bene, ma non si curarono per niente ch’esso potesse venire un giorno sfruttato per scopi socialisti rivoluzionari, ed hanno fatto male. Per codesti signori il nemico era il «confessionalismo» ed intanto che privavano d’ogni appoggio e osteggiavano le società che ospitassero un prete, non avvertivano che crescevano in seno, colle sovvenzioni del pubblico erario, il serpe che doveva morderli. I cattolici in Italia, per raggiungere il diritto comune, cioè per godere gli stessi favori da parte dello Stato, dovettero in questi ultimi anni cancellare dagli statuti ogni accenno di cristianesimo, giacché quell’articolo in cui era detto che i soci dovevano essere buoni cristiani, aveva per i ministri l’effetto d’uno spauracchio: guai, si trattava di una fazione, di una confessione entro lo Stato. La «libera» cooperazione invece godeva tutte le preferenze e tutti i privilegi, finché oggi che è cresciuta forte e potente si trasforma in organo di lotta di classe e di comunismo. Noi non siamo, personalmente, partigiani in tesi generale dell’esplicita professione di fede religiosa in uno statuto di una società economica. Questa fusione ideale di funzioni morali ed economiche può di fatto ottenersi solo in piccoli villaggi. Ma là ove la vita economica è più complessa, l’articolo che attribuisce alla società anche il compito di imprimere e mantenere nel socio un dato carattere religioso o di controllarne la condotta morale s’addimostra nella maggior parte dei casi ineseguibile, ove non diventi addirittura compromettente. Non che per questo debba abbandonarsi lo scopo ideale. Tutt’altro, esso va affermato anzi con tutta la forza, solo che nell’organismo sociale che si crea, le funzioni delle varie società devono essere così distribuite, che l’una non si confonda con l’altra, ma tutte agiscano concordemente sullo stesso oggetto che è il popolo organizzato economicamente, professionalmente, moralmente. Ma di ciò potremo discorrere a migliore occasione; intanto volevamo arrivare solo a questa conclusione, che qualunque possa essere stato il pensiero degli uomini di governo sul cosidetto paragrafo confessionale, non sarebbe dovuto loro sfuggire il valore di un fatto, che queste società, cioè, riprendendo nell’ispirazione e nel contenuto morale la gloriosa tradizione delle corporazioni italiane, rappresentavano una sana corrente d’idealismo, da opporre alla fiumana materialista che dilagava. La rappresentano, speriamo, ancora, e, meglio, la potranno rappresentare nell’avvenire se centralizzeranno la loro organizzazione raggiungendo e superando senza dubbio per numero e per forza la cooperazione socialista. Questo blocco di fronte alla lega socialista, che considera il problema sociale semplicemente come un problema di forza politica, sarà là per affermare la superiorità dei principi morali della giustizia e di fronte alla lega collettivista rivendicherà alla cooperazione quello che fu il suo programma iniziale: difesa della piccola proprietà privata, sia essa capitale o lavoro, consociata per regolare la distribuzione della ricchezza facendo rifluire agli organi più deboli della società gli utili della produzione e del commercio ed impedendone l’accumulamento in mano di pochi. 