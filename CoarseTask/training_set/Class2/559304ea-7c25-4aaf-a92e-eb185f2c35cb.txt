Il risultato delle elezioni – La difesa contro l’anticlericalismo d’importazione – Il decentramento e le libertà regionali – Il pensiero di Millerand e Clemenceau – Le leggi sociali – Cuore e lingua I lettori avranno avvertito che il «Trentino» – unico in questo fra i giornali d’Italia – ha seguito con una certa cura lo sviluppo della politica nell’Alsazia-Lorena. Il nostro interessamento era naturale, per l’analogia della situazione. Anche là si tratta di nuove provincie, anche a Strasburgo risiede un commissario generale, anche in Alsazia-Lorena si assiste al raffronto di due metodi amministrativi, il latino ed il germanico, ed al cozzo di due sistemi politici, il centralismo napoleonico e il federalismo provinciale. Il raffronto potrebbe continuare per vedere che cosa è stato fatto in Lorena nella questione della valuta, nell’organizzazione dell’amministrazione transitoria, nello sviluppo dell’economia; ma questo studio ci porterebbe troppo oltre e rischierebbe di riuscire imperfetto, data l’impossibilità di seguire a distanza il groviglio dei decreti e di osservarne l’applicazione. Ci pare cosa utile invece dare uno sguardo retrospettivo alla campagna elettorale, ivi testé chiusa colla vittoria degli elementi d’ordine e sovrattutto dei cattolici, ospiti prima della guerra, del Centro germanico, i quali come abbiamo riferito, mandano alla Camera francese accanto a sette moderati 17 deputati di colore, tra cui tre sacerdoti, già benemeriti per la loro opera politica nel Reichstag o nella Dieta dell’Alsazia-Lorena. Ecco anzitutto alcuni dati statistici. Nelle ultime elezioni per il Reichstag germanico (1912) l’Alsazia-Lorena contava 137.899 elettori inscritti; nelle elezioni dei 16 nov. per la Camera francese, nonostante l’abbassamento del termine d’età, da 25 a 21, ed evidentemente in causa della partenza dei tedeschi, gli elettori inscritti erano 118 mila. Nelle elezioni germaniche aveva votato il 78% degli aventi diritto a voto; nelle elezioni del 16 novembre votò l’80.71%. Questa è la media, ché nella circoscrizione rurale di Thionville votò fino l’89.05 per cento! Ed ecco i risultati complessivi dello scrutinio. L’«Union lorraine républicaine» raccolse 61.255 voti cioè il 62.2% dei suffragi, i socialisti 26.524 voti, i radicali della «ligue lorraine» 6.611 voti, cioè il 7.04% dei suffragi. Lo schieramento degli elettori avvenne, come risulta dalle cifre suesposte, sotto tre bandiere: i socialisti con un programma tra il massimalista ed il collaborazionista che si potrebbe chiamare «massimalista fino a un certo punto», i radicali, partito d’importazione, commisto di massoni, anticlericali e qualche fascio di combattenti d’ispirazione massonica, affastellati nella «ligue lorraine-française», ed infine i cattolici uniti ai moderati, tra cui un generale francese, sotto l’insegna di «Union républicaine lorraine». I titoli paiono simili, ma hanno un significato diverso. La lega volle accentuare il suo francesismo e legò quindi al primo aggettivo un secondo, l’unione ci premise invece l’epiteto di repubblicano, per rilevare che i cattolici redenti volevano chiaramente distinguersi da quei cattolici francesi che nutrono ancora sentimenti monarchici. Il francesismo della lega voleva dire sovratutto l’applicazione integrale della legislazione francese, compresa la legge di separazione. È qui ove il suo programma cozzò contro quello della maggioranza dei redenti. I cattolici ed i moderati vi opposero questo principio: «completa libertà di culto ed eguale trattamento per tutte le confessioni». «Mantenimento delle nostre istituzioni religiose attuali nella Lorena, accordo fra i poteri civili e religiosi, mantenimento alla scuola del suo carattere educativo attuale sul terreno nazionale sociale e confessionale, conforme alle nostre tradizioni». Nel difendere questo caposaldo del loro programma i repubblicani dell’Unione si richiamavano anche alle dichiarazioni del commissario generale Millerand, del presidente Poincaré e di Clemenceau, i quali tutti avevano dichiarato di voler rispettare le tradizioni religiose delle nuove provincie ed, in quanto alle leggi anticlericali, avevano almeno detto che per un certo periodo di transizione non conveniva pensarci. S’era visto subito del resto che tale programma di difesa religiosa non era senza speranza. Quando Millerand aveva in un discorso elettorale inneggiato alla pace religiosa e Clemenceau stesso nella sua orazione di Strasburgo, per quanto con grandi cautele aveva parlato di «legittime rivendicazioni delle libertà confessionali», i cattolici lorenesi dovevano ben dirsi che il momento politico era favorevole al mantenimento delle loro prerogative. Il risultato generale delle elezioni francesi confermò tali previsioni. Il secondo caposaldo del programma dell’Unione era… (vedete un po’!) quello ch’essi chiamano «régionalisme» e che noi chiamiamo con una parola storica «autonomia». Millerand – è sempre il loro commissario generale che i lorenesi citano volentieri quasi per dimostrare l’ortodossia del loro programma – Millerand dunque aveva detto in un discorso a Parigi che conveniva agevolare i compiti del futuro parlamento mediante una larga decentralizzazione ed aveva aggiunto (vedete un po’!) che «nos chères provinces d’Alsace et de Lorraine nous offrent, à ce point de vue, un exemple qui sera suivi avec fruit». «Le nostre care provincie, l’Alsazia e la Lorena ci offrono in tal riguardo un esempio che sarà seguito con frutto». I lorenesi si attaccarono a tali ammissioni come ad un’ancora di salvezza e i candidati dell’Unione repubblicana richiamandosi a Millerand aggiunsero che, se eletti, «apporterebbero il loro concorso allo stabilirsi di un regionalismo che, entro il quadro della repubblica una ed indivisibile, permetterà alle nostre provincie uno sviluppo conforme alle loro tradizioni». I fascisti della «Ligue» tacciarono questo programma di campanilista e bollarono i suoi propugnatori come centristi (dal centro germanico) i quali volevano riaprire le porte al Kaiser. Ma l’accusa non fece impressione. I tempi sono mutati anche nel paese del centralismo classico. Lo stesso Clemenceau nel citato discorso di Strassburgo aveva insistito sulla necessità di organizzare il regime delle libertà regionali, in cui «le nostre provincie ritorneranno alla vita d’un’espansione indipendente» «après l’étouffement final décrété par Napoléon». Non resistiamo alla tentazione di citare tali e quali le altre parole che seguono: «Les Chambres s’allégeraient du travail revenant aux assemblées locales. Du même coup l’administration pourrait se délester du pullulement de fonctionnaires mal payés, et trop souvent disposés à ne pas fonctionner du tout, qui prive le pays de précieuses forces de production. Débarrassés des obstacles d’une organisation particulièrement propre à tout empêcher, les Français, qui, après tout, ont le droit de n’être pas de Paris, retrouveraient d’heureuses issues aux moments de la vie régionale, qui sont en tous pays la condition nécessaire de la liberté». Quale risposta migliore ai «francesisti», agli ortodossi della lega ? Infatti i giornali di quest’ultima dopo tale bottata abbandonarono la discussione dei programmi per lanciarsi sulle persone dei candidati. Venne scrutato il grado di «purezza nazionale» di ciascun candidato e sul «Thionvilllois» in modo particolare un redattore importato di fresco dalla Bretagna accusò di germanofilia questo o quel candidato dell’Unione repubblicana. Ma s’ebbe da chi era rimasto in paese le debite risposte. Mirman, prefetto della Mosella, attestava pubblicamente questo fatto meraviglioso, che anche i lorenesi di sangue germanico hanno il cuore così francese, come il suo. Infine della parte sociale del programma è notevole che gli unionisti chiesero il mantenimento delle leggi di protezione operaia, giudicate migliori delle francesi. Quest’ammissione è una delle più umilianti che la Francia democratica dovette fare innanzi alla Germania imperiale. La ragione è semplice: in Francia si perdette il tempo a dilaniarsi per la forma di governo o condurre una lotta nefasta contro la Chiesa. In Germania il Centro cattolico, rintuzzato il Kulturkampf, si mise alla testa delle riforme sociali. Che la Francia e l’Italia – poiché anche per riguardo nostro, benché in misura minore, può valere lo stesso raffronto – riguadagnino ora il tempo perduto! Questo il fronte di battaglia dell’ «Union lorraine» contro il radicalismo borghese. Gli argomenti contro il socialismo si possono immaginare. Non mettono «les bolchevistes» in pericolo l’ordine ed il credito della Francia, ed i frutti della sua vittoria di fronte ad una Germania esasperata e pronta alla rivincita? Caratteristico è tuttavia che i patrioti delle nuove provincie dichiarano che il 50% della popolazione parla il tedesco, che quindi la provincia è bilingue, per cui nel programma domandano: «Enseignement général de la langue française en tenant compte de l’idiome local». E dopo la vittoria un giornale del partito, il «Journal de Boulay», così concludeva: «Lorenesi, voi avete votato bene e la vostra ricompensa sarà il mantenimento integrale delle libertà che vi sono care: la vostra religione, l’educazione dei vostri figliuoli, la vostra lingua». Accanto a un parallelismo stupefacente colla nostra situazione in quasi tutti i riguardi, ecco un programma linguistico che per noi i quali abbiamo imparato che la lingua è l’anima delle nazioni ed abbiamo addosso i tirolesi, rimane difficilmente comprensibili anche se non abbiamo ragione di dubitare nella chiaroveggenza del prefetto Mirman il quale assicura «que les Lorrains de langue allemande ont le coeur aussi français que le mien». 