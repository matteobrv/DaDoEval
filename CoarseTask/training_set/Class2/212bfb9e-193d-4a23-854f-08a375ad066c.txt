Nella recente seduta della commissione regionale i membri tedeschi avevano presentata una proposta d’urgenza sulla questione delle scuole italiane dell’Alto Adige. Il commissario generale dichiarò di non essere in grado di fare in argomento comunicazioni definitive, e allora la Commissione respinse l’urgenza, rimettendo la proposta alla trattazione normale, cioè alla trafila del comitato competente. I membri italiani erano informati che fra Commissariato e Ministero si era rivelato un grave dissenso sopra l’applicazione del decreto-legge Corbino e, respingendo, contro il voto dei tedeschi e dei socialisti, l’urgenza, ebbero il proposito di lasciare agli organi governativi il tempo necessario per dirimere la controversia, senza che intervenissero dibattiti e manifestazioni pubbliche che avessero l’effetto di compromettere seriamente l’autorità dello Stato. Il buon proposito però risultò vano perché dopo quel giorno e per opera di circoli tedeschi e per opera di circoli italiani la cosa diventò pubblica, sì che oggi minaccia di trasformarsi in un vero scandalo della amministrazione statale. A Salorno il sindaco contrappose al manifesto del commissario civile che inculcava l’osservanza del decreto Corbino, un comunicato del Verband che, richiamandosi ad una lettera del Ministero dell’istruzione, prometteva impunità fino all’evasione dei ricorsi in terza istanza; a Trento molto inopportunamente si alluse al delicato problema nei brindisi di un banchetto per … la mutualità agraria, e la sera una manifestazione oltremodo biasimevole veniva inscenata alla stazione al passaggio del sen. Salata che viaggiava in compagnia della famiglia e per dolorose contingenze personali. Così il dissenso che doveva venir liquidato tra i fattori competenti dilaga in un conflitto pubblico nel quale chi fa la peggior figura è proprio il Governo d’Italia. Stando oramai così le cose, è lecito che noi abbandoniamo il nostro riserbo e diciamo chiaro il nostro pensiero, oggettivamente e francamente. I termini della questione sono noti. Il R.D. 28 agosto 1921, detto anche brevemente legge Corbino, stabilisce l’obbligo della frequentazione della scuola elementare, fissato dalla legge vigente, per scolari italiani si riconosce adempiuto solo se essi frequentano la scuola italiana. L’autorità scolastica rimaneva autorizzata a stabilire quali bambini dovessero riguardarsi come italiani e rimetteva ad apposito regolamento il precisare il modo di accertare la nazionalità degli scolari. Sventuratamente – ed ecco il primo errore – il regolamento esecutivo veniva emanato dal Ministero solo il 12 ottobre 1921 e giungeva a Trento appena il 23 dello stesso mese, mentre il decreto-legge stesso veniva pubblicato nella Gazzetta quasi due mesi dopo! Le operazioni di accertamento durarono così fino ai primi di dicembre e appena il 2 gennaio 1922 il Commissariato generale avendo avute le proposte dei singoli commissariati civili, ordinava l’assegnazione dei bambini riconosciuti italiani, alle scuole italiane. Poche famiglie obbedirono, i più presentarono ricorso al Commissariato generale contro la decisione di prima istanza. Su tali ricorsi ritenne di poter decidere in via definitiva il commissario generale, perché nelle succitate norme esecutive del Ministero era detto testualmente: «Eventuali ricorsi contro tale obbligo in dipendenza della lingua di uso saranno decisi dall’E. V. (il Commissario generale) quale capo dell’autorità scolastica provinciale». La decisione avvenne dopo un nuovo accertamento. Mentre la prima istanza aveva deliberato in base ad informazioni riguardanti i genitori e la lingua d’uso della famiglia, il Commissariato ordinò invece dei rilievi riguardanti i bambini stessi, sottoponendoli ad un esame fatto da un maestro italiano e da uno tedesco, alla presenza del presidente dell’Ufficio scolastico provinciale e di due Ispettori e nei singoli luoghi di due rappresentanti del Consiglio scolastico locale. In base all’esito di tale esame il Commissariato decise definitivamente sui ricorsi e contro i renitenti iniziò la procedura penale, contemplata dai paragrafi 30 e 35 della legge scolastica provinciale per mancata frequentazione della scuola. La procedura condusse all’inflizione di parecchie multe, le quali però – è bene notarlo – e per la longanimità, con cui si procedette e per la complicazione stessa della procedura non furono ancora pagate in nessun caso. I lettori del Trentino sono informati dal nostro corrispondente di Bolzano che i ricorsi e la resistenza furono organizzati dall’on. Reut-Nicolussi, il quale comparve ripetutamente innanzi al Commissariato generale civile come procuratore dei ricorrenti. In tutte le occasioni i deputati del Deutscher Verband sostennero: 1. che in base alla legge scolastica doveva venir ammesso il ricorso anche in terza istanza, cioè al Ministero; 2. che tali ricorsi dovevano avere forza sospensiva, cosicché i bambini dei ricorrenti avrebbero dovuto ritornare frattanto alla scuola tedesca. In questo momento, la situazione era che su 290 scolari della zona mista riconosciuti italiani, e quindi obbligati a frequentare la scuola italiana, 223 avevano finito coll’adattarsi a frequentare tale scuola e solo 65 mantenevano la resistenza. Di questi, 30 (su 49 obbligati) appartengono al comune di Salorno che, com’è noto, dei comuni in questione è il paese più italiano, ma dove disgraziatamente l’agitazione tedesca si fece valere con maggiore efficacia. Nelle ultime settimane il numero dei renitenti è ancora diminuito, sia perché alcuni abbandonarono spontaneamente la resistenza, sia perché alcuni altri vennero rimandati autoritativamente alla scuola tedesca, giacché i maestri italiani ebbero l’ordine di denunciare al Commissariato generale tutti quei casi in cui un continuato rapporto con gli scolari avesse rivelato errori di accertamento. In questo studio della vertenza, in seguito alla rimostranza dei deputati alto-atesini, intervenne il ministero dell’Istruzione a dichiarare che dovevasi ammettere il ricorso in terza istanza con forza sospensiva per l’attuazione della legge. Tale determinazione venne comunicata dal ministro dell’Istruzione, previo accordo col presidente del Consiglio, anche al conte Toggenburg come capo dei deputati tedeschi. Se esaminiamo ora spassionatamente il lato giuridico del problema, troviamo che i tedeschi hanno con sé la legge quando chiedono l’ammissibilità dei ricorsi al Ministero. Infatti, tanto la legge scolastica locale vigente, quanto la legge scolastica italiana prevedono che l’ultima istanza in tali vertenze è il Ministero dell’Istruzione. Quello che ha torto è il Ministero stesso, il quale ha in un primo stadio emanata una ordinanza esecutiva in contrasto con la legge, e quindi illegale, e di questo errore si è accorto solo ora. Nella pratica poi il torto diventa ancora maggiore, quando si pensi che il ritardo della emanazione del decreto e del regolamento fece differire l’assegnazione degli scolari al 2 gennaio, cioè in pieno anno scolastico coll’effetto di portare il perturbamento nella scuola e di alimentare l’agitazione degli oppositori. Ma i tedeschi e il Ministero hanno recisamente contro la legge quando vogliono imporre ai ricorsi la forza sospensiva, giacché la legge scolastica prevede che l’autorità scolastica provinciale possa negare tale forza sospensiva qualora lo richiedano ragioni di ordine pubblico. Ora, avendo l’autorità scolastica provinciale deciso in tale senso, com’è sua competenza, il Ministero non ha più il diritto di levare tale decisione. Questo per il lato giuridico. Il lato politico non ha bisogno di molte illustrazioni. Si tratta di applicare una legge in difesa delle minoranze italiane in confronto di un’agitazione che tende a frustrare l’opera di ricupero dello Stato italiano in quella zona mista ove un lungo periodo di germanizzazione aveva snaturato il carattere e la missione della scuola elementare . Il Governo ha il sacrosanto dovere di favorire la applicazione della legge, e pecca di debolezza o d’ignoranza quando con norme contraddittorie e con colpevoli ritardi mette a repentaglio il nostro buon diritto. Non siamo qui a consigliare alcuna deviazione da quella che è la stretta norma giuridica; e quindi si riformino pure le norme esecutive nel senso che vengano accettati e decisi i ricorsi presentati a tempo al Ministero; ma nessuna giustificazione esiste, né formale né politica, per concedere a tali ricorsi la forza sospensiva. Il sospendere ora l’effetto della determinazione del Commissariato generale significherebbe un nuovo rinvio degli scolari della scuola italiana alla scuola tedesca per restituirli poi eventualmente alla prima, con evidente perturbamento della scuola e della pubblica tranquillità. Noi uniamo quindi energicamente la nostra voce a quei nostri deputati che, ancor prima che il conflitto divenisse pubblico, hanno scritto a Roma; e vogliamo sperare che una nuova e rapida regolamentazione della materia assicuri la pronta applicazione della legge Corbino, legge che s’inspira ai più elementari principi di diritto che possono venir sostenuti non solo al Parlamento in confronto dei tedeschi, ma in confronto a qualsiasi foro internazionale. E rinunziamo per oggi a quelle ovvie considerazioni di carattere politico generale intorno al metodo di governare le nuove Province, che questo caso, come molti altri, ci suggerirebbe di fare. 