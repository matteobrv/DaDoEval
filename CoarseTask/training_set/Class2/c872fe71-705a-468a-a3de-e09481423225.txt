Qualche dubbio In mezzo alla frenesia demolitrice di questi giorni ecco far capolino qualche dubbio, spuntare qualche riserva, manifestarsi timidamente qualche resipiscenza. Abolire l’Ufficio centrale sta bene dice l’on. Suvich deputato nazionalista di Trieste, ma facciamolo con certe cautele di transizione, per non finire nel caos amministrativo. Abolire le commissioni consultive, e sia, dicono i nazionalisti triestini, ma salviamo la commissione dei traffici per il porto di Trieste (la quale non è che un sottocomitato delle consultive). E Suvich arrivato tardi a Roma, quando il Consiglio dei ministri aveva già preso le sue decisioni, protesta contro il proposito di voler sistemare le Nuove Provincie senza il concorso dei legittimi rappresentanti del paese. Badate, l’on. Suvich è forse l’unico deputato della Venezia Giulia che conosce a fondo il nostro meccanismo amministrativo, l’unico che elaborando presso l’Ufficio centrale la faticosa riforma burocratica dell’assimilazione dei nostri impiegati si sia fatto un concetto chiaro delle difficoltà che bisognava superare per giungere all’unificazione amministrativa degli organi statali; e uno dei pochi deputati, i quali avendo dovuto combattere coll’impreparazione dei ministeri abbia potuto valutare le funzioni ausiliari che nel trapasso esercitava l’Ufficio centrale. Comunque, non è per rimpiangere l’Ufficio che ritorniamo sull’argomento. Oramai da tempo avevamo vista l’ineluttabilità del suo scioglimento, giacché per le diminuite attribuzioni e per la riduzione del suo personale, non poteva più diventare quello che doveva essere; onde, abbandonando ogni idea di poterlo mantenere come dicastero amministrativo, avevamo caldeggiato il progetto di farne uno strumento politico interinale che affrettasse la opera di assimilazione e di sistemazione secondo una direttiva precisa, parlamentarmente responsabile. Ma chi ne invocò l’immediata soppressione, rendendolo responsabile della cattiva amministrazione delle Nuove Provincie o attribuendo al suo Capo tutti gli errori politici che si sono compiuti, avrà occasione nei prossimi mesi di disingannarsi. Sarà buono che sovratutto a Trieste si sappia che le obiezioni principali che si movevano all’Ufficio, ragioni che determinarono parecchi ministri a schierarglisi contro, riguardavano l’eccessiva tutela degl’interessi giuliani che si attribuiva all’on. Salata; e l’on. Paratore crede di celebrare la morte dell’Ufficio col risparmiare parecchi milioni, economie però, badate bene, che spera di raggiungere non col sopprimere le spese per l’Ufficio stesso – poche centinaia di migliaia di lire all’anno – ma col far cessare qualsiasi contributo dello Stato, dall’Ufficio richiesto a favore di enti e comuni delle Nuove Provincie. Non sarà un caso se il contributo statale al Comune di Trieste cesserà col cessare dell’Ufficio centrale; non sarà un caso se i bilanci dei commissariati subiranno la falcidia di parecchi milioni previsti per lavori pubblici o spese redditizie e non sarà un caso se certe poste – come quella degl’internati e perseguitati politici – scompariranno collo scomparire dell’Ufficio. Si avverta che noi non intendiamo disapprovare ogni sacrificio indispensabile per arrivare al pareggio, ma esso vale come sacrificio per coloro che sanno di doverlo compiere. Chi invece, lavorando oggi di piccone, intona il peana della vittoria, credendo d’aver fatto il proprio interesse andrà incontro a disillusioni molto amare. La cosa è più grave, quando si consideri che la soppressione dell’Ufficio centrale deve appena inaugurare la serie delle soppressioni ritenute indispensabili per ragione di economia. L’on. Paratore fu uno dei «soppressori» più dichiarati perché tra breve intende di sopprimere il Ministero delle Terre Liberate. Un ministero di meno, benissimo, dirà taluno. E chi ne dubita? Il guaio è che col ministero si tenterà ridurre anche il suo bilancio, di diminuire in misura notevolissima i fondi per il pagamento dei danni di guerra. Chi ne avrebbe maggior danno? La zona devastata delle N. P. per la quale la legge sui danni venne applicata un anno e più dopo che vigeva nel Veneto. Ora è chiaro che le Nuove Provincie non potranno sottrarsi, fino ad un certo limite, alla politica della lesina finanziaria; ma conviene ben far capire che questo è un sacrificio che eventualmente si avrà il doloroso dovere di accettare, ma non un successo di cui si debba o possa menar vanto. Le ragioni dell’opposizione fascista Nel «Popolo d’Italia» leggiamo il comunicato, diramato del Fascio di Trento, per spiegare le ragioni dell’opposizione fascista alle autonomie locali delle nuove provincie. Una di queste «ragioni» che potrebbe aver presa, suona così: «Perché l’autonomia della Venezia Tridentina fornirebbe argomento irrefutabile agli alto-atesini per pretendere la costituzione di una provincia di Bolzano con una propria e più larga autonomia. È ovvio quanto sarebbe pericoloso per la Nazione il formarsi, ai confini, di una provincia autonoma prevalentemente tedesca. Il postulato autonomistico dei liberali trentini risulta perciò in antitesi con la loro volontà di mantenere l’unità regionale della Venezia Tridentina». Benché il comunicato sia rivolto ai liberali, ci permettiamo d’interloquire osservando: una delle due, o si costituisce una provincia con un consiglio provinciale e una giunta esecutiva eletta dallo stesso consiglio provinciale, accomunando in questo esecutivo le attribuzioni che hanno nel Regno Deputazione provinciale e Giunta provinciale amministrativa, e allora si ha il tipo della provincia autonoma; ovvero si costituisce il consiglio provinciale colla sua Deputazione e accanto si crea la Giunta amministrativa composta di rappresentanti elettivi e impiegati statali e presieduta dal prefetto, e allora si ha la provincia tipo francese centralizzato introdotta in Italia. In tutti e due i casi si ha il Consiglio provinciale elettivo; in tutti e due casi vi sarà nel Consiglio una forte minoranza tedesca. Ma mentre nel caso della provincia autonoma o decentrata, trattandosi di un organo elettivo, i trentini avranno vantaggio a mantenerne l’unità per ragioni politiche o finanziarie, nel caso della provincia centralizzata la forza antagonistica contro la minoranza tedesca non può essere che la burocrazia statale. Allora può sembrare che sia indifferente avere una o due provincie; tant’è vero che l’on. Giunta l’ha dichiarato esplicitamente. E allora voi credete sul serio che un Consiglio provinciale con grande maggioranza tedesca che si raccogliesse a Bolzano, anche se di attribuzioni ridotte non possa servire a manifestazioni politiche per l’estero? E voi credete che l’eventuale prefetto di Bolzano avrebbe più forza di resistere alle pressioni dei membri elettivi tedeschi che lo circondano? Via, la vostra tesi è per lo meno assai discutibile, anche se nutrite poca fiducia nell’elemento elettivo trentino. Il dominio… clericale Un’altra frase: l’autonomia amministrativa si vuole per mantenere il predominio dei popolari nelle nuove provincie. Ebbene, fate i calcoli. Nella Venezia Giulia i popolari organizzati sono una minoranza esigua, e quindi la regione giuliana è fuori questione. Rimane la Venezia Tridentina. Introducete senz’altro la legge italiana e avrete un Consiglio provinciale che nella sua maggioranza – si elegge ancora secondo il principio maggioritario – sarà presumibilmente popolare. La deputazione sarà tutta o in maggioranza di popolari, la Giunta amministrativa fra i suoi membri elettivi avrà popolari. Introducete invece il Consiglio provinciale colla proporzionale, come abbiamo proposto noi e avrete che il partito popolare potrà essere ancora il più forte, ma difficilmente da solo raggiungerà la maggioranza assoluta. Parliamo naturalmente in base ai risultati recenti. Che se calcolassimo in base alle rinverdite speranze antipopolari, la proporzionale potrebbe spostarsi ancora in nostro sfavore. Ma la frase tira, e si ripete senza controllo. Sempre confusione! Abbiamo pubblicato l’altro giorno le richieste del fascio nel campo scolastico e, per il loro contenuto, le abbiamo anche commentate. Ma ci è sfuggito che fra le premesse di un ordine del giorno riguardante l’ordinamento scolastico delle scuole medie, le norme di classificazione e di esami, il processo disciplinare, l’insegnamento religioso ecc. sta questa motivazione: «Visti i postulati del P. N. F. neganti speciali autonomie per le Province redente, autonomie la cui richiesta costituisce un attentato al concetto unitario della Patria; e la cui concessione segnerebbe l’inizio d’una serie di altre autonomie regionali che determinerebbero lo sgretolamento dell’Unità nazionale, ecc.». Ora se gli aderenti del fascio, che non appartengono alla regione, credono che gli ordinamenti delle scuole medie stiano in un nesso qualsiasi colle autonomie comunali e provinciali, s’ingannano di grosso. Si può essere per il decentramento amministrativo colle attuali attribuzioni del Comune e della Provincia e contemporaneamente essere i più rigidi partigiani del perfetto livellamento degli ordinamenti delle scuole medie. Né calendari scolastici, né norme di esami né processo disciplinare, né insegnamento religioso hanno mai avuto alcun rapporto coi comuni e colla provincia. Qui è lo Stato che delibera e regola nella propria sfera di azione. Codeste mistificazioni sembrano proprio suggerite da qualche anima anticlericaluccia vecchio stile che approfitta della ventata antiautonomista del fascismo, per sfruttarne la forza in favore del suo criterio massonico. I socialisti alto atesini I socialisti altoatesini pur disapprovando le imprese fasciste e dichiarando che «tali metodi rendono difficile la posizione degli amici d’una politica conciliativa» (Volksrecht la corrente) rilevano che parte della colpa va ricercata nell’atteggiamento provocante del Deutscher Verband e ricordano che il conte Toggenburg ha dichiarato in una pubblica adunanza che s’egli fosse italiano, sarebbe anch’egli un fascista. È vero, aggiunge il Volksrecht «se avessero vinto le potenze centrali, quei signori (del Verband), sarebbero oggi nello stato maggiore della Orgesch e il famigerato programma di Sterzing sarebbe stato un giuoco da ragazzi in confronto delle follie nazionaliste dei Nicolussi, Edgar Mejer e compagnia». Monito contro le imposizioni L’Era Nuova recava l’altro giorno il seguente commento ai provvedimenti presi dal Governo per le nuove provincie: «Ciò premesso, perché non ci sia la possibilità di equivoci (e lo avevamo del resto detto ieri abbastanza chiaramente), non si può nascondersi l’impressione di sorpresa e di disorientamento che ha suscitato l’annuncio della decisione presa con una superficialità e una fretta di cui non si hanno precedenti, e dell’attuazione immediata di un provvedimento che, come abbiamo detto, era stato per tanto tempo invocato invano e rimandato da un Governo all’altro come una cosa la cui soluzione non potesse essere presa se non a capo di studi e di preveggenza che ne cautelassero l’efficacia e ne garantissero la buona riuscita. Di tutto ciò, niente, quando l’attendere e il rimandare ancora non faceva più comodo, o quando faceva più comodo cedere semplicisticamente ad una imposizione sopraffattrice che arrivare allo stesso scopo salvando il prestigio dello Stato col provvedere ad una sistemazione organica anziché estemporanea, calma e ragionata anziché angosciata e incompleta. Non sarebbe stato infatti necessario decidere sulla distrettuazione delle nuove Provincie prima di smobilitare i Commissariati generali e sapere per lo meno quanti prefetti e quali si dovranno mandare al posto di Mosconi e di Credaro? Ma poiché la politica del mettere il carro innanzi ai buoi è ormai consumata, e recriminare non serve, cerchiamo almeno di non pregiudicare per nulla la situazione collo svalutare, l’inutilizzare, il disperdere tutto il patrimonio di esperienza e di concreto lavoro fatto in questi due anni dall’Ufficio centrale e col non mandare a Trieste e Trento due uomini che non abbiano la sufficiente preparazione a intendere i nostri problemi particolari e a innestare l’attività nuova delle prefetture sul tronco faticosamente cresciuto dei Commissariati civili. Non ci si mandino per carità, uomini che debbono cominciare con l’imparare l’ubicazione della città, lo stato d’animo dei cittadini, l’importanza degli organi funzionali delle nostre attività. Di esperimenti, ne abbiamo già avuti troppi. Bisogna non distruggere quello che di buono s’è fatto, e procedere innanzi senza scosse, senza soluzioni di continuità. Anzi, per i problemi triestini, di carattere economico e tecnico, particolarmente gravi e complessi, che sono assolutamente diversi da quelli della Venezia Tridentina (poiché i problemi di un grande porto di traffico internazionale dotato di cospicuo naviglio, non hanno alcun rapporto, nemmeno di proporzione, con quelli della amministrazione di una Provincia), il governo che oggi ne avoca a sé la competenza diretta, per trasferirla dall’Ufficio centrale ai Ministeri ha il dovere di garantire Trieste contro i pericoli della improvvisazione. Trieste ha dovuto più volte constatare, e scontare errori gravi della burocrazia centrale che pretende di improvvisarsi arbitra di problemi triestini al disopra dei pareri degli esperti. Per ciò è necessario che in questo trasferimento, governo e burocrazia centrale sieno assistiti dal consiglio della Commissione consultiva. È probabilmente con riguardo a questa situazione che il Governo ha voluto mantenere temporaneamente la Consulta centrale. E ciò crediamo tanto più necessario in quanto il decreto elimina le commissioni locali. (Questo non è esatto perché anche le regionali rimangono – n.d.r.) Per fortuna il provvedimento preso dal Governo non sopprime quella Commissione dei traffici, che pur avendo mandato limitato, può integrare in questo campo l’azione della Consulta centrale, per quel che riguarda la Venezia Giulia». Anche nei nazionalisti triestini qualche resipiscenza L’associazione nazionalista triestina pur esprimendosi per l’applicazione della legge comunale e provinciale italiana in un ordine del giorno formulato sotto l’impressione d’una falsa notizia che cioè venisse subito soppressa la commissione consultiva centrale e tutto venisse demandato alla commissione per la riforma burocratica, biasima il Governo per aver «trascurato di chiamare a decidere i legittimi rappresentanti, considerando le Nuove Provincie estranee alla Madre patria e la questione quale un problema di natura puramente amministrativa». Un atto di viltà dopo tre anni di equivoco Il «Popolo Nuovo», organo ufficiale del Partito popolare italiano, pubblica: […] 