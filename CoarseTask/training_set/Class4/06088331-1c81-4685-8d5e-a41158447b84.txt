Saluta i nuovi ministri ed elogia gli «uscenti». Dà lettura di un appunto sulla formazione del nuovo Governo, come dal testo che segue, e lo illustra: «È costituito un Comitato interministeriale per la libertà delle elezioni e l’ordine pubblico. Il Comitato sarà presieduto dal vice presidente Pacciardi e sarà inoltre costituito dal ministro dell’Interno, dal ministro della Difesa e dal ministro del Lavoro. Alle sue riunioni possono di volta in volta essere convocati i titolari di altri Ministeri, quando siano interessati a disposizioni riguardanti l’ordine pubblico. Alle riunioni del Comitato possono venire invitati, allo scopo di dare informazioni, anche il Direttore generale di Pubblica Sicurezza, il Comandante generale dell’Arma dei Carabinieri, il Comandante delle Guardie di Finanza e i capi di Stato Maggiore delle Forze Armate, nonché il Capo dei Servizi Elettorali. Il Comitato ha il compito di: 1. esaminare e concordare preventivamente i provvedimenti di legge che in materia di elezioni e di ordine pubblico debbono venire sottoposti al Consiglio dei Ministri; 2. concordare le disposizioni necessarie per assicurare il mantenimento dell’ordine pubblico, salva la competenza delle singole amministrazioni per l’esecuzione e i provvedimenti in caso di assoluta urgenza; 3. i ministri dell’Interno e della Difesa comunicheranno al Presidente del Comitato copia dei rapporti a loro trasmessi dal Direttore Generale di Pubblica Sicurezza, dal Comando Generale dei Carabinieri, dai capi di Stato Maggiore riguardanti le elezioni e l’ordine pubblico; Allo stesso verranno inviate le segnalazioni degli uffici di informazione. Il Comitato risponde naturalmente della sua azione al Presidente del Consiglio e al Consiglio stesso». Accenna all’idea di istituzione di un ministero dell’Assistenza Sociale. L’idea è buona ma occorre maturarla e concretizzarla. Il Vice Presidente può intanto preparare il materiale perché dopo le elezioni si possa razionalmente decidere. Circa il ministro Togni: integrerà il ministero nella sua formazione economica. Fa un accenno alle trattative e rivolge un ringraziamento per aver accettato. Sulla comunicazione alla Camera: manifesta la necessità che essa sia breve e così anche la discussione che seguirà. Non è l’attuale una coalizione ma una intesa governativa per la libertà delle elezioni e l’ordine pubblico. Documenti 1943-1948 