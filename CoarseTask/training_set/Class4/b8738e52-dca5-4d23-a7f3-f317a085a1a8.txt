Questo duro lavoro del fabbro […] io e i miei colleghi della delegazione lo stiamo facendo. Esso è lo sforzo di martellare, di mettere in testa a chi dovrà decidere le nostre richieste per quanto esse siano minime. Mentre noi facciamo questo, ci si attacca quasi avessimo compromesso tutto con la nostra impostazione generale. Quale errore, quale crimine abbiamo commesso? Abbiamo fatto la storia della linea etnica, dimostrato la precarietà dello Stato Libero impostoci dai Quattro, dopo le ermetiche discussioni di giugno ed abbiamo ammonito essere meglio ritornare su tale espediente e tentare, in accordo con gli slavi, un’altra più naturale soluzione. Pare che questa proposta abbia sollevato una speciale indignazione. Mi si domanda chi ci ha autorizzato a suggerire la sospensiva. Rispondo: la delegazione. Rispondo: il Consiglio dei Ministri che fu unanime nel reagire alle formule più gravi del Trattato. Rispondo: il senso comune che dice che quando la soluzione è cattiva è meglio ripensarci. Ma se ritenete la soluzione proposta buona allora fatevene patrocinatori con piena assunzione di responsabilità. Badate: si tratta di abbandonare questo particolare problema, ma non il Trattato; del resto il mio suggerimento non mette in pericolo nulla, perché non è in discussione; rimane un voto disperato. Ci si chiede perché non abbiamo accentuato i problemi economici. Si ingannano coloro che credono che parlandone, avremmo potuto parlarne solo con gli occupanti; in tal caso avremmo dovuto parlare anche contro le riparazioni e dire anche dell’azione ausiliatrice dell’America. Ed ora lasciatemi dire che le querele domestiche mi sembrano piccine. Si parla di crisi: che cosa sono gli uomini in confronto dell’Italia? Noi facciamo il nostro dovere cercando di salvare le ragioni vitali di esistenza nel quadro della democrazia mondiale. Che importa se al nostro dovere compiuto seguiranno riconoscimenti o attacchi? Ciò che importa è far sentire la giusta voce dell’Italia e parlare alto, secondo giustizia. La Delegazione italiana si è riunita oggi nella sede dell’Ambasciata di Italia a Parigi per esaminare l’opera svolta fino ad oggi e tracciare le linee dell’azione futura. Al termine della riunione è stato diramato il seguente comunicato: La Delegazione italiana, al termine della prima fase della Conferenza della pace ha constatato che la sua opera diretta ad attestare che la nuova Italia, ripudiando lo spirito di aggressione fascista, intende collaborare sinceramente ad una pace giusta e durevole, ha creato intorno al nostro Paese un’atmosfera di maggiore comprensione. L’efficace intervento del Presidente del Consiglio nella seduta plenaria, le molteplici attività dei membri della Delegazione presso i rappresentanti dei vari Paesi, hanno messo in luce la nostra particolare situazione di cobelligeranza e collocato i problemi italiani sul piano superiore della ricostruzione democratica mondiale. Nelle commissioni i delegati italiani potranno essere sentiti per illustrare i memoriali che saranno presentati senza però che sia loro concesso di partecipare né a discussioni in contraddittorio né a deliberazioni. Nonostante questa limitazione, i delegati hanno deciso di partecipare anche a questi lavori per portare il loro sforzo diretto a far conoscere e introdurre nel Trattato le proprie richieste. Resta ben chiaro che il giudizio sull’insieme del Trattato, quale uscirà dalla Conferenza non potrà essere dato dalla Delegazione se non quando saranno fissate le clausole territoriali, politiche, economiche e militari e quando l’Assemblea Costituente sarà in grado di giudicare la possibilità o meno di assumere la corresponsabilità del Trattato. Con questo riserbo si svolgerà il lavoro della Delegazione nella seconda fase che si prevede si scontrerà con posizioni di difficile superamento. 