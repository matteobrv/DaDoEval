Il Presidente ha abbandonato, in questa occasione, l’ottimismo che ha sempre caratterizzato la sua azione di governo ed in tono nettamente pessimistico ha ammonito che «lo schiacciante ammontare delle domande di riparazioni potrà avere gravi ripercussioni nell’interno dell’Italia, perché il popolo italiano avvertirà benissimo che l’onere è superiore alla sua capacità di pagamento, e non ho bisogno di spiegare agli elaboratori della pace che cosa ciò significhi. Non riesco a rendermi ragione, anzi devo dire che trovo completamente irragionevoli le richieste di riparazioni formulate da undici Paesi; debbo anche rilevare che l’articolo 69 del progetto di trattato, quello riguardante la sorte dei beni italiani nei Paesi Alleati fu originariamente inserito per alternare l’onere dell’articolo 64 e oggi, invece, in conseguenza del nuovo orientamento delle discussioni, esso è diventato un onere supplementare; così che siamo colpiti da ambedue gli articoli. L’articolo 69 significa, praticamente, la fine dell’emigrazione italiana, particolarmente verso quei Paesi che, come la Francia, hanno bisogno della nostra mano d’opera. Oso sfidare chiunque a convincere, in avvenire, gli emigranti italiani a trasferirsi in un altro Paese sapendo a priori che i loro sforzi per migliorare le proprie condizioni sono ipotecati. Mi adopererò in tutti i modi perché l’articolo 69 venga eliminato e proporrò che ciascun Paese che ritiene di avere titolo alle riparazioni italiane, specifichi le sue richieste e le sue basi e che sia creata una Commissione con l’incarico di esaminare le capacità di pagamento dell’Italia e di determinare la misura in cui le varie richieste potranno essere soddisfatte. Ho tante volte ripetuto, e lo confermo ancora oggi che dalla soluzione che sarà data al problema delle riparazioni dipende il consolidamento della giovane repubblica italiana; e a tale scopo, una delle nostre grandi speranze è rappresentata da un prestito degli Stati Uniti. Ora, il Segretario di Stato Byrnes ha detto con somma chiarezza che gli Stati Uniti non sono disposti a concedere prestiti i cui proventi siano impiegati per pagare riparazioni dovute a terzi. Ma se le richieste saranno ragionevoli ed il loro pagamento scaglionato in un congruo numero di anni, allora si potranno avere le garanzie fissate dall’America. Noi abbiamo bisogno del prestito americano; esso è urgente, è l’unico mezzo per consolidare la valuta, per aumentare i salari, per tenere le industrie italiane in attività durante il periodo della rinascita. Ma il mio disappunto non si limita alla questione delle riparazioni: esso è più profondo e più ampio e riguarda i modestissimi successi degli sforzi della Delegazione Italiana di migliorare tutte le condizioni di pace. Quando i Quattro Grandi decisero di dare la precedenza assoluta al trattato italiano fu loro intenzione e nostra certezza di rendere un modestissimo omaggio alla nostra cobelligeranza; ora constatiamo che essere primi ha significato avere l’onore del maggiore onere e biasimo. Potremmo comprendere il linguaggio dei vecchi che rimproverano i giovani, perché esso esprime il sentimento di un padre quando dava uno schiaffo al figlio; perché tutto ciò è foriero di amicizia. Ma nel caso di cui discuto è tutt’altra cosa. Potrò forse essere in grado di convincere gli italiani che il carattere italiano di Trieste è al sicuro in uno Stato Libero, ma come potrò dire altrettanto della sorte di Pola, Rovigno e Parenzo se quelle città non saranno comprese nello Stato libero? Spetta alla Costituente Italiana decidere la ratifica del Trattato. Non inganniamoci. Chiunque conosca la nostra Costituente, sa la potenza delle note sentimentali. Io, per quanto mi riguarda, farò tutto quello che mi sarà possibile per garantire alla repubblica italiana un ordinato sviluppo, ma vi è un limite a quello che ciascuno di noi può fare. Gli uomini di Stato Alleati non debbono porre me e gli altri governanti italiani in una posizione dalla quale sia impossibile controllare la reazione popolare». Invitato ad esporre le sue vedute sulla situazione interna italiana, il Presidente ha dichiarato che la questione dei partigiani sembra definitivamente risolta, ma ha subito riconosciuto che esiste il grave problema degli impiegati che ricevono stipendi del tutto inadeguati a mantenere un tenore di vita sufficiente onde sarà indispensabile adottare provvedimenti al riguardo. Complessivamente il presidente è sembrato per la situazione interna abbastanza ottimista; essa di per sé non provocherà alcuna grave crisi; questa semmai scaturirà dall’applicazione di un Trattato di pace eccessivamente duro. 