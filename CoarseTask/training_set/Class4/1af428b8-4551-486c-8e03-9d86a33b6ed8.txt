Il dott. J. Schwarzenberg , rappresentante politico del Governo federale d’Austria a Roma, mi ha cortesemente rimesso la lettera di V.E. a me diretta il 25 giugno u.s. Mi è gradita l’occasione per confermarle, signor ministro, il vivissimo desiderio del Governo italiano e, in particolare, mio di rendere sempre più saldi fra i due Stati i vincoli di quella duratura amicizia da tutti sinceramente auspicata. Con questo intento il Governo italiano, prima ancora degli accordi da noi stipulati a Parigi nel settembre scorso, attuò com’è noto anche all’E.V. una serie di provvidenze non trascurabili a favore dei cittadini di lingua tedesca. Animato dallo stesso spirito sta cercando adesso di definire, nel modo più liberale possibile, la delicata questione della revisione delle opzioni . Un particolare accenno leggo nella lettera di V.E., al problema del regime autonomistico da concedere a quella regione. Problema anche questo messo da tempo allo studio da parte del Governo italiano il quale, oggi, lo avvia a soluzione tenendo, necessariamente, conto degli accordi surricordati ed al tempo stesso di quelle esigenze riconosciute inderogabili dalla Costituente. Una ristretta Commissione di parlamentari e di esperti, da me nominata, sta ultimando un progetto sul quale saranno nuovamente sentiti anche i dirigenti del Volkspartei prima che sia presentato al Governo per le definitive proposte alla Costituente. L’obbiettività, l’esperienza politica e la riconosciuta competenza dei membri della Commissione ci consentono di sperare in una soddisfacente soluzione del problema e non dubito che Governo e Costituente vorranno riconoscere all’Alto Adige, anche in una eventuale più vasta circoscrizione territoriale, un proprio ed esclusivo potere legislativo ed esecutivo soprattutto in quelle materie di carattere etnico culturale il cui regolamento autonomo offre la più efficace garanzia per salvaguardare quelle caratteristiche dei cittadini di lingua tedesca alle quali, appunto, fa riferimento l’accordo di Parigi . 