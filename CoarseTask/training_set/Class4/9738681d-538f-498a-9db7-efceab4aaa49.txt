Come avrete avvertito nel periodo dal 21 agosto al 6 settembre il Consiglio dei ministri ha svolto un’attività intensa e molteplice. Vorrei richiamare la vostra attenzione sui provvedimenti più incisivi che il Consiglio ha deliberato. Prima di tutto, il pane quotidiano. Bisogna che il popolo italiano guardi in faccia la realtà. La media della produzione granaria annuale dell’anteguerra in Italia era di 75 milioni di quintali; l’anno scorso ne abbiamo prodotti 62 milioni, quest’anno solo 46! Sottratta la quantità riservata per legge ai fattori per la loro alimentazione e per il seme, noi potremmo ammassare quest’anno appena 12 milioni di quintali, ossia l’ammasso renderà circa la metà di quello dell’anno scorso. Aggiungete al frumento i 7 milioni di quintali di granoturco e di riso previsti per l’ammasso di quest’anno e avremo complessivamente una disponibilità di 19 milioni di quintali di cereali contro un fabbisogno di 48 milioni. Ammanco quindi di 29 milioni di quintali, che dovremo importare dall’estero. Sapete che esiste un comitato mondiale, il quale ripartisce le assegnazioni di grano alle nazioni che ne hanno bisogno. Tutta l’Europa ha avuto un raccolto magro. E le esigenze di vari paesi sono fortissime. Nell’assegnazione noi siamo stati collocati al terzo posto, dopo la Germania e la Francia. Abbiamo chiesto per il secondo semestre 1947, 1.746 mila tonnellate e l’assegnazione fu solo di tonnellate 775 mila. Il governo quindi fa ora tutti gli sforzi per ottenere un aumento dell’assegnazione. Ma non basta. Sì, il grano è assegnato, ma non vuol dire che sia acquistato e importato; per comprarlo ci vogliono dollari e noi non ne ricaviamo a sufficienza dalla nostra esportazione. Abbiamo anche perduto in seguito alle note misure adottate dall’Inghilterra, e contro le quali invano finora abbiamo fatto le rimostranze vive, la possibilità di far dollari con le sterline che riceviamo dal mercato inglese dalla nostra esportazione ortofrutticola. È noto del resto che la nostra bilancia commerciale è ancora estremamente passiva, che non ricaviamo cioè dalle merci che esportiamo all’estero i dollari necessari per l’acquisto di cereali, carbone, benzina ed altre derrate o materie prime che dobbiamo importare. Il governo è dunque impegnato anche in grosse difficoltà valutarie che si sforza con ogni mezzo ed espediente di superare. Fortunatamente per il più vicino, per l’immediato futuro e per i consumi alimentari più urgenti provvedono gli Stati Uniti con il contributo gratuito di 130 milioni di dollari sul fondo deliberato dal Congresso, contributo che viene in prima linea utilizzato per inviarci grano e carbone; ma tutto questo come dissi a Napoli, non basta . I nostri bisogni vanno al di là. I prestiti della Eximbank e della Interbank sono prestiti dedicati alla ricostruzione industriale; ciò naturalmente promuove l’esportazione dei nostri prodotti industriali e quindi procurerà anche nuovi dollari allo Stato ma ciò avverrà solo a ciclo produttivo compiuto e non può quindi intervenire subito per facilitare i nostri acquisti dei beni di consumo. Ecco perché abbiamo bisogno dei contributi previsti dal piano Marshall e, se questo non si attuasse (come pare si debba temere), a qualche prestito che lo sostituisca o comunque in parte lo anticipi. E questa è la seconda cura grave del governo, cura che affrontiamo con tutta l’energia e con tutto il coraggio di un ottimismo tenace e realizzatore. Ma bisogna che il popolo sappia che la realtà, la dura realtà economica è questa e che il resto sono chiacchiere, illusioni o inganno. C’è chi va raccontando che la salvezza potrebbe venire dal tesseramento differenziale. Il nostro alto commissario per l’alimentazione ha già dimostrato che purtroppo non è così. Come sapete il censimento Cerreti divide gli italiani in tre categorie: A) i meno abbienti; B) i medio abbienti; C) gli agiati. È risultato che se si riducesse la categoria C a una razione di 150 grammi ne risulterebbe per i tesserati non produttori della categoria A, che sono circa 28 milioni, un aumento della tessera per persona di grammi 8,8 al giorno; e se la categoria C fosse ridotta a 100 grammi l’aumento per i meno abbienti sarebbe solo di grammi 7,6. Come vedete una differenziazione nel frazionamento non porterebbe a un aumento sufficiente di razione, mentre ci farebbe correre il rischio di un ulteriore balzo all’insù dei prezzi del pane sul mercato nero. Qualunque provvedimento, su qualunque piano all’interno che noi potessimo attuare, non ci salva dai bisogni immediati. È vero però che all’interno possiamo dobbiamo provvedere per lo sviluppo futuro. A questo piano di provvedimenti appartiene il decreto legislativo che abbiamo deliberato onde sostituire al prossimo raccolto l’ammasso totale con l’ammasso per contingente. Chiederemo cioè agli agricoltori una contributo complessivo di 17 milioni di quintali e lasceremo il resto al mercato libero. Allora sì che potremmo applicare il sistema differenziato; provvederemo cioè col contingente e con le importazioni solo alle categorie bisognose; gli altri si approvvigioneranno sul mercato libero. Ma lo scopo principale del nuovo sistema è quello di accrescere la produzione di cereali, di incitare e invogliare gli agricoltori ad estendere la produzione del grano, che in parte rimarrà a loro disposizione per la libera vendita. Tutto verrà fatto dal governo per raggiungere tale scopo, da cui dipende la nostra salvezza. Io spero che gli agricoltori sentiranno che questo è un loro sacrosanto dovere, perché la proprietà privata si difende solo se essa adempie alla sua funzione sociale; comprenderanno anche che questo esperimento se riuscirà aprirà la via del libero commercio. Non dubito nemmeno che la maggioranza degli agricoltori collaborerà efficacemente e volenterosamente con i tecnici dell’agricoltura. Contro eventuali renitenti il decreto commina severe misure. Chi non seminerà e quindi limiterà artificiosamente le colture cerealicole e non fornirà il contingente fissato con la procedura prevista, andrà soggetto alla requisizione di tutto il prodotto e al pagamento di una grossissima somma (10 volte il valore dei cereali e 20 volte se questi non fossero recuperabili). Nei casi gravi il prefetto affiderà la conduzione del fondo a cooperative e altri enti. Il governo spera di non dover ricorrere a simili misure ma è fermo nella decisione di applicarle quando si incontrasse in un pervicace egoismo antisociale. È vero però che un programma di aumento di produzione agricola esige la pace nelle campagne. Il prolungamento e l’inasprimento dei conflitti sindacali, la sospensione del lavoro, il sabotaggio costituiscono un pericolo per l’interna nazione. Per questo il governo ha il dovere di fare ogni sforzo per comporre i conflitti e difendere la libertà e il lavoro. E questo dovere lo compirà con tutta la prudenza ma anche con tutta l’energia necessaria. Nessuno può negare che il governo non sia tempestivamente intervenuto per regolare con un senso di comprensione per i meno abbienti l’occupazione delle terre, la questione delle affittanze e con un decreto di questi giorni l’imponibile della mano d’opera agricola; ma tutti i provvedimenti sono lettera morta se manca la disciplinata collaborazione degli interessati e se le agitazioni mantengono il paese in uno stato di perpetua convulsione. Ciò vale anche per la questione dei prezzi. L’aumento dei prezzi è un fenomeno non solo italiano ed europeo, ma mondiale. I membri del congresso americano in visita a Roma, ci illustravano come ne soffrisse in qualche misura perfino l’America. Per un paese, come l’Italia, costretto a comprare all’estero una notevole quantità di prodotti necessari all’alimentazione o all’industria, una regolamentazione interna non basta allo scopo. Tuttavia essa si deve tentare e ritentare, anche se è evidente che non può riuscire giovevole se non con una rinnovata disciplina del paese. I decreti legislativi fondamentali del 44 e del 45 in materia di prezzi sono sempre in vigore. Abbiamo voluto con un ulteriore decreto aggiornarli e potenziarli. Anzitutto per dare alle categorie e all’opinione pubblica la possibilità di creare un’atmosfera di collaborazione positiva ed informata, verrà costituito in ogni provincia, accanto all’organo governativo «comitato prezzi», una commissione dei prezzi, nella quale come in una camera di consumo i rappresentanti delle categorie e gli esperti discuteranno e formuleranno proposte e suggerimenti circa i prezzi e il caro vita. In secondo luogo abbiamo deciso la creazione di un corpo di ispettori, che accerteranno il costo delle merci, del prodotto agricolo e industriale, dei servizi e delle prestazioni prendendo visione di registri, libri e corrispondenza. La mancanza di tali obiettivi ha troppe volte impedito al comitato prezzi di prendere decisioni efficaci e applicabili. In terzo luogo abbiamo inserito, tra le sanzioni, dei provvedimenti incisivi. Così, per esempio, abbiamo deciso che, se sarà accertata la esistenza di scorte di prodotti industriali e alimentari in misura eccedente il normale fabbisogno e delle singole imprese, il comitato interministeriale potrà disporre la requisizione delle eccedenze, che verranno messe a disposizione del ministero dell’Industria, di quello dell’Agricoltura o di quello dell’Alimentazione, a seconda della materia. Inasprite sono anche le pene della reclusione e delle multe e il mandato di cattura è reso obbligatorio. Grave ed efficace è anche il provvedimento che ai contravventori commina la esclusione dalle assegnazioni di materie prime per i prodotti industriali ed agricoli e dalle gare previste dal regolamento per la contabilità dello Stato. Così perfezionato, l’organismo regolamentatore dei prezzi potrà agire, almeno nel senso di reprimere le maggiorazioni di pura speculazione, i profitti eccessivi, i tentativi di accaparramento o di accantonamento speculativo delle merci. La misura dell’efficacia di tali interventi dipenderà dalla disciplina del paese, e soprattutto dall’aumento della produzione. Se in Italia ci fosse una vasta e solida organizzazione cooperativa, che potesse esercitare una seria azione calmieratrice, noi avremmo ben altra forza per affrontare il rincaro; ma le cooperative agiscono solo in certe regioni ed entro certi limiti. Abbiamo cercato di favorire la costituzione di enti di consumo, assumendo la garanzia solidale dello Stato fino al 70% delle somme mutuate. È questo un rimarchevole passo in avanti, dalla garanzia sussidiaria, prevista nel precedente decreto, alla garanzia solidale, il che significa che le banche sono al sicuro fino al 70 per cento per impegno immediato dello Stato. Bisogna augurarsi che gli enti trovino uomini idonei e oggettivi realizzatori. Gli enti di consumo potranno anche distribuire, in coerenza con il libero commercio, i generi razionati e contingentati. A questo punto mi accorgo, cari uditori, che questa conversazione esce ormai dei limiti di tempo che di solito mi impongo. Ma l’attività legislativa e organizzativa di questo periodo è così intensa che debbo almeno accennare ancora a qualcuno dei provvedimenti finanziari deliberati. Il più urgente per la nostra vita produttiva è quello circa l’assistenza finanziaria alle industrie naval-meccaniche. L’industria meccanica è la più appropriata all’ingegno italiano, e quella che, servendo i paesi stranieri, dovrebbe più giovare alla nostra ripresa economica. Essa infatti ha già assunto forniture importanti dall’estero, ma il travaglio della conversione alla produzione di pace e il gran numero di operai che occupa – mi si dice 600.000 – rendono estremamente delicata questa sua fase produttiva. Una parte, come sapete, è incorporata nell’Iri, ma dell’Iri converrà occuparsene in particolare quando il commissario straordinario avrà presentato le sue proposte riorganizzative. Qui si parla di meccanica in genere: e si riconosce la necessità di assisterla ma non nella misura e nel modo tenuto nel passato, ma imponendo alle imprese da parte dello Stato un migliore assetto tecnico, una riduzione delle spese e la smobilitazione delle partecipazioni estranee alla loro fondamentale attività. In caso di grave inadempienza agli obblighi assunti si potrà arrivare anche al commissario di gestione e perfino alla liquidazione dell’impresa. Con tali premesse e condizioni viene costituito dallo Stato un fondo speciale che secondo un particolare regolamento potrà concedere delle anticipazioni. Il fondo si inizia con 5 miliardi e viene alimentato con venti annualità di 2.500 milioni ciascuna e varie altre operazioni di credito. Il fondo sarà amministrato da un comitato speciale di sette membri. Le richieste pressanti intervenute in questi giorni confermano l’urgenza del provvedimento che ha larghi effetti sociali e che si inserisce del resto nel piano della nostra ricostruzione industriale. A questo piano appartengono anche lo sviluppo del turismo e dell’emigrazione. Per il turismo abbiamo finalmente licenziata la legge organizzativa, secondo i suggerimenti dell’Assemblea. E devo finire, senza nemmeno citare molti altri provvedimenti minori; del resto questa non è una relazione alla Camera ove sono tenuto a rispondere di tutto, il che farò con coscienza tranquilla e sicura, ma una conversazione amichevole con i cittadini che mi ascoltano, ai quali vorrei, che la esposizione della cruda realtà e dei nostri sforzi per affrontarla, infondesse il convincimento che oltre ogni altra cosa è indispensabile la disciplina e la solidarietà di tutte le forze produttive. 