De Gasperi inizia ricordando l’immensa tragedia che ha colpito negli ultimi giorni della guerra, alla vigilia dell’armistizio, la ridente Frascati. «Ricordando ciò» – ha detto il ministro – «io sentivo che veramente in Italia non si può fare altra politica in questo momento, se non quella della ricostruzione e della concordia». «Avremmo continuato – ha soggiunto De Gasperi – su questo piano perché questa sarebbe stata la politica forte di un popolo sereno capace di superare in unità tutte le difficoltà di una grande guerra e di una grande disfatta. Purtroppo le divisioni dei partiti e i dissensi intellettuali delle dottrine ci hanno separati in diverse correnti, e già si profila una battaglia elettorale che dobbiamo combattere non più per la sola causa della ricostruzione economica, ma anche per la difesa delle nostre idee e dei nostri interessi». Le elezioni e gli alleati A proposito della discussione che si svolge attualmente su questo problema, De Gasperi ha detto che il contrasto fondamentale tra i partiti riguarda la precedenza delle elezioni locali amministrative su quelle dell’Assemblea costituente o viceversa. Egli ha rivelato che su tale argomento non vi è assoluta uniformità di pareri nemmeno tra gli alleati: il ministro Bevin ha infatti parlato dell’opportunità di sollecitare le elezioni politiche, senza menzionare quelle municipali; il governo americano invece, pur augurandosi non lontane le elezioni per la Costituente, accentua l’opportunità di mettere in moto la macchina elettorale, cominciando dal ristabilimento della democrazia nei Comuni. «Amici miei – ha detto a questo punto De Gasperi tra grandi consensi – noi non possiamo dimostrare al mondo di essere capaci di governare uno Stato, se prima, o contemporaneamente, non dimostriamo di essere capaci di costituire rappresentanze elettive per discutere dei problemi fondamentali delle amministrazioni dei comuni e delle province». Il suggerimento americano corrisponde allo stato della nostra preparazione tecnica nelle varie regioni, dovendosi ricordare che la loro liberazione avvenne a grande distanza l’una dall’altra e che l’approntamento delle liste elettorali cominciò per l’Italia meridionale dal 30 gennaio 1945, per alcune province il 20 maggio (Marche), per la Toscana il 28 giugno, per l’Alta Italia solo dal 15 luglio. In fondo – continua il ministro – i due suggerimenti non si contraddicono, ma si completano e un accordo dovrebbe concludersi tra i partiti italiani al governo, nel senso che le elezioni politiche si faranno al più presto possibile e che intanto comincino quelle municipali, le quali non ritardano ma preparano quelle della Costituente, creando un’atmosfera di gara democratica, ridando ai Comuni dei rappresentanti elettivi, cominciando la ricostruzione democratica proprio da quei Comuni che in Italia furono alle origini della libertà politica (come in Inghilterra: House of Commons). «Naturalmente – dice De Gasperi – l’ambiente ha un grandissimo significato per lo svolgimento di queste elezioni: oltre alla legge vale il costume. Quando voi vedete che i partiti di estrema accettano con sincera o finta gioia le elezioni inglesi, osservate il diverso costume che in queste occasioni si manifesta. Là, elezioni completamente libere; là, un costume di rispetto della volontà manifestata nelle urne e attraverso le schede che permette si eserciti anche da lontano il diritto di voto e che da enormi distanze un esercito mandi le proprie schede, senza che avvenga il minimo incidente; là elezioni fatte con estrema serietà da parte di tutte le forze in contrasto». A questo punto il ministro accenna alla presenza necessaria in così decisivo problema per l’avvenire del paese della massa di prigionieri, che sta ancora fuori Italia. I prigionieri devono poter votare «Che cosa dovremo fare per i nostri prigionieri, un milione e duecentomila figli d’Italia, che stanno ancora attendendo e battono alle porte della patria? Ci si dice se, come l’esercito inglese e quello americano hanno potuto votare nelle trincee, anche noi dovremo far votare nei campi di concentramento i prigionieri». Tuttavia, secondo De Gasperi, su un punto c’è concordia assoluta: tutti vogliono l’Assemblea costituente e tutti vogliono le elezioni amministrative, soltanto che «alcuni – dopo che tra i punti dell’attuale governo era stata stabilita la precedenza delle elezioni amministrative – vorrebbero ora differirle a chissà quando». In conclusione, per la Costituente la parola d’ordine è: «Quanto prima, tanto meglio», per le elezioni locali: «Cominciare subito perché i registri (le liste elettorali) sono pronti». L’oratore è quindi entrato nel campo specifico della sua attività governativa, accennando che l’ambiente elettorale, l’atmosfera in cui questo atto politico importantissimo quale quello delle elezioni deve svolgersi dipende non soltanto dalla volontà interna del paese e dai rapporti tra i partiti, ma risente anche della situazione internazionale. Un popolo che fosse condannato ad una pace umiliante e che fosse abbandonato in una situazione economica senza uscita, non potrà avere l’animo sereno per giudicare della propria sorte e costruire uno Stato su basi di libertà e di giustizia e di fede nell’avvenire. A un popolo in queste condizioni sarebbe facile cadere nella suggestione della violenza, specie se possedesse ancora le armi già usate contro il nemico. De Gasperi si domanda poi come potrebbe chiedere a un popolo che ha tanto sofferto per le distruzioni degli aeroplani, per le spoliazioni compiute dai tedeschi, il pagamento di riparazioni e aggiunge che l’Italia ha ancora bisogno del generoso aiuto soprattutto americano, su cui necessariamente contare per l’avvenire. A questo punto l’oratore accenna alle incomprensioni che tuttavia non mancano verso la risorgente Italia, e polemizza contro un attacco del «Borba» riportato da radio Belgrado, ove egli stesso è indicato tra i «vampiri italiani propugnatori dell’imperialismo romano». I democratici cristiani come tutti gli antifascisti hanno condannato l’aggressione fascista contro la Jugoslavia e riconoscono i gravi torti del regime mussoliniano e sono sempre pronti a discutere sulle basi dell’equità e della solidarietà nazionale. «Vi dico subito – ha sottolineato De Gasperi – che noi non immaginiamo di costruire verso la Venezia Giulia e nella Venezia Giulia una frontiera di sbarramento contro la Jugoslavia o in genere contro il mondo orientale slavo, come si va falsamente dicendo purtroppo anche da elementi di partiti interni. Noi vogliamo che tra Jugoslavia e Italia non ci sia uno sbarramento ma un ponte di passaggio, proteso verso l’avvenire della nuova Europa che deve sorgere non su basi nazionaliste, ma su quelle popolari della solidarietà europea e mondiale». Tuttavia l’oratore aggiunge che malgrado queste intenzioni egli, come ministro degli Esteri, invano ha cercato ogni possibile contatto con l’attuale governo di Belgrado, chiedendo anche i buoni uffici della Russia. A questo proposito egli aggiunge che è falso accusare i democristiani di non aver comprensione per la Russia, soltanto perché si fanno delle obiezioni contro il comunismo: sono necessarie delle distinzioni, in quanto altro è essere contro o in favore di una dottrina, una ideologia, un’idea politica o sociale e altro è riconoscere o nascondere la grandezza del sacrificio compiuto dall’esercito rosso sotto la guida di un capo geniale e imparare quello che c’è di buono, in questa nazione. «Noi non accettiamo il marxismo – conclude De Gasperi – ma ciò non vuol dire che ci precludiamo dall’ esaminare e imparare quello che c’è di buono, di sano, di progressivo nel regime russo e nelle sue istituzioni economico-sociali, per poterlo inserire nella nostra civiltà nazionale. Per questo salutiamo la ripresa dei contatti commerciali attraverso la ricostruzione dei consolati russi e favoriamo lo sviluppo dei rapporti scientifico-culturali nell’Istituto italo-russo. La Russia fu un formidabile strumento della guerra di liberazione e potrà divenire in Europa e nel mondo un grande fattore di progresso, anche se rimane sostanziale il contrasto spirituale ed ideologico tra la civiltà italiana e il marxismo che, nella sua dottrina materialistica, rappresenta un pericolo di asfissia contro l’atmosfera vitale della nostra civiltà. Noi abbiamo una civiltà – ha continuato De Gasperi – impastata di vita spirituale e di vita religiosa. Ricordate questi paesi nella loro vita dei secoli passati. Essi furono centri di pellegrinaggi, quando gli antichi romani, che non conoscevano ancora le leggi di Cristo, adoravano però sotto diverse forme un Dio unico. Ricordate che questa pianura che si apre ai nostri piedi e conserva le tombe di Pietro e di Paolo è stata testimone – prima che Cristo si facesse romano – di una grande civiltà che fu ispirata al senso religioso. Ricordate che questo sentimento purificato, elevato dal cristianesimo, dette a Roma ed a noi milioni di martiri che combatterono e morirono per la libertà civile e per la coscienza della libertà. Ricordate la figura di Cristo che dalla storia di Roma alla nostra si libra su tutti gli avvenimenti, ispirando la civiltà antica e la vita libera dei nostri Comuni. Ricordate che questa tradizione così alta, profonda, sincera, è connaturata alle sorti dello spirito umano e tutte le nazioni ce la invidiano. Ricordate che per nessuna ragione al mondo noi possiamo lasciarla menomare o scalfire. L’altro giorno – ha detto De Gasperi nella sua calda e stringata perorazione – alcuni storici dell’arte mi parlarono del pericolo che, in seguito alle rovine causate dalla guerra, minaccia alcune opere d’arte, tra cui il Cenacolo leonardesco . Il Cristo del Cenacolo va impallidendo e minaccia di scomparire per sempre, se non si fa un supremo sforzo per coprirlo e difenderlo. Ma come noi faremo tutto quello che è possibile perché non dilegui l’immagine soave del redentore dalla composizione di Leonardo da Vinci , così abbiamo il dovere di impedire che dilegui dalle coscienze del nostro popolo la stessa dolce figura di Cristo. Questa deve essere la cura suprema di un partito che rappresenta il popolo. Poiché se oggi, come ogni giorno, vediamo il sole d’oro scomparire laggiù nel mare e ce ne rallegriamo, perché pregustiamo la gioia del suo quotidiano ritorno, scomparendo nella coscienza nazionale la divina figura di Cristo sarebbe come se questo sole precipitasse nel mare per non ritornare mai più e l’Italia, giardino del mondo, piombasse in un’algida ed eterna notte polare». 