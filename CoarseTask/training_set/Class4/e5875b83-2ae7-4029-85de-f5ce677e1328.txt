Sono piuttosto sorpreso delle dichiarazioni dell’onorevole Nenni come sono comunicate dall’Ansa . Ci deve essere un equivoco: la crisi era già virtualmente aperta quando arrivò in America il telegramma di Nenni che mi annunciava la necessità e l’urgenza di riesaminare la situazione politica in seguito all’esito del congresso socialista. Giunto a Roma mi si ripetè da ogni parte che il cosiddetto chiarimento invocato a gran voce ancor prima della mia partenza, era divenuto inevitabile anche formalmente in seguito alle dimissioni di Nenni e al voto del congresso repubblicano . L’onorevole Nenni fu personalmente di coloro che a me e ad altri espressero l’avviso che la crisi dovesse essere generale. In quanto ai colloqui con i parlamentari va detto che nei primi incontri di ieri, tanto con Nenni che con Togliatti, nessun elemento antitetico emerse che si potesse considerare antitetico con una rapida soluzione della crisi. Ho posto al centro della discussione i problemi più urgenti del paese: alimentazione, disoccupazione, finanze, credito all’estero, Costituzione dello Stato repubblicano, trattato di pace. Riguardo alla costituzione del ministero, inquadrato naturalmente nel mio programma generale dall’altro mio gabinetto, non feci proposte fisse dovendo tenere conto delle richieste non ancora formulate dai vari gruppi. Ma Nenni ammise che il suo gruppo non poteva avere maggiore rappresentanza di quella che si dovrebbe attribuire al Partito socialista nuovo e Togliatti convenne sull’opportunità di fondere i ministeri del Tesoro e delle Finanze, né assunse atteggiamento del tutto negativo di fronte alla mia proposta di smobilitare il dicastero dell’Assistenza post-bellica. Tutto il resto era ancora fluido. Ma dopo l’atteggiamento negativo assunto oggi dal Psli, Nenni venne questa sera ad annunciare un certo irrigidimento del suo gruppo tanto sul programma che nella richiesta di portafogli. Egli chiese, infatti una legge speciale in difesa della repubblica con particolare riguardo della stampa, un notevole aumento del sussidio di disoccupazione, monopolio statale assoluto degli scambi, un piano organico degli ammassi da estendersi a tutti i generi di necessità e a certi prodotti industriali indispensabili (ad esempio un paio di scarpe all’anno), un programma, insomma, che corrisponda alle «esigenze delle classi lavoratrici». Circa la struttura, oltre certi portafogli, richiese una certa partecipazione alla direzione politica, osservando che se è vero che il suo gruppo è notevolmente indebolito, appunto per questo egli aveva interesse di dimostrare che il peso specifico rimaneva immutato . 