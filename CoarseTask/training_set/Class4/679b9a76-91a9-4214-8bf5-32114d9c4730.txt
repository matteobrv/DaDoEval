Notizia amara, inattesa, che vorrei supporre ancora non irrevocabile, in quanto non ancora consacrata, almeno nel nostri confronti, in una comunicazione ufficiale. Abbiamo fatto uno sforzo per convincere la diplomazia francese che lo strapparci Briga, Tenda, il Moncenisio più che un’ingiustizia verso l’Italia costituirebbe un errore assai grave verso l’amicizia italo-francese. Da mesi e mesi abbiamo accumulato prove, documentazioni e argomentazioni per dimostrare questa ingiustizia e questo errore. Chi vi parla, a Roma, Saragat a Parigi, gli altri ambasciatori – specie quelli accreditati presso le grandi Potenze, politici o funzionari che siano – tutti ci siamo ingaggiati a fondo: ultimamente l’ambasciatore Soragna , delegato presso la Conferenza, ha aggiunto le sue premure a quelle dell’ambasciata; non ci è mancata, nelle giornate più decisive, l’attività dinamica di Carandini , né sono mancati altri interventi che per ora non specifico. Ma che fare innanzi a questo convegno ermetico in cui si giudica senza concedere il contraddittorio? Secondo la procedura, verremo sentiti in ultima istanza. Ma intanto un formidabile pregiudizio è creato, e lo spirito della nostra democrazia ne rimane ferito. Il colpo è inferto. L’Italia democratica ha dimostrato coi fatti di ripudiare la politica aggressiva mussoliniana e di volere una politica di riparazione e d’amicizia verso la Francia. In concreto, l’Italia: ha rinunciato, in uno spirito conciliativo, alla posizione che le assicuravano le vecchie concessioni del 1896 in Tunisia, con effetti umilianti o disastrosi per molti nostri connazionali; ha negoziato e concluso: un accordo, a termine del quale l’Italia si impegna a ricuperare e rimettere in condizioni di navigabilità una decina di piroscafi francesi affondati in acque italiane, ciò che comporta per noi una spesa di oltre un miliardo di lire; un accordo commerciale elaborato in termini sostanzialmente proficui per i due paesi, ma estremamente rispettoso delle esigenze francesi; un accordo per l’immigrazione di 20.000 minatori italiani in Francia, in cui le abituali garanzie, che circondano per consuetudine accordi siffatti, sono state da parte nostra ridotte al minimo, e che avrebbe potuto e dovuto essere il preludio di una più vasta corrente emigratoria italiana verso la Francia. Circa la frontiera occidentale stessa, sulle sette rettifiche presentate dalla Francia a Londra ci eravamo dichiarati disposti ad aderire a quella delle alte valli della Tinea e della Vesubia («Terre di caccia»), a quella dello Chaberton, a quella di Valle Stretta (Bardonecchia), ed a quella del Piccolo S. Bernardo. Per il Moncenisio avevamo proposto una collaborazione italo-francese per utilizzare in comune quel bacino idraulico. Se le notizie riferite si confermano, pare che tali prove di buon volere non siano bastate ad impedire la iattura che si annunzia da Parigi. Così la Francia ha preferito guardare verso il passato più che rivolgersi all’avvenire. Noi abbiamo sperato di convincerla che la nostra amicizia gioverebbe alla sua missione europea più che qualche nostro estremo baluardo montano difensivo, strappatoci mentre attraversiamo la più grave crisi della nostra storia. Pare quasi che noi si nutra più fede di essa stessa nella sua missione provvidenziale fra le nazioni. Nessuna flessione da parte nostra; nessuna sosta nella nostra resistenza ad una decisione ingiusta, sulla quale non siamo stati consultati e della quale non abbiamo corresponsabilità né innanzi alla nostra famiglia nazionale né innanzi alla più vasta famiglia dei popoli liberi. (Vivissimi applausi). 