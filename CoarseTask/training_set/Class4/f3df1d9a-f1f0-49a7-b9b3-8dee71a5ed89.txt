Precisa subito che intendeva fare appello alla buona volontà dei partiti e della stampa, affinché, in base agli accordi intervenuti durante la campagna elettorale, per collaborare al mantenimento dell’ordine pubblico, si proseguisse a facilitare il superamento di questo periodo di evoluzione della situazione politica in conseguenza dell’esito elettorale. Bisogna tener conto di un preciso dato di fatto in rapporto ai dati che sono stati comunicati e che vengono via via resi noti sugli scrutini elettorali: e cioè che sia seguita scrupolosamente la procedura fissata dalla legge che affida alla magistratura l’accertamento della volontà espressa dal popolo. Il governo si è limitato alla semplice raccolta di notizie, mentre le rilevazioni e gli accertamenti sono riservati alla piena indipendenza della magistratura come era del resto naturale ed indispensabile per offrire le massime garanzie. Per quanto riflette la proclamazione dei risultati del referendum come è noto, il compito è affidato alla suprema Corte di Cassazione. Per affrettare il trasporto a Roma dei documenti elettorali che l’alto consesso deve esaminare sono stati adoperati numerosi aerei. Si spera per sabato prossimo che la Corte in pubblica udienza possa compiere l’atto tanto atteso. Nell’ansia del paese per l’epilogo di un travaglio sociale ora e dopo si impone quel senso di moderazione, di disciplina, di reciproca tolleranza, di cui si è data già magnifica prova nella elezione, soprattutto ai fini dei problemi che dovrà affrontare la Costituente e dei problemi della ricostruzione. Ho trovato, nella parte soccombente un buon volere che mi sembra di buon augurio nel leale proposito di contribuire alla pacificazione alle varie correnti politiche. Ne va preso atto. Sono da escludere motivi di preoccupazione per pericoli di ritorno a posizioni superate. D’altra parte bisogna ricordare che ogni debolezza e divisione interna oggi ci menomerebbe di fronte all’estero anche nella difesa dei diritti dell’Italia. Il governo confida, pertanto, sulla cooperazione di tutti i partiti affinché il paese continui a dare prova di calma serena e di coscienza democratica . 