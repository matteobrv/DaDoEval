Numerose segnalazioni mi pervengono in questi giorni dalla Venezia Giulia circa i preparativi, anche nella zona «A», che vengono effettuati da agenti jugoslavi in vista del prossimo arrivo della delegazione di esperti. In particolare c’è la prova che bandiere jugoslave già pronte o il materiale per confezionarle e vernice per scrivere sui muri stanno arrivando in grandi quantità in diversi centri della Venezia Giulia. Squadre speciali sono formate per alterare atmosfera e apparenza dei centri popolati della regione e per radunare e organizzare dimostrazioni popolari a favore dell’annessione alla Jugoslavia. Inoltre in molte città e villaggi si stanno organizzando comitati speciali con l’obiettivo di avvicinare gli esperti e manifestare il preteso voto popolare. Le citate attività provano che vi è un’abbondanza di fondi disponibili. In conseguenza di tale stato di cose che peggiora di giorno in giorno, appelli disperati di italiani della Venezia Giulia raggiungono continuamente il governo italiano e la mia persona e non possono essere ignorati. È quindi per me un imperativo, caro Ammiraglio Stone, attirare la sua attenzione sulle questioni seguenti: 1) il governo italiano attende con fiducia i risultati delle indagini che la delegazione alleata sta per condurre nella Venezia Giulia, ed è certo che mostreranno assoluta imparzialità nel compiere tale ardua missione; 2) il governo italiano non nutre dubbi che precise istruzioni sono state impartite ai delegati di estendere le loro indagini al totale della Venezia Giulia, incluse la città di Fiume e le isole del Carnaro (Cherso e Lussino) oltre alla città di Zara; 3) secondo il governo italiano, al fine di garantire piena libertà di espressione alla popolazione italiana che entrerà in contatto con i delegati, è indispensabile che siano studiati e annunciati provvedimenti adeguati, prima dell’avvio dell’inchiesta, per garantire anche in futuro la sicurezza e la libertà personale degli italiani che verranno intervistati dai delegati nella zona «B»; 4) il governo italiano ritiene proprio dovere richiedere che uno o più rappresentanti italiani affianchino la delegazione. Questi faciliterebbero i contatti della delegazione con la popolazione italiana (specialmente nella zona «B»), le ispezioni degli archivi, la raccolta di dati ed elementi di giudizio, e potrebbero segnalare le significative modifiche avvenute senza dubbio dopo il settembre 1943, alterazioni di cui ovviamente la delegazione dovrebbe essere pienamente a conoscenza. Naturalmente un uguale numero di rappresentanti jugoslavi potrebbe affiancare la delegazione. Nell’imminenza dell’indagine apprezzerei immensamente se lei potesse dare immediatamente cortese considerazione alle proposte di cui sopra, e le sarei davvero grato, caro Ammiraglio Stone, se potesse farmi sapere quali assicurazioni mi potrebbe dare al riguardo . 