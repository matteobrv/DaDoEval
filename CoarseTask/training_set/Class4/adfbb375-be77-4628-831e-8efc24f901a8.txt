La ringrazio della sua cortese lettera CC 1008 del 16 giugno corrente. Noto che la linea di demarcazione fra l’occupazione alleata e quella jugoslava, quale è tracciata sulla carta annessa alla sua lettera, si ferma, al sud, negli immediati dintorni di Muggia. Noto altresì che nell’accordo firmato fra il maresciallo Alexander e Tito (art. 1) si afferma tuttavia che «Pola and anchorages on the west coast of Istria will be under the command and control of the Supreme Allied Command». E che all’art. 3 è ripetuto che «the Supreme Allied Command will govern… Pola and such other areas on the west coast of Istria as he may deem necessary». Presumo in conseguenza che la linea dell’occupazione alleata dovrà comprendere, oltre quella segnata sulla carta che ella mi ha cortesemente trasmesso, anche una linea ulteriore in Istria occidentale. Ho già avuto occasione di farmi a questo proposito interprete presso gli ambasciatori degli Stati Uniti e d’Inghilterra di alcune considerazioni che hanno per noi interesse fondamentale, e precisamente: 1) Gli ancoraggi sulla costa occidentale comprendono, oltre Pola, le seguenti città che sono tutte italiane: Muggia, Capo d’Istria, Isola, Pirano, Umago, Cittanova, Parenzo, Orsera, Rovigno, Fasana. Vi sono inoltre, nell’immediato retroterra dell’Istria occidentale borghi italiani, quali Dignano, Buie, Gallesano, Valle, Montona, Visignano. Almeno queste città e questi luoghi, tutti esclusivamente italiani, dovrebbero essere posti nella zona sotto il controllo alleato. Essi vi rientrerebbero in gran parte, qualora si prendesse come linea di demarcazione la strada nazionale Trieste-Pola, che passa per il monte Toso, o, meglio, la strada ferrata Trieste-Pola. 2) In sede di disamina dei particolari di esecuzione dovrebbe essere introdotta una qualche forma di garanzia per gli italiani al di là della linea di demarcazione e sopratutto di Fiume, quale, almeno, l’organizzazione di una qualche commissione di osservatori, come è previsto per la zona occupata dalla Jugoslavia. Ripeto a lei quanto scrissi a questo proposito agli ambasciatori degli Stati Uniti e di Gran Bretagna: noi siamo cioè pienamente consapevoli dei pericoli e dei rischi che la questione ha presentato e tuttora presenta per gli alleati e dello sforzo serio e grave che è stato ed è necessario per superarli. La piena coscienza di questi pericoli e di questi rischi ha certamente accresciuto e approfondito il senso di gratitudine del popolo italiano per la solidarietà dimostratagli in queste difficili circostanze dai governi di Washington e di Londra. Io la prego dunque di voler inquadrare le considerazioni che le espongo in quest’atmosfera di amichevole fiducia e di stretta collaborazione che esclusivamente ci anima e di volerle valutare in conseguenza, come espressione della nostra profonda persuasione che soltanto attraverso soluzioni di equità e di giustizia potrà l’Europa essere pacificata. Le sarò vivamente riconoscente se ella vorrà trovar modo di prospettare ancora una volta al Comando Supremo Alleato le indicazioni che precedono, affinché ne sia tenuto il maggior conto possibile al momento della concreta esecuzione dei programmi di occupazione già stabiliti e da stabilirsi. 