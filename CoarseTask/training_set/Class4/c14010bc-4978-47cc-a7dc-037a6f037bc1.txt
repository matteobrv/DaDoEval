Signor Sindaco, Signori, Signore La calorosa accoglienza ricevuta al mio arrivo in questa città, mi ha profondamente commosso ed io vi esprimo i miei ringraziamenti cordiali. Il popolo italiano, così strettamente legato a questo paese dove un gran numero di cittadini di origine italiana vive agiatamente e felicemente, desidera che io ridica la sua sincera amicizia per il popolo americano. Sono lieto di avere l’occasione ed il privilegio di interpretare questi sentimenti nei riguardi vostri e di tutti gli americani amici dell’Italia negli Stati Uniti. Brindisi Signor Sindaco, Vi ringrazio per le gentili espressioni che mi avete indirizzato. L’Italia che è legata da tanti legami a questo grande paese, guarda con profonda ammirazione all’opera costruttiva che l’America compie al fine di preservare la nostra comune civiltà e di creare un ordine nuovo basato sulla libertà e sulla giustizia. Nella preparazione di questa grande impresa l’Italia intende riprendere il posto già occupato nella comunità delle nazioni e assumersi la sua parte di lavoro, di sforzi coordinati e di attivo contributo allo sviluppo delle relazioni politiche ed economiche mondiali basate su sentimenti di mutua comprensione. Con questi sentimenti io levo il bicchiere alla fortuna della Nazione Americana, alla città di Chicago, alla felicità personale del Presidente degli Stati Uniti, a Voi Signor Sindaco ed a tutti questi onorevoli ospiti. 