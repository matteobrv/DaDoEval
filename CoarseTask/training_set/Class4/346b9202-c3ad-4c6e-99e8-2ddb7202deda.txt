Il moltiplicarsi dei provvedimenti in una materia di previdenza sociale dal 1888 fino ad oggi, e il prodursi di gravi ripercussioni d’ordine monetario sul sistema previdenziale, ha fatto sì che più urgente che mai apparisse in questi ultimi mesi la necessità di una riforma. Organizzazioni sindacali e assistenziali hanno promosso appositi convegni per studiare l’oggetto e le finalità della riforma previdenziale. Provati studiosi ed organi di stampa hanno moltiplicato i loro suggerimenti. E infine la stessa Assemblea costituente in apposita disposizione del nuovo testo costituzionale ha determinato i nuovi criteri direttivi di un sistema previdenziale adeguato alle necessità di una verace democrazia sociale. Il governo della Repubblica non ha assistito passivamente all’aggravarsi della situazione in materia previdenziale e al moltiplicarsi di innovazioni perché si addivenisse ad una riforma. Con una serie di provvedimenti, l’ultimo dei quali ha preso precisi lineamenti il 2 di questo mese, il governo ha cercato di adeguare il più che fosse possibile le varie prestazioni previdenziali alla gravità dei bisogni dei lavoratori . Tutti siamo in coscienza di aver fatto ogni sforzo per giungere a moltiplicare le prestazioni dell’anteguerra con coefficienti che variano da circa quindici volte a trenta volte. Con il sistema attuale, con le rovine e lo sconquasso causati dalla guerra, credo fermamente che in linea generale sarebbe stato difficile fare di più. Ci sono dei limiti alle soddisfazioni delle nostre più ardenti aspirazioni in materia di giustizia sociale e questi limiti sono rappresentati dalle disponibilità economiche del nostro paese. Quando non è possibile aumentare l’entità dei beni destinati alla soddisfazione delle esigenze previdenziali, non resta che una operazione da compiere ed è quella di tentare di ridurre al minimo i costi del servizio stesso. Occorre semplificare il più possibile la riscossione dei contributi. In una parola occorre adottare il sistema più adatto a far sì che la massima quantità possibile dei contributi riscossi pervenga direttamente nelle mani di coloro che nel bisogno attendono di essere sollevati. Questa visione ha indotto il governo a predisporre nell’aprile scorso un provvedimento per la nomina di una commissione preparatrice delle grandi linee di una riforma della previdenza sociale in Italia. Con decreto in data di ieri è stata nominata la predetta commissione. Il governo ne ha chiamato a far parte uomini di tutte le correnti, rappresentanti di tutte le categorie. A capo della commissione è stato prescelto l’onorevole Ludovico D’Aragona, ex ministro del Lavoro, esperto sindacalista, pioniere della previdenza sociale italiana. Suo principale collaboratore e vice presidente della commissione è stato designato il prof. Francesco Santoro Passarelli, ordinario di diritto civile all’università di Napoli testé chiamato alla cattedra di diritto del lavoro all’università di Roma. Il governo crede di avere aperto la strada verso una razionale sistemazione del sistema previdenziale. Tocca ora alla commissione il compito di sottoporre al legislatore le conclusioni orientatrici più razionali. Bisogna arrivare nel più breve tempo possibile a sistemare questa importantissima materia. Commissione per la riforma, Ministero del Lavoro e della Previdenza sociale, governo, Assemblea costituente; ognuno entro i limiti delle proprie competenze, deve far fronte nel più breve tempo possibile alla esigenza di dotare il nostro paese di un sistema previdenziale adeguato alle necessità di vita e di benessere dei lavoratori. 