La prossima domenica ha inizio il secondo ciclo delle elezioni amministrative che porterà al rinnovamento democratico di numerose amministrazioni comunali d’Italia. È intendimento preciso del governo che tanto la campagna elettorale che le consultazioni popolari abbiamo a svolgersi assicurando l’ordine e la più ampia libertà di propaganda e di espressione del voto. Soprattutto dovrà assicurarsi il regolare svolgimento delle operazioni elettorali, vigilando perché gli uffici comunali adottino una rigorosa imparzialità, intervenendo prontamente ed energicamente per reprimere gli eventuali abusi o atti che comunque risultino ispirati a concetti o illegittimi interessi di parte. Le Ss.Ll. vorranno, inoltre, provvedere a mezzo dei dipendenti organi di polizia che sia garantito l’esercizio della libera propaganda elettorale da parte di ogni partito, contro ogni intolleranza che dovesse manifestarsi e per l’assoluta tutela dell’ordine pubblico. Dovranno, altresì, svolgere quegli interventi che ritenessero necessari presso i locali esponenti dei partiti per promuovere una efficace azione verso gli aderenti al fine di ottenere un ordinato svolgimento dei comizi e delle elezioni. Attendo assicurazione. 