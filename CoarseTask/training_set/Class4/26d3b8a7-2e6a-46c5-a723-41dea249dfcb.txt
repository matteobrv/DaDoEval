Desidero vivamente attirare la sua autorevole e benevola attenzione su alcune gravi notizie che ci sono recentemente giunte, pel tramite dei Comitati di liberazione dell’Italia settentrionale, e che riguardano l’attività antitaliana svolta e in via di svolgimento da parte dei nazisti nelle provincie di Trento e di Bolzano. Tale attività, e gli atti di intimidazione e di ferocia che l’accompagnano, hanno lo scopo non dichiarato, ma evidente, di cercare di snaturare la fisionomia di quelle provincie al fine di incorporarle nel Reich facendole apparire come regioni non italiane, ma tedesche. Le regioni suddette sono state infatti comprese in una «zona di operazione delle Prealpi», creata ufficialmente con carattere e finalità esclusivamente militari e tuttavia diretta ad eliminare tutto ciò che è «italiano» . Né un carabiniere, né un agente della polizia italiana è rimasto nell’Alto Adige; le autorità italiane sono state estromesse da ogni ufficio e da ogni ente, e sostituite da commissari germanici la cui attività si esercita nell’allontanare quanti più italiani è possibile. Arbitri, sopraffazioni e violenze non si contano più; arresti e anche uccisioni vengono compiuti sempre più frequentemente. Le scuole italiane sono state chiuse e i giornali italiani sono stati aboliti. I nomi italiani dei villaggi, delle vie e delle piazze sono stati sostituiti con nomi tedeschi. Decreti appositamente emanati dispongono l’allontanamento degli impiegati italiani, mentre continue chiamate alle armi e deportazioni di italiani delle classi dal 1894 al 1926 pel lavoro obbligatorio provvedono ad allontanare notevoli masse di connazionali. Anche gli elementi appartenenti alle minoranze allogene, che in base agli accordi italo-tedeschi del 1939 avevano optato per l’Italia vengono ora a mezzo di intimidazioni costretti a rinnegare l’opzione allora fatta, e coloro che rifiutano vengono allontanati . Quest’opera di violenza ha provocato già l’allontanamento da quelle regioni di 30-40 mila persone, ma questa cifra è destinata ad aumentare con ritmo crescente quanto più durerà l’occupazione nazista della regione. Ho ritenuto opportuno segnalarle quanto precede, caro ammiraglio, affinché gli organi alleati che saranno in un primo tempo chiamati al governo di quelle regioni, subito dopo la loro liberazione, siano messi tempestivamente al corrente, per loro orientamento, dell’azione antitaliana spiegata colà dal nemico, e mi riservo di inviarle, caro ammiraglio, quelle ulteriori informazioni che al riguardo, mi dovessero pervenire. 