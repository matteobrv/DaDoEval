Sono pervenute e continuano a pervenire in misura crescente alla segreteria del partito manifestazioni di protesta e di preoccupazione da parte dei comitati provinciali e di sezione per l’atteggiamento tenuto dal Consiglio dei ministri in merito alla proposta di una funzione religiosa di ringraziamento per la fine della guerra Il fatto che il governo italiano, solo tra tutti i governi, non abbia avuto la sensibilità dell’ora e abbia voluto ignorare Dio in un momento in cui, dopo tanti sacrifici sostenuti, e di fronte a tante difficoltà incombenti, spontaneamente la coscienza dei popoli e dei governanti si rivolge a Dio, poteva già di per sé sorprendere ogni uomo dotato di intelletto e di cuore che, nella lunga guerra e nelle molte calamità individuali e pubbliche aveva trovato un conforto nelle grandi assemblee religiose espressione di una solidarietà collettiva di sentimenti e di speranze. Ma forse ha addolorato di più ed è divenuta causa di preoccupazioni la giustificazione che si è cercata di addurre per il rifiuto. Ove questo non è stato motivato su meri dati di fatto, quasi come sanzione o saggio di eventuali sanzioni per pretesi atti di intolleranza (di sanfedismo) dei cattolici, si è ricorso a vecchi principi, che in lungo e doloroso passato sono sempre stati lo spunto e il pretesto per l’anticlericalismo più intransigente e per le leggi più ingiuste. Proprio mentre grandi nazioni straniere con pubbliche cerimonie religiose davano la prova di una concordia, cui non era di ostacolo nessuna ideologia e nessuna forma concrea di disciplina di rapporti tra Stato e Chiesa, si è voluto negare che altrettanto possa avvenire in Italia, dove non tanto leggi positive contrastano i vecchi principii dell’assoluto agnosticismo statuale, ma dove ben più quei principii erano già apparsi totalmente estranei alla coscienza collettiva dopo le innumerevoli prove di lealtà della Gerarchia, delle organizzazioni e dei cattolici tutti ed ancor più lo sono apparsi negli ultimi mesi attraverso lo spirito conciliativo ed il senso generoso di solidarietà verso uomini di tutti i partiti e di tutte le fedi. Evidentemente sulla interpretazione onesta ed oggettiva della volontà generale e sullo stesso senso della convenienza politica è prevalso il dottrinarismo laicista e lo spirito di parte. Ed è appunto questa triste ed amara prevalenza (più forse che il fatto in sé) quella che suona come un monito e legittima le più gravi apprensioni, e fa sentire come ancora insoluto il problema religioso. Essa costringe ogni cristiano consapevole a chiedersi se per caso la forza del pregiudizio, oggi a stento contenuta dal calcolo tattico, non possa domani manifestarsi con conseguenze ancora più sostanziali e permanenti in questioni vitalissime, come quella della educazione giovanile e della disciplina della famiglia. La Democrazia cristiana ha scelto a sua divisa la libertà e si propone di difenderla oggi e domani: la libertà politica come la libertà delle coscienze. Non ha nei suoi programmi il proposito di imporre una determinata visione filosofica o teologica, come non pretende che lo Stato imponga qualsiasi atto di culto. Soprattutto sa quale sia il valore di una religiosità solo formale ed esteriore, specialmente se ottenuta a prezzo di costrizione o del pericolo di sfruttamenti politici della religione o di limitazione della responsabilità personale e delle garanzie fondamentali di una sana democrazia. Ma la Democrazia cristiana sa anche quanto i valor morali e spirituali siano indispensabili per una piena ed effettiva ricostruzione del paese e come, in Italia, non sia pensabile dare alle auspicate nuove istituzioni ed ai necessari nuovi ordinamenti economici altro contenuto sostanziale di giustizia, di prestigio e di intima adesione delle coscienze che non sia quello della nostra tradizione cristiana. Perciò la segreteria del partito richiama l’attenzione di tutti i comitati provinciali, di tutte le sezioni e di tutti gli iscritti sul recente episodio per sé accidentale ma indicativo delle prospettive dell’avvenire. Piuttosto che a reazioni esterne ed a manifestazioni di protesta, tale episodio deve offrire argomento di meditazione, alla discussione tra i nostri e soprattutto all’impegno costruttivo per l’approfondimento sempre più consapevole e per il dibattito pubblico sempre più efficace dei grandi problemi che molti segni oggi ammoniscono essere ancora insoluti e che domani la Costituente dovrà affrontare. I democratici cristiani e l’intero popolo italiano debbono sapere che è sulla linea anche di questi problemi che si potrà decidere tra breve il destino d’Italia. 