Non ne so nulla, e sono molto sorpreso dei particolari fantastici pubblicati. Anche la storiella delle tre lettere è una invenzione. Chi ha letto il mio discorso di Napoli sa che la Democrazia cristiana non ha ambito finora né ambisce per l’avvenire di rimanere isolata nel suo duro compito. Non si può però ancora sapere con certezza se un allargamento sarà possibile e qualora il tentativo dovesse farsi, se il tentativo stesso possa riuscire o fallire come avvenuto nell’ultima crisi. Nei prossimi giorni dovrà risultare quali e quante siano, come dissi a Napoli, quelle forze sane che con lealtà e coerenza interiore credono di cooperare con la Dc per assolvere ai compiti che nel discorso stesso vennero da me indicati e precisati come il programma dell’azione del governo per il breve periodo che ancora ci separa dalle elezioni; e solo allora si potrà dire se tale collaborazione assumerà la forma di una partecipazione alla responsabilità di governo, allargandone la base ovvero se sarà limitata ad appoggiarne l’opera. In ogni caso il presente governo non verrà meno al suo compito, certo che l’Assemblea nella sua maggioranza non gli negherà, nell’interesse del paese, la fiducia già confermatagli ripetutamente. 