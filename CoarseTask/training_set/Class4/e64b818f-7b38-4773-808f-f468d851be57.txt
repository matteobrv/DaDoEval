De Gasperi ha invitato i presenti a riflettere che le difficoltà incontrate da ogni cittadino, da ogni famiglia, da ogni piccolo o grande comune nella loro vita quotidiana, si ripropongono su scala proporzionalmente ingrandita al governo. Per superarle gli italiani dovranno innanzitutto contare sulle proprie risorse e in particolare sulle grandi forze della loro cultura e del lavoro organizzate all’interno e valorizzate all’estero. La prima condizione della rinascita è l’autodisciplina di un popolo educato in libertà alle leggi della solidarietà e del comune progresso. Gli aiuti delle nazioni amiche sono necessari ma più necessaria ancora è la libera organizzazione di vaste attività sociali all’interno, la tregua delle fazioni, la concentrazione degli sforzi verso le mete concrete e prossime. Parlando della politica estera, De Gasperi ha tra l’altro auspicato che presto i rapporti tra noi e gli Alleati si svolgano in modo che noi non soltanto dobbiamo ricevere aiuti, ma possiamo anche prendere parte a un sempre più considerevole processo di scambi di prestazioni e di collaborazioni. 