Si ha l’impressione, non so quanto fondata, che, in materia di Alto Adige, la delegazione nord-americana sia tuttora fluttuante ed incerta. Abbiamo da parte nostra dimostrato, credo esaurientemente, che le minori rettifiche richieste dall’Austria non sono tali. La questione ritorna comunque alla discussione dei supplenti il 6 giugno. Sarà in quell’occasione deciso se procedere ad una seconda consultazione nostra ed austriaca. È superfluo io le dica come sarebbe utile arrivare a una decisione rapida entro i termini delle minori rettifiche fissati dai Quattro. Il prolungarsi di una situazione di incertezza su tutte le nostre frontiere provoca irrequietudine grave e crescente in tutta opinione italiana in generale e rende ancora meno agevole quell’onesta pacificazione della regione che ci proponiamo di lealmente raggiungere. Lasciare aperta la questione significa d’altra parte lasciarla aperta anche ai mercanteggiamenti sempre pericolosi. Conviene dunque chiuderla. Che almeno una delle porte di casa nostra sia rimessa sui cardini. Lo dica costì con amichevole ma energica franchezza. 