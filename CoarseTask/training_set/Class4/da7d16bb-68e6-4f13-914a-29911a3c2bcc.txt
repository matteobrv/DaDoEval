DE GASPERI: Riassumendo insiste sulla opportunità che si prepari, per esposizione davanti ai Ventuno, una dichiarazione generale che deve essere soprattutto diretta, pratica, chiara a tutti; che indichi quali siano le nostre disponibilità e quali i danni conseguenti all’applicazione del trattato. A prescindere da questa dichiarazione dobbiamo sperare che saremo ammessi a discutere in sede di commissioni: ed occorre quindi che si sia preparati e documentati anche per questa seconda eventualità. Passando ad altro argomento osserva che le questioni territoriali sono note a tutti e che non sembra quindi sia il caso di dilungarcisi in questa sede. Suggerisce quindi di passare alla questione militare. […] DE GASPERI: Quale è l’importanza della frontiera del Brennero? TREZZANI : Rappresenta una frontiera sicura. DE GASPERI: Ma la Pusteria? TREZZANI: Nel momento attuale una rettifica del confine a favore dell’Austria in Pusteria non ha importanza; ma di fronte ad una nuova futura minaccia tedesca, sì. DE GASPERI: Il sacrificio al Brennero varrebbe qualche rettifica a nostro favore sulle altre due frontiere? TREZZANI: Dipende. C’è poi il pericolo che intaccato il principio geografico si giunga a Salorno. DE GASPERI: La Jugoslavia da sola può rappresentare un pericolo? TREZZANI: No. DE GASPERI: Allora si tratta di un problema russo. Ritiene Trezzani che la cessione di Pola sia stata voluta dai russi? TREZZANI: Sì. La Russia vuole assicurarsi una base navale integrata da cantieri. CORBINO: Se la Francia non vuole una intesa italo-tedesca non dovrebbe essere favorevole al mantenimento della frontiera italiana al Brennero? DE GASPERI: No. Assistiamo qui ad un vecchio progetto francese, favorevole alla creazione di uno Stato tedesco-cattolico come contrappeso alla Russia e come ponte verso oriente. […] DE GASPERI: Dubita che per quanto riguarda la cessione delle nostre unità si possa sostenere il punto di vista esposto da De Courten in linea di diritto, perché vi fu da parte nostra una resa incondizionata. […] DE GASPERI:Conclude ringraziando i presenti. In questo preciso momento è arrivata da Parigi notizia che è stato deciso di invitarci ad esporre il nostro punto di vista. Occorre essere pronti per partire mercoledì. Rispondendo a Facchinetti conferma che l’ambasciatore francese Couve aveva dichiarato che la definizione della questione tunisina era l’ultima questione in sospeso fra Italia e Francia. 