Suoi rapporti 429 e 463 . Ero e sono convinto che mezzo migliore per riprendere contatti è quello di ristabilire il normale rapporto diplomatico, almeno sotto la forma minore della rappresentanza sul tipo in atto con la Gran Bretagna. È questo il mezzo più agevole per avviare un discorso: la presenza fisica, cioè, a Roma e a Belgrado, di un dirimpettaio qualificato. La Russia, che è maestra di realismo, si è messa con noi, e subito, su questa strada. Comunque, ciò che è essenziale – e lo abbiamo detto e ridetto da parte nostra – è chiarire l’atmosfera fra i due Paesi, o, almeno, esplorarne a fondo e con reciproca comprensione la possibilità. Né vogliamo insistere su questioni di forma, purché si sia d’accordo su questo punto e su un qualunque mezzo per attuarlo. Riprendiamo dunque il contatto diretto, se proprio quello diplomatico normale sembri a Belgrado prematuro, qui a Roma, sia attraverso il membro jugoslavo presso il Comitato consultivo, sia per il tramite di persona qualificata inviata allo scopo direttamente da Belgrado. Sono d’avviso che codesto primo contatto debba vertere sulla questione dei deportati ed internati italiani in Jugoslavia e nello stesso tempo su quella dei rifugiati jugoslavi in Italia, benché evidentemente l’aspetto politico morale dei due problemi sia fondamentalmente diverso. Sono entrambe però questioni la cui soluzione verrà certamente a sgombrare una prima zona di ostacoli. Nulla vieta che siano toccate insieme altre questioni minori di interesse reciproco. Credo che la conclusione – naturalmente se favorevole – di codesta prima fase e il conseguente intervenuto chiarimento di atmosfera fra i due Paesi dovrebbe essere sottolineata in modo concreto attraverso una ripresa dei rapporti diplomatici fra Roma e Belgrado. Le questioni maggiori, e, soprattutto, quelle territoriali potranno essere affrontate appunto in questa seconda fase, se l’atmosfera e le circostanze e il risultato dei primi contatti lo consiglieranno. Informi subito di quanto precede anche il commissariato degli Esteri e nei termini suddetti. Ne informo da parte mia Kostylev e gli anglo-americani. Attendo conoscere se e cosa abbia risposto Belgrado. 