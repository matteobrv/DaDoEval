Ho avuto oggi colloquio con Bevin presenti Carandini e Charles. Trattai brevemente quattro punti: 1) Ringrazio per atteggiamento equità in questione adriatica. Applicazione delle direttive sarà difficile, anche perché all’inchiesta e alla commissione in loco mancherebbe cooperazione popolazione italiana, qualora non si provvedesse prima rimpatrio deportati e non si ristabilisse senso sicurezza. Bevin rispose che ora i membri sostituti si occuperanno del dettaglio e che in occasione dell’inchiesta in loco si farà certamente ogni sforzo per imposizione condizioni di sicurezza. 2) Perdita totale colonie sarebbe pace punitiva. So che non avete l’intenzione ma l’impressione sarebbe tale. Italia è paese di lavoratori, le nostre colonie erano possibilità di lavoro ed emigrazione. Se voi precludete lo sbocco d’Italia nel mondo italiano mediterraneo tagliate anche i legami che vincolano in questa area l’Italia alla Gran Bretagna e divertite ogni possibilità di lavoro verso la Francia e l’America. È meglio per voi una Italia amica nel Mediterraneo che una Italia senza interessamento nel Nord Africa, proiettata economicamente solo verso altre contrade. Bevin obietta che occasione di lavoro rimarrà in ogni caso agli italiani ma che ad ogni modo non esiste decisione definitiva, bisogna attendere conclusioni sostituti. 3) È difficilissimo che si possano preparare elezioni politiche per la Costituente prima dell’inverno. Bevin: «potete fare quelle amministrative?» «Sì nel sud e nel centro». Mi rispose: «Allora sta bene. In quanto elezioni politiche giudicate voi. Noi, aggiunge sorridendo, abbiamo fatto in fretta e sono riuscite benissimo». Ho risposto che la preparazione tecnica e psicologica era diversa; dipenderà anche dalle condizioni della pace e non possiamo fare elezioni nello stato armistiziale. Bevin: «A me preme per poter portare via truppe». 4) Prigionieri di guerra. Accenno alla questione come era stata posta da Carandini. Lettere a me dirette dai campi confermano impazienza morbosa. Carandini interviene motivando necessità fare dichiarazione impegnativa di massima e impegnarsi per un primo invio avanti Natale. Bevin ricorda aver promesso dichiarazione, ma che la conferenza gli ha finora impedito trattarne in Consiglio dei ministri. Lo farà prossimamente. Colloquio breve ma benevolo. Ho incontrato poi separatamente Cadogan e Attlee, vedrò domani Byrnes e probabilmente Molotov . 