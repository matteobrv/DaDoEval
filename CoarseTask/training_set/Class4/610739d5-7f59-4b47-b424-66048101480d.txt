Ringrazia il collega Nenni della sua fatica che darà elementi per affrontare la battaglia diplomatica. Le sue conclusioni sono però tutte subordinate alla decisione sulla accettazione o meno del trattato, il che non rientrava nel compito di Nenni Conferma che è diffusa negli ambienti della conferenza l’opinione che si è andato troppo oltre nel gravare sul trattamento all’Italia. Se le attuali esplorazioni non sono state fatte prima, come ha rilevato Nenni, ciò fu dovuto alle altre infinite preoccupazioni. Ma ritiene che comunque la questione di Trieste sarebbe risultata fondamentale – qual è – ed impossibile ad essere superata. Per ottenere altre concessioni di rilievo e trattare, sarebbe occorso mollare al tutto Trieste; il che a noi era – ed è – impossibile fare. De Gasperi ha la sensazione, anche per altri contatti (uno poi, odierno con deputati inglesi) che la reazione italiana al trattato abbia influito l’opinione inglese, in senso favorevole a noi. Circa la pretesa correlazione fra Trieste e Bolzano osserva che gli Alleati sono stati incongruenti non tenendo nella dovuta considerazione il problema economico-commerciale del porto e delle linee interne di Trieste, che stava a nostro favore. Nell’Alto Adige noi ci siamo dichiarati disposti a considerare e 1a questione etnica e quella economica. La Jugoslavia in realtà non vuole accettare nessuna reciprocità per le minoranze. Essa si considera Stato vittorioso nei confronti di noi vinti. L’Italia è disposta ad accettare anche un controllo internazionale in favore delle minoranze tedesche dell’Alto Adige. I 200.000 tedeschi e forse meno dell’Alto Adige sono presi in grande considerazione da Bevin che sembra preccuparsene; ma nessuno si preoccupa degli italiani dell’Istria e di Pola che resteranno sotto la Jugoslavia. Contesta che si possa eventualmente compensare l’inclusione di Pola nello Stato libero di Trieste con l’includervi anche Gorizia perché sia Pola che Gorizia sono del tutto italiane. Proseguendo il presidente De Gasperi osserva che la politica dei «non blocchi» né a destra né a sinistra ha però finito per isolare l’Italia. Ritiene che la procedura per la ratifica sarà assai lunga (intanto il Senato degli Stati Uniti non potrà trattarne che in gennaio). Quindi prima di tutto ritiene opportuno battersi, resistendo e attendendo. Non potremo abbandonare la resistenza su un terreno di giustizia e di sentimento per preoccupazione di ordine interno e cioè di alimentare reazione o propaganda di destra. Oggi dobbiamo per intanto tener fermo in un primo tempo, anche se arriveremo poi a una conclusione razionale e non sentimentale. I sondaggi di Nenni rafforzano il dubbio che non si possano ottenere miglioramenti territoriali. II trattato è un quasi disperato espediente dei «quattro» per non arrivare ad un urto che minacci la pace. Donde la difesa quasi solidale di essi delle posizioni raggiunte. L’atteggiamento definitivo dell’Italia sarà comunque deciso e dal Governo e dalla Costituente. II trattato, osserva ancora il Presidente, in ordine alle condizioni economiche quasi aggrava quelle dell’Armistizio. Quale pace sarebbe questa? Forse definitiva? Non decide ancora delle colonie. Potremmo mai accettare rinuncia ai nostri crediti verso la Germania? Non bisogna gettarci ad un impresa e ad un impegno di carattere compromettente all’interno; ma nemmeno potremmo accettare senz’altro delle condizioni che possano essere migliorate a nostro favore. Le clausole militari poi sono addirittura oltraggiose. Renderebbero l’Italia indifesa e senza alcuna garanzia! A richiesta del ministro Macrelli , Nenni informa che le clausole del trattato saranno discusse dinanzi a due speciali commissioni della Conferenza. Queste riferiranno con rapporto alla Conferenza dei ventuno. Questa procedura – osserva De Gasperi – impedirà di prospettare una soluzione di compromesso fra i vari punti. Ma contro questa tattica egli – De Gasperi – domanderà tosto di essere sentito in seduta pubblica plenaria. […] Prende impegno di mandare relazioni da Parigi ovvero di venire egli stesso a Roma per riferire al Consiglio. 