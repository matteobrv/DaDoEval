Fa una relazione in merito all’invito ricevuto da Parigi per dare il parere del Governo Italiano sulle linee stabilite dalla Commissione per la Venezia Giulia. Al telegramma che egli aveva inviato perché fossero sentiti gli esperti italiani della Marina e per le riparazioni non è stata data risposta. In via di fatto però un rappresentante della Marina e uno economico (Di Nola) hanno preso contatti, ma non basta. È necessario ora che i contatti siano sviluppati con personale tecnico e competente in materia economica e di imprese industriali. Quanto alla sua andata a Parigi, non nasconde di aver avuto qualche esitazione, ma oggi può considerarsi molto lieto di esservi andato: la nostra considerazione è cresciuta e vi è stata una notevole cordialità nei rapporti privati. Compito ufficiale era di prendere atto delle proposte della Commissione d’inchiesta per la Venezia Giulia. Poche ore prima della riunione ha potuto ottenere il rapporto di detta Commissione. Ha approfittato dell’occasione per raccogliere dati, controlli e statistiche che gli esperti avevano portato con sé. Il rapporto è firmato dai quattro delegati delle Nazioni e contiene una descrizione sintetica che in qualche punto da ragione all’una o all’altra parte. II rapporto annette Trieste, Gorizia, la vallata bassa dell’Isonzo, altre gravitazioni economiche verso di noi; per Arsa, conferma il carattere italiano delle città costiere. Esso doveva soprattutto cercare una linea etnica. Sulla base del documento egli poté esporre molte ragioni più che il rappresentante della Jugoslavia il quale protestò contro molti punti del rapporto. Avendo dovuto così far subito la prima obbiezione sul fatto che la Commissione d’inchiesta non si sia recata a Fiume, Lussino, Cherso e Zara e che la sua opera sia stata limitata alla Zona A escludendo la Zona B. A queste obiezioni non è stato risposto. Kardelj ha protestato contro la Commissione dicendo che essa si era recata «in territorio nazionale». Ecco il punto di partenza errato jugoslavo: essi lo considerano già territorio jugoslavo per diritto di conquista e per proclamazione di popolo; noi invece consideriamo queste terre sempre nostre. Ha potuto così riferirsi a punti del rapporto a noi favorevoli. La linea etnica è stata cercata con riguardo economico. Anche gli Slavi hanno concentrato la loro attenzione sullo stesso principio. Noi abbiamo fondato la nostra tesi sul porto di Trieste, insistendo sul carattere internazionale del porto stesso e mettendo in concorso il porto di Fiume e le comunicazioni. Viene staccato così il problema politico di Trieste nostra dal problema economico del porto. Questa tesi si è scontrata con quella slava, la quale ultima è stata sostenuta con fortissimo accanimento e con attacchi agli Alleati pressappoco del seguente tenore: «Voi Alleati volete dar ragione all’aggressore contro noi vostri Alleati». Hanno esagerato anche i danni, i quali, sovente sono stati invece, frutto di lotte fratricide. Quando egli ha preso la parola ha accennato che la questione tiene in ansia il popolo italiano e agiterà la Costituente. Non voleva polemizzare con gli jugoslavi. Ha ammesso la nostra situazione precedente, ma ha detto che gli sono stati mossi rimproveri di aver abbandonato la linea di sicurezza alpina; nello stesso tempo ha assicurato di averlo fatto per secondare le esigenze etniche jugoslave: questo era un primo passo d’amicizia. Poi ha confermato la proposta di smilitarizzare l’Adriatico e ha chiesto che anche gli jugoslavi smilitarizzassero le Bocche di Cattaro. Sono state poi presentate le linee predisposte dalle quattro Potenze. La linea russa attribuisce alla Jugoslavia gran parte della Venezia Giulia. Tatticamente gli jugoslavi hanno fatto presente che lasciano fuori Grado e Gradisca, ma la linea è al di qua del confine del 1866. Egli ha contestato pertanto che non si trattava di linea etnica ma di una linea totalitaria. Le altre linee percorrono il vecchio confine del 1918 lungo la valle dell’Isonzo e girano attorno a Gorizia e Trieste per finire a dividere in 1/3 italiani e 3/4 jugoslavi. La linea americana ci concede il Collio, frutteto di Gorizia ed è per noi la più favorevole. Comunque tutte e tre le proposte lasciano uno spazio assai angusto intorno a Gorizia. Attorno a Trieste, invece, la linea ha respiro. A Capodistria la linea inglese continua fino alla punta della penisola istriana con Dignano e Pola e tutte le città della costa. La linea americana è ancor più favorevole: spostata verso oriente e soprattutto nella punta per comprendere le miniere dell’Arsa (motivazione economica della povertà di carbone). La linea inglese è meno favorevole ma più di quella francese, in quanto quest’ultima, all’altezza di Montona in Istria, si precipita in mare e esclude Parenzo e Pola. Si è chiesto in base a quale criterio i francesi avessero tracciato questa linea: è stato spiegato adducendo il pretesto di lasciare meno slavi di qua. D’altronde non vi è una linea geografica etnica che sia ben distinta. De Gasperi ha fatto presente che la linea americana si avvicina di più alla linea Wilson, che risponde alla tesi da noi sostenuta e che la linea francese ci mette in difficoltà perché impone il sacrificio di terre e città care all’Italia e di molti italiani. Nel Plezzano vi è un grosso nucleo slavo, ma gli slavi non hanno strade per andare al Nord. Gravitano difatti verso Cividale e la zona udinese dove vi è un problema di esigenze del popolo. Perciò sostenne che la linea etnica doveva essere adattata e chiese il riesame della linea affinché venga concesso un maggior respiro intorno a Gorizia per un più vasto contatto coi suoi mercati. Malgrado il nostro desiderio che Arsa venisse compresa nella nostra linea eravamo tuttavia pronti al sistema degli accordi. Egli insistette però per un maggior respiro intorno a Gorizia. Era anche disposto ad addivenire ad un accordo per quanto riguarda l’acqua di Pinguente che, con una piccola correzione, potrà essere compresa. Si è occupato poi delle isole di Lussino dove vi è una maggioranza italiana e di Cherso dove c’è una forte minoranza italiana. Mise in rilievo i grandi sacrifici per Fiume e Zara insistendo che noi manteniamo il criterio di rispetto dell’autonomia. Per il resto ha riconosciuto un miglioramento e lo sforzo di venire incontro alle nostre esigenze. Disse a Molotov che i russi avevano proposto una soluzione che metteva tutti gli slavi nel loro territorio e se tale soluzione gli pareva opportuna. In tutte le linee noi verremmo ad includere più slavi di quanti italiani perderemmo. Ma non possiamo calcolare pari la zona di pastorizia al complesso di civiltà costituito da Fiume o altre città che sono territori economicamente e culturalmente sviluppati. Riferisce quindi i colloqui avuti. Dopo la nostra esposizione è saltata fuori la questione del plebiscito. In linea di principio non siamo contrari a plebisciti, ma non possiamo dare prevalenza a questi, dato che ci sono altri elementi da considerare. Byrnes ha proposto il plebiscito fra la linea russa e quella americana ma gli Jugoslavi si sono opposti. Nel suo incontro con Byrnes, gli chiese se la proposta restava in piedi. Questi rispose che la proposta restava ma limitata a detta zona e che gli slavi non accettavano. Egli allora si oppose al criterio del plebiscito per una zona più vasta. La questione grave è Trieste;la Russia gioca tutto per questa città e si deve dire che essa si è impegnata a fondo. Egli ha confermato che Trieste è per noi essenziale e che deve considerarsi un postulato fisso. Byrnes si è mostrato propenso ad accettare, in caso disperato, la linea francese. Egli fece ancora presente l’insostenibilità di tale linea. Byrnes propose allora l’abbinamento della questione coloniale con quella dei territori nazionali, ma il Presidente fece osservare che non sono situazioni comparabili. È da presumersi che i Russi tengano a Trieste anche per gli impianti navali, dato che non negano l’italianità della città. Per quanto riguarda la flotta ha parlato con cordialità. Byrnes ha dichiarato che De Gasperi ha sostenuto la tesi «very nicely». Ha inoltre avuto un colloquio con Bevin, dal quale ha avuto il convincimento che la questione del plebiscito è caduta. Anche lui insistè sulla linea francese. De Gasperi ha fatto osservare che noi, per quanto riguardava la flotta, non pretendiamo più di quanto avevamo. Ha constatato però che la questione viene trattata come se dovesse procedersi alla spartizione di un bottino. Bevin comprese quanto De Gasperi voleva dire. Il Presidente richiamò anche la possibilità di ricorrere all’O.N.U. per la minaccia che incombe sulle città italiane. Bevin propose una fascia costiera. Per quanto riguarda Trieste dichiarò che «non molleremmo mai Trieste ai Russi». Parlò in seguito delle colonie e dei possibili mandati nonché dell’indipendenza della Libia sotto l’imperio dei Senussi. De Gasperi chiarì la situazione dei Senussi, insistendo sul fatto che essi comprendono una confraternita cirenaica non gradita dai tripolini. Pure di fronte alla minaccia di una eventuale rinuncia alle colonie De Gasperi prospettò il ricorso all’O.N.U. Propose altresì la necessità di un governo affiancato agli italiani in attesa che la questione venisse definita. Bevin fece presente che l’Inghilterra aveva promesso le colonie ai Senussi. Ciò spiega l’atteggiamento inglese. II ministro inglese disse poi che il Negus aveva chiesto di essere sentito. De Gasperi illustrò, che l’Eritrea non avrebbe voluto essere posta sotto il governo del Negus, che Asmara è una città italiana e che gli ascari sono favorevoli all’Italia. Bevin voleva la riunione delle due Somalie. De Gasperi illustrò che l’unione dei due territori è inconciliabile, in quanto, mentre la Somalia inglese possiede materie prime, la Somalia italiana è una zona a carattere prettamente agricolo. Si parlò anche della flotta e pote’ rilevare che non vi è grande differenza fra la forza attuale e quella che si vorrebbe mantenere. Bevin accennò anche alla possibilità della revisione dell’armistizio, nel caso che la Conferenza di Parigi dovesse fallire. Come prima cosa De Gasperi chiese un alleviamento nel pagamento delle spese. Ebbe poi un colloquio con Molotov, il quale gli fece inizialmente cortesi dichiarazioni, nel senso che il popolo russo ha desiderio di aiutare le popolazioni italiane. De Gasperi colse allora l’occasione per prospettargli l’irredentismo italiano che si determinerebbe se 400 mila italiani venissero spostati in territorio jugoslavo. Gli confermò anche come il Governo italiano ci tenga alla revisione dell’armistizio. Molotov gli rivolse una domanda abile e cioè se il Governo italiano considera le colonie come cosa importante oppure come un peso. De Gasperi rispose che forse ex novo oggi la popolazione italiana non sarebbe favorevole a impegnarsi per una conquista. Ha fatto rilevare però che le colonie sono uno sbocco naturale per il popolo italiano, che considera la sua opera in quelle terre come una missione di civiltà, che in quelle terre sono stati fatti molti lavori ad opera del Governo italiano, ed infine, che trovasi tuttora colà molta popolazione italiana. Dalla domanda rivoltagli ha rilevato evidente il tentativo di proporre il cambio con Trieste. Rilevò la necessità di collaborazione coi popoli confinanti e quindi fece appello a Molotov perché cogli jugoslavi potessero essere presi gli opportuni contatti. Molotov rispose che si sarebbe interessato. Lo invitò quindi con insistenza a partecipare al suo ricevimento: fu cosa utile perché Molotov lo venne a prendere, il che gli permise di trovarsi con i più alti personaggi politici, fra cui Bidault, al quale De Gasperi propose la nomina di una persona per il «consolidamento» della frontiera italo-francese. In questa riunione Molotov colse l’occasione per iniziare la sua opera di avvicinamento, versando dello champagne e facendo toccare il suo bicchiere con quello di Kardelj. Fu questo gesto il primo scambio diretto di idee. Dalla Conferenza di Parigi ha riportato l’impressione che vi sia qualche progresso, benché ci troviamo fra due macine di molini. Richiama la preziosa collaborazione di Tarchiani, di Carandini e di Saragat nel periodo passato e più di tutto per i diligenti e continui interventi. Rivolge infine un ringraziamento anche al nostro personale diplomatico, agli esperti e a tutti coloro che hanno una vera consapevolezza di questo grave momento. Parla poi dell’abdicazione di Vittorio Emanuele III . Riferisce che della cosa se ne parlava da vario tempo, ma non vi era stata mai alcuna richiesta di parere. Appurò se vi erano «pour parler» cogli Alleati perché le conseguenze potevano connettersi con l’azione alleata. Il giorno 8 ricevette una lettera da Stone in cui dice che l’abdicazione del Re non provocherebbe alcuna obbiezione in quanto tale fatto non incide sui poteri costituzionali del Luogotenente. Si è saputo ieri che il Principe aveva trascorsa la mattinata col Re e la Regina ed era stato firmato l’atto di abdicazione. Ritardata la partenza della nave il Successore tornò a Roma nella notte. Stamane il nuovo Re gli ha consegnato l’atto di abdicazione e la lettera del Re Vittorio Emanuele con cui dona la raccolta numismatica allo Stato Italiano. Ieri, fra coloro che si son presi congedo, vi fu l’Ammiraglio Stone che si recò a Napoli in ricordo della collaborazione dei primi mesi. Legge la lettera del nuovo Re diretta al Presidente del Consiglio, in cui riafferma la sua volontà di osservare gli impegni . Questa lettera apporta molti dubbi e ansie: si precisa che i poteri sono quelli che esercitava il Luogotenente anche se chi esercitava tali poteri si chiama oggi Re Umberto II. Viene confermata altresì l’osservanza dei risultati del referendum e delle elezioni. Anche la questione formale del cambio del Governo è superata in quanto da parte del Capo dello Stato viene fatto invito alla collaborazione del Governo. Il Consiglio dei Ministri, però, non può soltanto prendere atto di questo evento ma deve provvedere a un allacciamento fra le due situazioni e questo si concentra in un articolo unico di decreto da approvarsi, che prevede l’emanazione delle leggi nella forma di decreti reali intestati al nome di Umberto II. […] Non si può impedire al Papa di uscire sul balcone per non urtare dei protestanti che siano tra la folla. Qui si ratta di un rinnovamento della Monarchia e non si possono negare eventuali manifestazioni . L’interessante è di evitare urti fra partiti e di stabilire l’ordine pubblico. 