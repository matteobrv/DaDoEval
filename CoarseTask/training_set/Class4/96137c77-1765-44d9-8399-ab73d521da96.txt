Come ho telegrafato stamane ho affidato a te la questione dell’Alto Adige, a Soragna quella della frontiera occidentale. Sarei partito io stesso per Parigi, se questa ormai ultima vigilia elettorale me lo avesse consentito. Ho ritenuto mio maggiore dovere restare. So che la nostra difesa è in buone mani e confido in voi. Per l’Alto Adige occorre riportare il problema nei suoi termini esatti, cioè alle rettifiche minori. Vienna ne esorbita in modo evidente chiedendo, e per ragioni speciose, un terzo dell’Alto Adige. Casardi che sarà in tempo utile a Parigi ti fornirà gli elementi di difesa. Per la frontiera occidentale mi pare in corso un tentativo francese per limitare la discussione a Tenda e Briga, dando per pacifico e incontroverso tutto il resto. Tu sai che la rivendicazione sul Moncenisio è altrettanto grave di quella dell’alta Roja. Occorre dunque mettere subito esplicitamente in chiaro come le cose effettivamente stanno. Io credo convenga informare preventivamente inglesi e americani del nostro punto di vista e dei gravi sacrifici già da noi fatti per venire incontro alla Francia, che non sono noti. E cioè Tunisia; occupazione del Fezzan; accordo sulle navi; accordo commerciale; accordo per i minatori. E procedere poi a un’esposizione pacata e non polemica del nostro punto di vista in materia di frontiera. Agite d’accordo con Soragna, dividendovi i compiti, non soltanto per materia, ma, se occorre, anche a seconda delle possibilità di ciascuno di voi. È bene che Soragna insista sulla necessità di una leale intesa italo-francese, non dunque basata su umiliazioni e sopraffazioni e tu su quella di eventuali vasti accordi con l’Austria, una volta chiusa la questione territoriale. Bada che quest’ultimo argomento potrebbe forse infastidire i russi. Occorrerebbe dunque toccarlo con cautela prudente. Confido dunque in voi e seguirò la vostra attività con ansia. 