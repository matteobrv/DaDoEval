De Gasperi ha voluto chiarire prima di tutto i criteri che hanno guidato la delegazione nel presentare il memoriale sul preambolo del Trattato. La ragione fondamentale della iniziativa è normale; abbiamo voluto stabilire, che altra è la responsabilità del fascismo, altra quella dell’attuale governo italiano. Con ciò non abbiamo voluto negare i nostri obblighi giuridici. È la nostra responsabilità morale e non quella giuridica che noi vogliamo distinguere dal fascismo. Lo scopo del memoriale è stato in parte raggiunto perché alcune delle proposte sono state fatte proprie da qualche delegazione. Circa la distinzione giuridica tra dichiarazione e stato di guerra, si voleva soltanto ricordare che verso i cittadini di alcune nazioni il Governo italiano non aveva preso le misure che si usano prendere verso i cittadini di un paese nemico. Per esempio, i belgi e gli olandesi che erano in Italia non ebbero nessuna noia; la tesi giuridica della Delegazione è esatta e non significa che si neghi la responsabilità per quello che è avvenuto. Del resto il Ministro Olandese, in una spiegazione gentilissima ha chiarito ieri che l’osservazione che egli aveva fatto sul memoriale italiano non aveva alcun senso ostile. Se fossimo stati presenti avremmo potuto chiarire subito, ma questo non ci è permesso perché non possiamo fare altro che lanciare nel Palazzo del Lussemburgo, pezzi di carta. Noi non siamo qui come negoziatori, è bene ripeterlo. Se devo riassumere le mie impressioni di rappresentante dell’Italia democratica, questi sedici giorni di permanenza a Parigi non mi lasciano malcontento: non dico per i risultati, che sfuggono alle nostre possibilità, ma per lo stato d’animo, per la possibilità di contatti, per la maggiore comprensione che, anche per opera dei miei collaboratori, possiamo dire di aver raggiunto. Da questo aspetto una differenza indubbiamente si nota. Ma bisogna che i vostri lettori si induriscano nella pazienza. Non è possibile, nelle nostre condizioni, portare in Italia un chiaro successo; solo la speranza di piccoli miglioramenti nella periferia del Trattato. La discussione sul Trattato è, però, ancora aperta. Le mie impressioni non sono del tutto negative. Possiamo notare, ad esempio, le dichiarazioni modeste dell’Austria e alcune di altre Nazioni che si affissano sulla solidarietà morale. Speriamo che anche quei due o tre Paesi che non lasciano passare occasione senza accanirsi contro di noi, si convincano che è sempre possibile una via di accordo almeno sui provvedimenti secondari. Quanto alle condizioni economiche che sono le più complesse, gli esperti hanno fatto un grosso lavoro per elaborare i nostri postulati. La più grave questione è quella delle riparazioni, ed è ancora aperta. Il Ministro Australiano ha dato prova di buona volontà sostenendo il principio che prima si debbono esaminare le possibilità economiche e finanziarie dell’Italia. Questo esame poteva ritenersi concluso dopo gli accertamenti fatti in Italia dall’U.N.R.R.A. e dei quali la Conferenza dovrebbe essere edotta. L’Italia non può pagare riparazioni specie per cifre oltre quella detta dalla Russia; né pagare riparazioni che non siano di lavoro. Anche di questo la Conferenza dovrebbe prendere atto. Non sappiamo se la Conferenza si metterà sul binario australiano o esaminerà le richieste, sia pure riducendole. Essa dovrebbe constatare prima di tutto se l’Italia è in grado di subire ipoteche. Possiamo dire che dai contatti avuti, sembra che qualche modifica della situazione, in nostro favore, circa la flotta, circa la richiesta di rinunzia alla sovranità sulle colonie, esista. Ma bisogna partire sempre dal nulla, dal ghiaccio sul quale eravamo, coma naufraghi sul pack. Qualcosa c’è, dunque, e lo dobbiamo al lavoro della nostra delegazione. Sono speranze, sono luci modeste, teniamo egualmente conto. Avrei dovuto rientrare in Italia ancora prima; non è dunque che mio ritorno sia in rapporto con minacce di crisi di governo od altro. La delegazione italiana che sta lavorando a Parigi desidera di avere dietro di sé la compattezza e la solidarietà operante della Nazione e ne ha diritto. Questo è il voto che dobbiamo fare nell’interesse del nostro Paese. Il Presidente de Gasperi ha quindi risposto ad alcune domande: un giornalista americano gli ha chiesto il suo pensiero sull’attuale momento e sui rapporti fra jugoslavi e americani. È difficile, ha risposto il Presidente, dire il pensiero di un ex nemico di fronte a due vincitori. Rispondendo ad un’altra domanda, il Presidente ha chiarito che, quanto alle frontiere orientali, le nostre rivendicazioni sono integrali, nel senso che la nostra tesi è sempre quella della linea etnica. È soltanto in via subordinata che noi chiediamo che, nel caso il territorio libero sia confermato, esso si estenda fino a comprendere le popolazioni italiane dell’Istria occidentale fino a Pola. Possiamo essere praticamente certi che qualche delegazione chiederà che Trieste sia lasciata all’Italia, per quanto non possiamo ancora dirlo. Il Presidente ha confermato nell’occasione che, dopo discreti sondaggi, è risultato che il Vice Ministro Kardelj pensa ancora che non sia giunto il momento per conversazioni dirette fra l’Italia e la Jugoslavia. Mentre noi vogliamo estenderlo, la Jugoslavia vorrebbe restringere i limiti del territorio libero. Essa non desidera collaborazioni dirette fino al termine della Conferenza della pace. Al termine della seduta il Presidente ha voluto dire una parola in proposito alle accuse comparse su alcuni giornali italiani contro i funzionari del Ministero degli Affari esteri che sono a Parigi e qualificati «inetti e corrotti». Quanto alla inettitudine, ha detto, sorridendo De Gasperi, occorrerebbe un esame ma quanto alla corruzione è orgoglio della burocrazia italiana di non avere mai meritato nessun rimprovero del genere . 