Trasmetto accluso un pro-memoria sulle frontiere del Brennero che riassume il punto di vista italiano sull’argomento: cioè il mantenimento del confine settentrionale attuale nella sua integrità, dall’Ortles a Monte Forno. Nel promemoria sono sommariamente illustrate le ragioni di varia indole: tecniche, politiche, economiche, strategiche a conforto del nostro buon diritto. Sarebbe, credo, errore anche tattico da parte nostra aprire ufficialmente o ufficiosamente una questione, quale quella del Brennero, che, almeno sinora, non è stata sollevata da alcuno. Rischieremmo, fra l’altro, di trasformarla in compenso di eventuali amputazioni altrove, che avrebbero dunque l’aria di essere di altrettanto giustificate. Comunque è bene tu l’abbia ad ogni buon fine utile e come precisa indicazione del nostro pensiero in proposito. Vorrei qui semplicemente aggiungere che la frontiera del Brennero, oltre che convalidata da tutta una serie di oneste e serie ragioni, è sopratutto, evidentemente, una frontiera in funzione antigermanica. E sarebbe strano da una parte e pericoloso dall’altra se, in un momento in cui tutti i popoli europei prendono a ragione le loro garanzie e precauzioni contro l’eventuale e sia pure remota possibilità di una ripresa della Germania, fosse al solo popolo italiano precluso il naturale baluardo già in suo pieno e legittimo possesso, atto a salvaguardarlo da quel pericolo. Ciò sarebbe tanto più grave in quanto l’opinione tedesca conserva e conserverà per un pezzo raddoppiato rancore verso l’Italia, che fu infatti il primo paese a scuotere il giogo tedesco e a passare dalla innaturale alleanza cui fu costretta alla guerra dichiarata ed aperta. Si è scavato dunque tra i due popoli un solco profondo che nulla varrà a colmare se non il saldo e non controverso possesso di quei confini, attraverso i quali passa (Brennero e alta valle dell’Adige) la via maestra delle invasioni germaniche. 