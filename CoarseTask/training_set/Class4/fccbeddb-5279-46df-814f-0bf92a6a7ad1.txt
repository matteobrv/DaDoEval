Notizie che ci giungono da Parigi non sono buone. Sembra giunto il momento che gli Stati dell’America latina riprendano e sviluppino con ogni intensità loro azione per una pace giusta. Tale azione dovrebbe, come le è noto, comprendere due fasi distinte: 1) pressioni collegiali o individuali presso i Quattro Grandi; 2) specifico incarico dato al Brasile, che è solo che participi alla Conferenza dei Ventuno, di sostenere in quella riunione il punto di vista italiano, non soltanto a suo nome, ma anche per incarico e in rappresentanza di tutti gli Stati sud americani. È superfluo ripeta che questa duplice azione sembra giustificata da un vero e proprio interesse latino-americano (razza, religione, civiltà, larghe collettività italiane nei singoli Paesi ecc.). Di quanto precede ho oggi lungamente intrattenuto questo ambasciatore del Brasile che interverrà subito presso il suo Governo per prospettargli necessità ed urgenza di un’azione sulle linee indicate. Occorre dunque in concreto dar rapido corso alla recente iniziativa argentina, che le è nota, e adoperarsi in ogni possibile modo per attuarla nei termini più efficaci. Ho detto ad ambasciatore Barros che parole recenti pronunciate da ministro Fontoura sull’Italia e sugli italiani danno sicuro affidamento della sua buona volontà e comprensione nei nostri riguardi. Gli ripeta che conto molto, e con me tutto il Paese, sulla sua azione personale, di cui gli esprimo sin da ora la mia riconoscenza. Ma è questo indubbiamente un momento per noi cruciale in cui è necessario che gli Stati amici mobilitino ogni loro energia per evitare che sia imposta a noi una pace di punizione e di vendetta e all’Europa un’ulteriore ragione di scontento e di disordine. 