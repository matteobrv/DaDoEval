Cari amici, ho risposto all’amico Dossetti con un abbraccio; vi sono dei gesti più eloquenti delle parole. Non aggiungo quindi uno speciale ringraziamento rivolto a lui e uno speciale riconoscimento per la sua opera. Questo abbraccio dice con quanta speranza la generazione vecchia rivolge i suoi occhi alla generazione nuova e come noi che stiamo per scomparire dalla scena del combattimento, vediamo con gioia apprestarsi nuove forze educate e formate secondo i vecchi principi adattati alle contingenze e secondo i metodi che il giorno di oggi esige. Amici miei, egli mi ha già scusato dinnanzi a voi, quando ha detto che non vi aspettiate un grande discorso politico da me, che vi aspettiate, piuttosto, un discorso in famiglia, una effusione dei cuori, una espressione del nostro sentimento comune, delle nostre speranze. E così io non ho dinnanzi a me un programma di discorso, né un appunto su questo discorso; parlerò come mi detta dentro l’intelletto e il cuore, parlerò come un padre di famiglia che, nei momenti di scoramento, fa confidenze ai suoi amici e ai suoi figli. In questa dura battaglia ho avuto momenti di dubbio e di incertezza: il dubbio era, e la domanda era, se dovevo resistere nelle posizioni in cui mi trovavo o se, incalzato dall’opposizione, dalle difficoltà oggettive, fosse più opportuno che io mi tirassi da parte. Il dubbio era se l’opera mia e dei miei amici che assumono tanta responsabilità, fosse ancora utile e necessaria, in questa forma di responsabilità diretta, o se fosse meglio che altri svolgesse il suo esperimento. E vedete: tutte le ragioni parlamentari, cioè le ragioni di partito, tutti i calcoli politici, tutte le abilità strategiche, tattiche parlamentari, mi avrebbero persuaso: lasciali un po’ provare. E, in questo modo, ieri, fra una seduta e l’altra ho ricevuto una delegazione di operai e principali, datori di lavoro di Milano che mi venivano a descrivere la critica situazione, l’insufficienza di denaro per dare le paghe; in questo quarto d’ora, ho avuto una visione tragica della situazione italiana. Quando si è prima discusso sull’inflazione, sulla possibilità che la Banca d’Italia concedesse degli anticipi o non li concedesse, ci si era messi d’accordo di non stampare banconote nuove. «Però noi abbiamo bisogno di denaro per fare le paghe, diceva l’ordine del giorno di questi principali e operai: datecelo in qualche altra forma». E questa discussione sulla forma possibile si è svolta con un irrigidimento di tutte le parti, con un serio dibattito, in modo un po’ sconcertante; ma nel momento decisivo, si è alzato un operaio e mi ha detto: «Signor presidente, io capisco poco di queste cose, so però che io ho lavorato 15 giorni e oggi per mantenere mia moglie e i miei figli ho bisogno della quindicina: il padrone o il governo pensino a darmela, perché inflazione o no, io ho bisogno assoluto di poter vivere». Questo esempio, dalla voce diretta di un operaio, mi ha profondamente impressionato: primo perché ho compreso come sia difficile, di fronte alla fame e alla necessità, spiegare il perché delle nostre difficoltà, il perché dell’impossibilità di tenere conto di tutte queste giustissime esigenze. Ecco il problema. Il governo, lo Stato che, nel momento in cui le giuste esigenze, i giusti reclami si fanno sentire si trova con delle disponibilità finanziarie limitatissime e i fondi non sa assolutamente dove trovarli. Di fronte a questo problema che potremo superare soltanto con la nostra coscienza, non politica, ma umana, cristiana, dobbiamo soltanto resistere, resistere! Se davvero, come si è detto ieri alla Camera, io fossi semplicemente un ambizioso, facile sarebbe stato per me ricorrere a sapienti scappatoie in cui si sono esercitati, in passato, molti illustri parlamentari e sotto una formula giuridica tale da lasciare che si costituisse una possibile maggioranza, magari attraverso una crisi lunghissima, ed attendere dai banchi dell’opposizione che cosa potesse fare, in questo momento, un altro governo, che cosa potessero fare all’interno e nei rapporti con l’estero, quell’estero dal quale abbiamo bisogno di chiedere aiuti. Ora io corro il rischio, amici miei, di non essere capito da quell’operaio se gli dico: domani tutto il denaro che il vostro principale dovrebbe avere per distribuire le paghe non ve lo potrà dare; corro il rischio di non essere inteso. Egli non distingue bene l’obbligo del governo dall’obbligo dell’industriale, del datore di lavoro e si lagnerà lasciandosi portare dalla facile propaganda dell’opposizione, per dire «tutta la colpa è del governo». Io accettando questo posto e dovendo agire entro limitati mezzi, mi sottopongo al sacrificio e al rischio grave di non essere inteso dal popolo per il quale lavoro. Ecco il problema: vi dico però che in questo momento io vedo soprattutto la coscienza, il dovere mi dice di battermi contro le difficoltà e mi batto. E se non riuscirò avrò almeno la coscienza tranquilla. Amici miei, ho una certa speranza che, pur nel frastuono della lotta dei partiti, specie trattandosi di problemi economici, nel popolo italiano stia maturando, attraverso gli errori della guerra e le esigenze del dopoguerra, una nuova coscienza. Certo, c’è chi capisce le ragioni e soprattutto apprezza il fratello che nel cammino lungo e difficile non si smarrisce, ma si mette a fare opera samaritana dando come un braccio al lavoratore e al popolo minuto, per giungere poi alla sicurezza cui aspira di una vita più prosperosa. Noi faremo insieme questo sforzo e cioè non vi abbandonerò mai, soffrirò con voi sino al giorno in cui avremo ottenuto il nostro scopo. Questa speranza, amici, questo ottimismo proviene dalla profondità delle nostre convinzioni, dalla nostra fede nella provvidenza. Mi sono trovato molte volte in situazioni critiche di carattere finanziario e politico e devo dire che ho sentito in certi momenti un intervento superiore a tutti gli sforzi del nostro cervello, a tutte le discussioni: ho sentito che la provvidenza non abbandona mai questo paese, ed io ho fede. Probabilmente la crisi che attraversiamo non sarà più molto lunga, siamo nel momento, direi, della conversione, del passaggio dall’assetto di guerra e postguerra verso una normalizzazione, la ripresa della vita normale. In questo momento, come ad una svolta, tutte le ruote cigolano, qualcuna scricchiola, qualcuna durante la via potrà cadere, ma l’importante è che il grosso possa continuare e la voltata venga superata. Durante queste discussioni politiche alla Camera, il governo ha seguito questa tattica: si è parlato di destra, di sinistra, del partito A, del partito B, del governo che deve avere un tale, un tal’altro indirizzo. Io di queste chiacchiere non me ne occupo. Io vi parlo dei problemi chiari e netti che sono da risolvere, provate voi a dire il vostro parere. Dopo tre magniloquenti discussioni degli oppositori io ho taciuto e ho fatto parlare l’alto commissario dell’alimentazione perché con le cifre dicesse la verità: quello che abbiamo, quello che non abbiamo, quello che speriamo di avere, quello che temiamo di non raggiungere. L’alto commissario dell’alimentazione di allora, io mi rivolgo verso sinistra e vedo che quasi tutti se ne sono andati a prendere il caffè, sono rimasto sorpreso. Era il momento di sentire la verità e di controbatterla! L’alto commissario Ronchi ha detto che il raccolto è stato disastroso, che noi abbiamo bisogno di introdurre 27/28 milioni di quintali di grano e che il Comitato internazionale che fa le assegnazioni, perché disgraziatamente noi siamo in compagnia di molti altri Stati molto più bisognosi di noi, non ce ne ha assegnato abbastanza per poter mantenere le razioni attuali. Quando ho portato queste cifre e ho spiegato come di giorno in giorno noi attendiamo che le navi arrivino a Genova, a Napoli, a Venezia per poter distribuire il grano fra le province deficitarie, ho spiegato l’ansia, lo spasimo del governo. Io vi dico che certe notti né io né Ronchi dormivamo, se dubitassimo che arrivi puntuale qualche spedizione dal di là dell’Atlantico. Quando abbiamo spiegato questa ansia ed abbiamo detto che abbiamo una sola speranza o almeno la prevalente nostra speranza non può essere che nelle forniture dell’America, quindi dobbiamo trattare con un certo riguardo l’America, per un debito di riconoscenza e anche per riguardo tattico, quando abbiamo detto questo, voi lanciate le parole: «tesseramento differenziato». Che cosa vorrebbe dire? Dovremmo portare via alle classi più ricche tutte le tessere e quel tanto che si risparmia dividerlo tra le classi meno abbienti? Siccome però queste sono troppe in Italia, 28 e forse si arriverà a 30 milioni, quando divideremo quella parte che spetta a ciascuno potremo dare al massimo 6 o 7 grammi giornalieri in più. Quest’anno, fino a che non si sarà introdotto il nuovo sistema del contingente del grano, non sarà possibile fare sul serio, almeno in generale, un tesseramento differenziato della farina e della pasta. Il giorno 20 ancora, non so se qui a Reggio, ma a Roma nell’ordine del giorno votato, si portava in piazza del Popolo la proclamazione che il rimedio c’era e che il «governo nero» non lo voleva applicare: ho fatto fare i calcoli esatti a un tecnico, ho messo davanti loro Ronchi che non è un uomo politico ma un uomo di competenza. Quando Ronchi faceva queste spiegazioni erano presenti in aula 3 o 4 deputati dell’estrema degli oppositori; nessuna discussione su questo e nessuno poi nelle risposte è venuto a dire che le ragioni sono valide; non se ne è più parlato. La stessa cosa con il tesseramento della carne, data la differenza di consumo e data la differenza di alimentazione che c’è tra nord e sud, tra pianura e montagna non potremo dare che 50 grammi per settimana. Credete che siano venuti a dire qualcosa? No! Solo: bisogna rovesciare il governo! E non volete che mi venga la tentazione di dire: ma lasciamoli provare! Sapete perché? Perché ogni esperimento sbagliato aggrava la situazione; e la Democrazia cristiana dovrebbe poi correre in soccorso quando ormai il disastro sarebbe stato compiuto. E allora preferiamo assumerci la responsabilità oggi anche se siamo a conoscenza delle gravi difficoltà, perché speriamo che il popolo ci comprenda e capisca quello che possiamo fare e che non possiamo fare. Lo stesso, vedete, è per la questione finanziaria e per la voce di quell’operaio che diceva: il governo veda di provvedere. Il governo …: è una parola! Nella questione finanziaria ci sono limiti che non si possono superare: se si da fuori troppa carta moneta si svalutano i prezzi. Il governo non è una banca. Si è fatto un gran clamore in questo momento; si è visto una certa unione sul terreno immediato degli interessi tra i ceti industriali e certi nuclei operai, tutti d’accordo nel dire che è lo Stato che deve dare il denaro: difficoltà notevolissima questa, ma non è vero che sia venuta dall’ultima restrizione del governo in materia finanziaria, perché voi sapete in che consisteva e che il decreto non è ancora applicato e non può avere apportato situazioni critiche; bisogna che ci siano altre cause o delle speculazioni. Ma ci sono altre ragioni morali per cui bisogna resistere, oltre quelle fiscali e politiche; noi non possiamo superere il conflitto fra il passato fascista e il presente e l’avvenire democratico, se noi stessi non ci mettiamo in mezzo, come partito pacificatore; non è possibile evitare uno scontro sul tipo di quello del 1920, se non abbiamo il coraggio di dire quello che è giusto e non giusto e non imponiamo una tregua, se noi stessi non assumiamo la responsabilità di contenere con giusto limite l’opera di giustizia e l’opera di generosità e di amnistia. In Italia se scomparisse il partito democratico cristiano difficilmente ci sarebbe altra via se non quella della dittatura forzata contro certi elementi che rialzerebbero la testa: noi siamo l’elemento che tenendo fede alla democrazia abbiamo però tale sentimento cristiano nell’animo, per cui siamo anche adatti all’opera di pacificazione. Qualcuno ha fatto uno sforzo negli ultimi giorni, per dire che il governo vuole fare l’interesse del partito; non so se gli amici Dossetti, Marconi e Micheli, che conoscono i vostri interessi e che vengono spesso a presentarmeli e ad insistere, non si lagnino di me perché sono troppo facile ad accettare le loro proposte e a venire incontro ai bisogni che si presentano: non credo di commettere mai ingiustizie nelle proporzioni delle concessioni di fronte agli amici miei e di fronte agli altri. Disgraziatamente quante volte devo dire agli amici nostri: so che mancano gli acquedotti, ma in un anno solo non possiamo rifare quello che la guerra ha lasciato da fare; non possiamo, nonostante tutti abbiamo una febbre di lavoro, di ricostruzione, che è l’effetto dinamico della guerra stessa; nonostante questa voglia, non possiamo forzare troppo la macchina perché non abbiamo i mezzi e, badate, ci sono dei paese che hanno introdotto una disciplina rigidissima; in Inghilterra hanno proibito la ricostruzione per risparmiare le materie e le spese, fanno una vita di assoluta economia, stanno al primo piano e lasciano che al secondo piova dentro. Questa è l’orgogliosa Inghilterra che ha stretto la cintola e si sottopone ad un razionamento rigorosissimo per poter dire un giorno che sa risorgere e riprendere il comando del suo impero. In Italia, questo non l’abbiamo fatto perché era impossibile farlo, perché noi ci distinguiamo dall’Inghilterra e dalla Francia per una virtù ma che in certi momenti produce, naturalmente, conseguenze negative. Noi siamo un popolo fecondo: abbiamo una esuberanza di popolazione; noi abbiamo un milione e mezzo se non due, di disoccupati e abbiamo molti che sono occupati, ma non in modo che l’industria possa rendere, occupati per impedire che siano buttati sul lastrico e non abbiano di che mantenere le famiglie. Questa situazione è una delle più gravi in Italia; quando vi dico che nelle sole industrie meccaniche che appartengono all’Iri si spendono 50 milioni al giorno per gli operai che sono in soprannumero, vi accenno appena ad un piccolo settore dove questo problema dell’affollamento al di là della vendibilità delle aziende si presenta e questo è uno dei gravi problemi che il governo cerca di affrontare tutti i giorni, ma per il quale c’è bisogno di ragionevolezza e di coraggio, perché o riusciamo a far rendere queste imprese e vivranno e potranno prendere più operai e potranno donare maggiori possibilità di forze, o saranno soffocate dalle esigenze momentanee e per forza finiranno in rovina. Questo è il problema così duro e difficile che veramente esigerebbe la concordia e la cooperazione di tutti i partiti e di tutti gli uomini saggi, che hanno senso di responsabilità e oggi si accusa il governo di portare la divisione tra il popolo e tra gli uomini che potrebbero provvedere alla grave situazione del paese. Ricordate voi, nell’altra crisi, quando ho tentato di fare un governo di grande coalizione? Mi sono trovato dinnanzi al solito giuoco delle esclusive: veniamo ma non vogliamo quel partito, e non è stato possibile metterci d’accordo sopra una coalizione che lavorasse in buona armonia. Oggi si fa colpa a me di quello che fui colpa altrui. Ci si è accorti troppo tardi delle conseguenze in cui si è arrivati per le esigenze e l’egoismo dei partiti che hanno fatto fallire questi tentativi. E oggi si viene, in tono mellifluo, a dirci perché non ci siamo uniti tutti, perché non ci mettiamo d’accordo. Ma questo ve lo dicono dopo averci insultato per due o tre mesi, dopo aver detto che siamo il governo dei ladri e delle spie. Ora badate, voi applaudite non per quello che ho detto ma perché sapete queste cose: non c’è bisogno di spiegarvele, non faccio che affermare un vostro pensiero, la vostra coscienza diretta: e nonostante che sia chiaro a tutti, in tutti i paesi, in tutte le province, si continua a dire che l’egoismo della Democrazia cristiana impedisce la collaborazione sincera e leale di tutti gli altri partiti. Ora badate: vi assicuro che ho tale coscienza della responsabilità che pesa sul governo in questo momento, e delle estreme difficoltà che dovrà attraversare, che se mi fosse stato possibile, anche attraverso eccessi di illusioni, riguadagnare nella mia speranza una mezza convinzione che si potesse rinnovare il tentativo di metterci assieme al tavolino a delineare progetti, se io avessi avuto la possibilità di sperare tanto, avrei senza dubbio accettato il dovere più sacro, avrei fatto questo tentativo. Ma, quando ormai il rischio si è corso parecchie volte, e si ha la sensazione netta che, soprattutto alla vigilia delle elezioni la campagna si sosterrà violenta, usando mezzi più o meno leciti, e quando si è avuta l’esperienza di questo governo, che appena messo sul suo seggio si è visto circondato dal sospetto della dittatura, del liberalismo antidemocratico e di essere schiavo dei grandi industriali, dei grossi proprietari, a un partito che non rappresenta il popolo, ma si fonda su una maggioranza di piccoli proprietari, di ceti medi, di lavoratori, a un partito di uomini che si sono battuti sempre durante la guerra civile, esponendo la propria vita, a uomini che sono passati nelle prigioni durante la dittatura fascista, a uomini che hanno dimostrato di potersi sacrificare per questo grande ideale che è la libertà; è giusto, quando tutto questo non giova per preservarci, difenderci da simili attacchi e calunnie, quando dappertutto ci dicono affamatori, perché non c’è più il grano o il raccolto è stato mediocre, quando dappertutto si diffonde una atmosfera di sospetto e diffidenza, ditemi voi che cosa giovano gli appelli alla concordia e i discorsi parlamentari? Unità, concordia: chi può creare tale sincerità? Io dico che sono pronto sempre a qualunque collaborazione, purché sia netta la legge della lealtà, onestà e libertà Libertà: e badate bene, amici miei, che non è una parola; certi paesi, ove si è introdotto il sistema dittatoriale, là ci sono i marescialli e non i cancellieri, per certi paesi bisogna avere occasione di discutere con qualche profugo fuggito di là e riparato all’estero per capire che cosa vuol dire libertà. La libertà è qualche cosa di diverso della libertà di fare un discorso, di attaccare i manifesti, libertà che Togliatti vuole difendere. Sono piccole libertà. Va bene, accettiamo anche quelle, ma esse non sono essenziali: libertà significa l’assenza della dittatura morale e sulle persone e sulle singole classi; la prima libertà è l’eguaglianza di diritto tra i partiti, tra le organizzazioni; la libertà significa, soprattutto, che ciascuno può essere padrone in casa sua quando chiude l’uscio. Noi non abbiamo nessuna difficoltà a lavorare con compagni di altri partiti, anche coi comunisti, ma facciamo questioni di ideologie. Sappiamo benissimo che le nostre idee sono molto diverse, ma questo potrebbe non essere di impedimento ad una eventuale collaborazione leale. Non so come si svolgeranno le elezioni future, ma questo deve essere uno degli scopi fondamentali che deve raggiungere la Democrazia cristiana per introdurre nella vita politica due principi irremovibili. Primo: al di sopra dei partiti esiste lo Stato, una unità che mantiene l’ordine e difende la libertà; secondo ci deve essere una regola di probità, di sincerità, di lealtà politica che renda possibile anche a uomini di diverso pensiero di collaborare onestamente, senza insultarsi, in dati campi ben delineati; e se le elezioni prossime porteranno a questo risultato, qualunque sia il risultato numerico, allora la democrazia avrà fatto un passo verso la sua costituzione reale. Se ci saranno i soliti blocchi a carattere anticlericale, per i quali Garibaldi viene chiamato dall’eternità a proteggere certi pasticci, allora la democrazia non si costruirà. Badate bene che, d’altro canto, ci potrebbe essere gente interessata a questo spettacolo di lotta tra noi e i partiti di sinistra, gente che specula e crede che noi siamo un partito che dobbiamo gettarci in mezzo per mantenere le posizioni come sono: la grande proprietà terriera, le industrie, i monopoli. Ora, lo abbiamo detto tante volte, ma è necessario ripeterlo anche oggi: in Italia, come dappertutto dopo i disastri della guerra, bisogna che le spese di guerra e le conseguenze del disastro vengano pagate proporzionalmente ai mezzi di cui si dispone, e chi ha deve dare. Non credano gli egoisti che ci possono essere tra i proprietari, io non dico che tutti si lascino guidare da gretto egoismo, di trovare nelle file democristiane la difesa di interessi così mal sostenuti e forse anche mal acquisiti. L’ordine, sì; la legalità, sì: ma le riforme legali anche sì. Quelli che hanno a disposizione larghi mezzi devono cogliere il destro per dimostrare che riconoscono la funzione sociale della proprietà e che essa non è per il solo padrone ma in funzione dell’interesse del popolo e della collettività. Onde se noi vogliamo salvaguardare la libertà e la legge non intendiamo garantire posizioni che non corrispondano allo sviluppo della personalità umana e alle esigenze sociali della collettività italiana. Ecco perché si dice che il nostro partito è il partito del «ni». Non è vero che si trovi solo il nostro partito in questa situazione. Ogni persona che consideri le principali esigenze, ognuno che pensa quello che convenga fare in questo momento, ognuno che guardi e si ispiri all’interesse pubblico, ha dinnanzi due problemi: la libertà da una parte e la giustizia sociale dall’altra. Bisogna arrivare alla giustizia sociale in regime di libertà. Ecco il problema: fare riforme soprattutto intorno alla proprietà. Non bisogna credere che anche in certi partiti dittatoriali non ci sia una spinta naturale a volere vincolare tutto, a imporre grosse taglie, confische, etc. Per forza di cose bisogna ricorrere ad altri argomenti armati, creare una specie di partito fascista, il quale è arrivato a questo punto appunto costretto dalla logica stessa del suo programma. E non speriamo di potere essere forti da impedire questi slittamenti contro la libertà e contro la giustizia sociale. E in questo sforzo di equilibrio abbiamo una posizione meno semplicistica di quelli che dicono: bisogna portare via a chi ha, occupare le fabbriche. Frasi semplici che possono in un certo momento fare impressione e fanno impressione, ma poi tutto questo esaminato attentamente porta a una vita sociale di coalizione nella quale la nostra libertà va perduta. Voi sapete che sotto la parola libertà noi intendiamo anche la libertà spirituale, la libertà di pensiero, la libertà delle nostre coscienze. I nostri avversari in genere sono pronti a fare delle dichiarazioni tranquillizzanti in proposito, ma mi ha fato una grande impressione che un uomo intelligente, assennato, e temperato nelle sue espressioni, come l’onorevole Togliatti, quando alla Camera ho sentito citare da Saragat il nome di Petkov si è lasciato sfuggire, in un certo momento: mi pare che se ai tempi di Mussolini si fosse fatto lo stesso si sarebbero evitati tutti i disastri venuti fuori. Il che vuol dire che se si fosse applicato il sistema dei tribunali speciali e del patibolo agli avversari dei tempi di lotta, forse si sarebbe evitato anche il fascismo. Forse può essere che si sarebbe andati ad una soluzione ancora peggiore; in ogni caso non si sarebbe avuta una soluzione di libertà rispetto ai partiti e rispetto alle persone contrarie; si sarebbe avuta forse una soluzione altrettanto terribile attraverso molti sacrifici di sangue. Questo pensiero di salvaguardare la nostra libertà, viene soprattutto dalla nostra ispirazione spirituale. Che volete: abbiamo fatto tanta esperienza della vita, studiati tanti progetti, tante costituzioni, tante forme da darsi o non darsi allo Stato, tante leggi per far felici gli uomini, felici i popoli. Abbiamo trovato, infine, diventando vecchi che non valgono niente le leggi, anche le migliori non raggiungono il loro risultato se manca la coscienza individuale nella loro applicazione. Bisogna che ci sia la coscienza morale che domini tutto e questo deve essere messo come programma di partito perché il partito deve avere una coscienza propria, fare il proprio dovere anche di fronte agli amici nostri e simpatizzanti. Dice, nell’epistola di oggi, se ho letto bene, san Paolo: smettetela di rubare, mettetevi, piuttosto, a lavorare per fare del bene al popolo. E questo è detto sia al ladro che entra dalla finestra per portare via i quattrini, sia agli speculatori che rubano sul sangue del popolo; è diretto a coloro i quali badano semplicemente a cercare guadagni e non pensano alle conseguenze che sono la miseria di molti che per il loro guadagno devono precipitare in povertà. Ed anche qui la coscienza morale, e di questo i ricchi devono tenere conto, non ha il rischio di misure coattive, che dalla confisca potranno arrivare a misure più gravi, o rispondere all’appello della loro coscienza e mostrare che un sentimento cristiano può indurre anche questi uomini ad un senso di giustizia verso il popolo e un senso di socialità nel concetto della proprietà dei mezzi pecuniari. Mi pare che io debba finire (voci: no, no). Che cosa volete che vi racconti ancora, amici miei, che possa essere consolante? Sono stanco, il mio occhio è stanco, stanco non soltanto di dibattiti parlamentari, ma è stanco per la visione delle difficoltà in cui ci troviamo. Qualche volta ho un senso di scoramento e mi dico se non ci illudiamo, mi dico se non commettiamo troppi errori, se siamo troppo ottimisti; e allora penso alla nostra storia, penso alla storia recente, quando centinaia, migliaia, milioni di italiani hanno dovuto emigrare dall’Italia in altri Stati, in altre regioni e penso che cosa sono divenuti quegli italiani; sono entrati in prima fila nella vita industriale ed economica dei paesi che li hanno accolti; gente della Calabria, del nord che in patria sembrava fosse incapace di un così grande sviluppo, invece, avendo in mano delle risorse si è visto che questa forza di spirito italiana, questo talento, questa forza muscolare di volontà esiste in ogni nostro uomo che messo su un buon terreno alligna robustamente. Ecco una delle grandi speranze. Io, come ho visto in altre terre divenire grandi gli italiani che sembravano piccoli, così spero che gli italiani andranno attraverso i dolori di questa guerra e le delusioni di questo dopoguerra, misurando la loro volontà. Siamo 45 milioni; non ci sono trattati, con ci sono coercizioni, che ci possano deprimere; se saremo all’interno tutti uniti e se avremo la passione di questa mia grande meta, la libertà della patria, e come regime la democrazia, potremo sviluppare tutte le energie del nostro lavoro, tutte le qualità naturali del popolo italiano. E allora, amici miei, ricordiamo che siamo figli di una grande storia, che i nostri padri non si sono smarriti in difficoltà ancora maggiori. L’impresa è dura e vi dico che è difficilissima, ma noi la vinceremo se avremo il senso della realtà e della coscienza delle nostre qualità morali che abbiamo ereditato dai nostri padri. La coscienza della nostra storia, la speranza viva che la nazione italiana deve risorgere da questa guerra, perché i popoli che hanno grandi imperi e molte terre, ma sono infecondi e non hanno crescenza, devono tener conto di noi, della nostra povertà, della nostra indigenza. La mia parola finale è di ottimismo. Ma soprattutto io rivolgo questa parola di ottimismo al cuore, alla coscienza cristiana, la virtù principale in questo momento, alla energia, alla volontà, alla pazienza, al lavoro e alla speranza che ci illumina perché induca la nostra volontà a resistere alle difficoltà quotidiane; la speranza che porta la nostra volontà a battersi contro gli ostacoli; la speranza nella provvidenza che non abbandonerà un popolo, il quale ha fede assoluta nei propri destini. 