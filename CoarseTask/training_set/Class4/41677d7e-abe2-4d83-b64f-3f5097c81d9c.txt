La ringrazio della sua lettera n. 463/37/45 del 3 agosto con cui ella mi ha cortesemente trasmesso il testo del paragrafo relativo all’Italia del comunicato conclusivo della Conferenza di Potsdam. La prego di voler rendersi interprete presso il suo governo dei nostri sentimenti di apprezzamento sia per la sostanza che per la forma in cui tale paragrafo è stato concepito e redatto. Il riconoscimento della priorità italiana nella rivolta contro la Germania nazista; dell’importanza del nostro contributo alla lotta comune; delle reali motivazioni che ci hanno mosso a partecipare alla guerra contro il Giappone, costituiscono già di per sé un atto di giustizia che tocca profondamente il governo e il popolo italiano, i quali accolgono altresì con particolare compiacimento la constatazione fatta dalla Conferenza di Potsdam che l’Italia, liberatasi dal fascismo, procede con lealtà di spiriti e di intenti verso la sua progressiva democratizzazione. Mi consenta, signor ambasciatore, di esprimerle la mia profonda fede nel senso di equità e di giustizia degli uomini di Stato che elaboreranno in un prossimo avvenire i trattati di pace italiani, di cui la Conferenza di Potsdam ha posto in termini precisi le premesse ideali, e la mia fiducia fermissima che la riammissione dell’Italia fra le Nazioni Unite comporterà tutto ciò che questa qualifica necessariamente implica e da quelle premesse consegue. 