È apparso giorni fa sui giornali un comunicato diramato a Roma e a Belgrado circa un incontro fra il maresciallo Alexander e il maresciallo Tito, ove, fra l’altro, sarebbero stati presi accordi di carattere amministrativo per l’eventuale incontro fra i due eserciti. Lei sa quanto e come vivo sia il nostro interesse al riguardo. Lei ricorda altresì la comunicazione a suo tempo fattaci dagli Alleati circa l’occupazione delle regioni di frontiera da parte delle truppe anglo-americane. Ogni ulteriore precisione e conferma che ella potesse darci in proposito costituirebbe per il governo italiano un elemento di valutazione di molta importanza, anche perché qualunque misura e provvedimento che riguardi il territorio nazionale non può non incidere profondamente sulla situazione interna di tutto il paese. Molto grato di quanto ella potrà farmi sapere al riguardo… 