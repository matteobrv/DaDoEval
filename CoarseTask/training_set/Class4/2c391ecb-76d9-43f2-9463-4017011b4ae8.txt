Sosteniamo che la pace è punitiva ed ingiusta perché: 1. Alla frontiera orientale era stato categoricamente deciso di tracciare una linea prevalentemente etnica che lasciasse il minimo di nazionali rispettivi sotto dominazione straniera e di internazionalizzare il porto (dico porto) di Trieste. Gli esperti inviati sul posto hanno tracciato in concreto tali linee. Sulla base di questi principi, che sembravano ormai definitivamente acquisiti, ho esposto io stesso il punto di vista italiano a Londra ed a Parigi. Nella sessione dei Quattro testé conchiusasi, improvvisamente tutto è stato mutato: è stata adottata come frontiera la linea peggiore, quella francese, non solo, ma si è costituito un territorio internazionalizzato entro la parte italiana della linea stessa, a Trieste, da Duino a Cittanova. Tutta l’Istria occidentale e meridionale, italianissima, è stata amputata. Centottanta mila italiani restano sotto una dominazione che non esito a chiamare crudele come la jugoslava; praticamente nessuno slavo resta in Italia. Avevamo da parte nostra proposto che, in mancanza di una soluzione ragionevole, miglior cosa sarebbe stato prolungare l’occupazione alleata per qualche mese. In ogni caso il Territorio Libero di Trieste è un organismo non vitale e a brevissima scadenza fonte di estremo pericolo. La geografia, la storia, la giustizia, tutto avrebbe richiesto che esso fosse almeno completato sino a includere l’Istria fino a Pola. 2. Alla frontiera occidentale eravamo disposti a volontariamente aderire a cinque delle sette richieste presentate dai francesi. Senza nessuna giustificazione, tali richieste sono state invece accettate in blocco, nonostante il parere degli esperti alleati inviati sul posto. A Briga, Tenda, Moncenisio i francesi si impadroniscono della porta della nostra casa e di complessi idroelettrici importantissimi per la nostra economia e frutto esclusivo del nostro lavoro e del nostro risparmio. Quel che è peggio, il riavvicinamento italo-francese, che è una delle strade maestre della ricostruzione europea, è bloccato. Là dunque questa è una decisione, non soltanto antitaliana, ma tipicamente antieuropea. 3. Il problema delle colonie è stato rinviato di un anno. Ma, intanto, l’amministrazione di esse resta affidata agli inglesi che vi distruggono sistematicamente ogni possibilità che possa facilitare il nostro ritorno avvenire. Una clausola preventiva di rinuncia ai nostri diritti sovrani è stata elaborata, che porrebbe qualunque governo, anche il più remissivo e rinunciatario, in stato di accusa da parte della sua opinione pubblica. 4. Ci era stato formalmente assicurato che non avremmo dovuto pagare riparazioni. A Parigi il principio è stato invece ammesso e le modalità di pagamento adottate d’autorità, senza consultarci: cento milioni di dollari alla Russia, somme imprecisate alla Jugoslavia, alla Grecia e probabilmente alla Francia. Quel che è peggio, appena ammesso il principio delle riparazioni, moltissimi Stati si sono naturalmente preparati ad esigerle, bloccando i beni degli italiani sui loro territori, con nostro gravissimo danno. 5. La flotta, che si è battuta per due anni, è stata considerata in parte come bottino di guerra e questa parte divisa fra una serie di Stati. Sono queste, riassuntivamente, le principali ragioni per le quali la pace che ci minaccia è punitiva ed ingiusta. Tralascio le promesse fatteci, le assicurazioni dateci, la cobelligeranza, i sacrifici compiuti per la causa comune, argomenti tutti che ella conosce. Voci europee dovrebbero levarsi alla Conferenza dei Ventuno per soluzioni europee. Per soluzioni che, almeno: 1) rettificassero comunque l’iniqua mutilazione dell’Istria occidentale e meridionale; 2) sbloccassero la strada a un riavvicinamento italo-francese; 3) consentissero alla stremata economia italiana un sostanziale alleggerimento del carico delle riparazioni, le limitassero, permettessero a noi di fissarne le modalità; 4) scartassero la formula della rinuncia ai nostri diritti sulle colonie prefasciste e ci consentissero di partecipare, sino alla soluzione definitiva, alla loro amministrazione; 5) modificassero la decisione disonorevole della distribuzione della nostra flotta, per aderire alle nostre proposte, che, praticamente giungono, in forma accettabile, alle stesse soluzioni attraverso il disarmo, le trattative dirette di cessione coi singoli Stati, ecc. Io non so quali saranno i poteri dei Ventuno. Quali essi siano, sarebbe bene e giusto che voci oneste si levassero dal seno della Conferenza per denunciare ciò che in ogni caso non potrebbe essere che una pace imposta. Ella agisca su questi binari e con codeste direttive presso codesto Governo. 