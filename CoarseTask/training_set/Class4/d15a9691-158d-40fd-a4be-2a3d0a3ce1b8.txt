La liberazione dal fascismo appariva ancora molto remota e nessun partito, vecchio o nuovo si era ancora costituito quando nel Comitato centrale antifascista sorse l’idea di chiamarsi «Democrazie Unite»: democrazia liberale, democrazia socialista e… che cosa potevamo essere noi, se non la democrazia cristiana? Già oltre due anni e mezzo orsono, nelle conversazioni avute con un gruppo di amici milanesi che si chiamavano neo-guelfi , la «Democrazia cristiana» era stata invocata come quella corrente di idee che, in attesa della formale costituzione di un partito, avrebbe dovuto convogliare e assorbire tutti i movimenti politici che s’ispiravano ai suoi principii. Certo il Partito popolare italiano, soppresso dalla dittatura fascista, viveva e vive ancora nel cuore dei moltissimi che ne hanno conservata intatta la fede, e il ricordo delle vecchie battaglie per il rinnovamento dello Stato, e soprattutto la gloriosa lotta contro il fascismo, ora che la vittoria appariva probabile, riempiva di legittimo orgoglio l’animo di coloro che erano passati attraverso il lungo periodo, senza inflessioni e senza contaminazioni. Niente di più facile, forse anche niente di più naturale che rialzare le vecchie barriere, gelosamente custodite, e far appello ai quadri preesistenti, i quali erano e sono più vivi e più robusti della compagine rimasta a qualsiasi altro dei partiti sopravvissuti. Ma gli anziani ebbero soprattutto la preoccupazione dei giovani, dei giovani che non ricordano, perché non hanno visto, né vissuto il passato politico dei cattolici italiani, ne hanno talvolta un’immagine inadeguata o turbata dalla propaganda avversaria, o comunque vogliono forgiare uno strumento politico nuovo e un programma che della novità abbia anche l’aspetto. Gli anziani volevano anche evitare l’impressione d’invitare i giovani ad un’assemblea ove podio e poltrone fossero già occupate in base ai meriti passati e all’anzianità di servizio. Conveniva dir loro: «Mettiamoci tutti sulla base solida dei comuni principii politico-sociali e delle comuni tradizioni; poi provvederemo assieme allo statuto, al nome, al testo definitivo del programma e all’inquadramento del partito». Patent portae! Così quando più tardi raccomandammo allo studio degli amici un abbozzo provvisorio di programma, lo presentammo come «idee ricostruttive ispirate alle tradizioni della Democrazia cristiana» . Di tali tradizioni il più autorevole interprete fu Giuseppe Toniolo , il quale alla sua esposizione sintetica pubblicata in Pisa nel 1900 sotto il titolo «Indirizzi e concetti sociali all’esordire del secolo XX» premette l’avvertenza che la Democrazia cristiana «questa effervescenza di fatti e idee insieme […] si elaborò e si svolse sotto lo sguardo vigile di Leone XIII , il quale intervenne in ripetute occasioni a consacrarne il nome e la sostanza». In questo libro non manca il contingente, il caduco, il superato, perché vincolato alle condizioni del tempo, ma alcuni capitoli e molte pagine sono più che mai vive e attuali, perché riguardano le mura maestre della ricostruzione avvenire. Le idee politiche di Toniolo Così quando il Toniolo segnala come le tre più urgenti rivendicazioni etico-civili la libertà personale e privata, la ricostituzione e funzione delle classi sociali, l’unità morale e la coscienza della missione storica della nazione. La libertà personale e della vita privata è «germe necessario di civile risurrezione». «Quale speranza di risorgimento per un popolo, in mezzo a cui la personalità ha smarrito il concetto della propria dignità […] e l’individuo è ridotto ad un congegno della poderosa macchina dello Stato o ad un atomo incosciente del futuro collettivismo?». «La libertà è sostanza e lievito della futura democrazia», la libertà «è diritto inscindibile del concetto di democrazia, la quale in questo senso sociale-civile, è ordinamento giuridico volto a riconoscere e proteggere nel cittadino i beni morali inerenti alla natura umana». «Così popoli democratici nel significato scientifico e volgare suona lo stesso che popoli liberi, garantiti contro ogni ingerenza dello Stato nella personale e privata autonomia». La libertà giuridica nominale non basta. Ci vogliono le autonomie reali organiche entro la società civile, l’autonomia delle classi organizzate «unico modo di esplicazione normale per attuare la solidarietà sociale», la autonomia del comune e della regione, l’autonomia della scuola e della beneficenza. È noto che per classi Toniolo intendeva le rappresentanze degli interessi professionali, autonome ed elettive. Tutte queste autonomie non intaccheranno l’unità nazionale la quale deve fondarsi soprattutto sull’unità morale, sulla coscienza comune di avere una missione e una vocazione particolare nell’avvenire della civiltà cristiana, missione ispirata alla nazione italiana dalla sua storia e dal fatto provvidenziale di essere la sede del Pontificato romano. Punto di partenza Certo il progresso dei tempi ha superato alcune rivendicazioni operaie del Maestro, ma qual punto di partenza, qual direttiva avvenire è contenuta in questa sua affermazione: «È in contraddizione con tutte le leggi sociologiche il ritenere che il sistema industriale poggiante sul salariato, come un giorno sulla universale servitù, sia un regime normale e definitivo, sino a togliere financo la speranza al lavoratore di sollevarsi in istato. All’opposto la genesi di nuove classi, che dal basso si elevano a rinfrancare e ringiovanire le più antiche, si confonde col concetto stesso dell’incivilimento». Questa direttiva di Toniolo ci potrà condurre fino al fondo di un ordinamento economico completamente rinnovato. Non è in questo contesto che intendiamo svolgere le nostre idee programmatiche di giustizia sociale, ma i lettori sanno quali esse sono in principio e, più avanti, ci riserviamo di esporre come dovranno essere nell’attuazione. Libertà fondamentale E come è attuale, come è giovane sempre Giuseppe Toniolo, quando riassumendo i principii politici del futuro, afferma e illustra i seguenti criteri fondamentali: «eccellenza dello Stato per se stesso, rispetto alle forme di Governo (monarchia, repubblica, ecc.) che rimangono affatto secondarie; la legittimità e valore di queste, misurata al bene comune della nazione; e il dovere di coordinare gli interessi nazionali ai fini perenni e universali della civiltà». Oggi più che mai, dopo la fatale esperienza, sentiamo come egli fosse nel vero quando scriveva che gli ordini democratici dell’avvenire dovranno poggiare «non meno sul rispetto della libertà personale (habeas corpus) che sul riconoscimento e sul rigoglio delle libertà locali (Self-government): libertà che sono d’origine cristiana e guelfa». Infine il monito ch’egli ci dà di non poggiare tutte le nostre speranze sul cambiamento «degl’istituti giuridici o dei congegni politici trascurando la riforma morale del costume», chi non sente oggi il dovere e l’urgenza di accettarlo e farlo proprio? Una deviazione In fondo al libro, Toniolo metteva in guardia i giovani contro le intemperanze e le deviazioni. I fatti dimostrarono subito che ce n’era bisogno. In quello stesso anno la particolare organizzazione murrina che portava il titolo di «Democrazia Cristiana» ebbe un primo urto disciplinare colla suprema direzione dell’Azione cattolica, e più tardi, dopo alcune oscillazioni, R.[omlo] Murri , rivelatosi come un novatore sul terreno religioso, tentò di associare la democrazia cristiana alle correnti moderniste del Loisy e del Tyrrell . L’autorità religiosa, com’era suo diritto, intervenne e i democratici cristiani s’affrettarono a separare la loro responsabilità. L’ultima «Lega democratica cristiana» fu quella diretta dall’avv. Cacciaguerra di Cesena , morto nel 1918, della quale il Murri – ormai uscito da parecchi anni dalla Chiesa Cattolica – scriveva ironicamente nel 1920 che era «tutta intenta a conciliare il più pio e ortodosso cattolicismo con la proclamata autonomia politica». Questi episodi organizzativi vennero presto sepolti dall’oblio per il sopravvenire dei problemi della guerra mondiale e del dopoguerra e definitivamente superati nel 1919 colla libertà concessa ai cattolici di costituire partiti politici. Ai primi del 1919 fu disciolta l’Unione elettorale , che era un ramo dell’Azione Cattolica essendo stata a questa affidata un’opera di preparazione sociale cristiana, all’infuori e sopra di ogni attività politica. Ciò coincideva colla nascita del Partito popolare italiano. L’appello ai «liberi e forti» del 18 gennaio 1919 si inspira alle direttive di G. Toniolo, e lo stesso Sturzo , dichiarò allora che il nuovo partito era la democrazia cristiana nella sua concretezza politica, e il Murri nel 1920 scrisse che «il Partito popolare italiano è l’antica democrazia cristiana, ma depauperata e immunizzata attraverso la reazione di Pio X , di ogni germe di modernismo». Lieti di questo riconoscimento, noi affermiamo che questi di Toniolo sono proprio i principii che ispirano anche i democratici cristiani di oggi. Dopo l’estrema minaccia del totalitarismo pagano, che ha scosso fin nelle fondamenta il vivere civile e ci ha precipitati in un immane disastro, la società moderna, lungi dal voler ammodernare il Papato, guarda ad esso come al sommo magistero della Cristianità. Se Hitler invia i volumi di Nietsche a Mussolini, il mondo accoglie i mirabili e luminosi messaggi di Pio XII come la speranza e il pegno della sua salvezza. Roosvelt, Wallace e molti altri statisti di tutti i continenti invocano la Christian Democracy; a Londra intorno al centro di studio People and Freedom, promosso da D[on] L. Sturzo, illustri scienziati e politici di tutti i paesi studiano le riforme concrete della ricostruzione democratico-cristiana europea, ed è ben comprensibile che i nostri amici, dovendo il 25 luglio firmare i manifesti collettivi delle opposizioni segnassero istintivamente, dappertutto, col nome, glorioso in Patria e ben compreso e significativo per l’estero, di Democrazia cristiana. ASPETTI SUPERATI Ormai non sarà più lontano il tempo in cui si potrà stabilire con metodi democratici quale sia il nome più conveniente per un partito che è strumento di lotta politica e parlamentare; ma, comunque, è già chiaro fin d’ora che certi riguardi che s’imposero nel passato, hanno perduta importanza. La questione dell’aconfessionalità, ad esempio, intesa come tendenza a non impegnare in rivendicazioni di politica concreta l’autorità ecclesiastica, non ha più risonanza dopo che i nuovi statuti di Pio XI circoscrivono esattamente la sfera di attività dell’Azione cattolica e i Trattati Lateranensi riconoscendo in pieno l’Italia unificata hanno tolta per sempre ogni riserva richiesta in passato dal mancato accordo fra Italia e Santa Sede. I Trattati Lateranensi vanno difesi soprattutto perché rappresentano la pace fra la Chiesa e lo Stato; ma tra le felici conseguenze di essi non è la minore quella di assicurare alla ricostruzione nazionale il libero e prezioso apporto delle coscienze religiose. La permeabilità della D.C. in confronto di nuove esigenze In quanto al contenuto tecnico-ricostruttivo del sistema democratico, cioè alle sue forme concrete e ai suoi istituti giuridici, nessuno pretende d’imporre schemi fissi, adatti per ogni tempo ed ogni paese. Siamo su di un terreno sperimentale e le tradizioni, i costumi, la mentalità di un popolo implicano diverse esigenze e diversi istituti. Mutano soprattutto il contenuto e i postulati concreti della giustizia sociale. «La Democrazia, scrive don Sturzo nel volume altra volta citato , «quale contrapposto alla reazione e con riguardo alla situazione politica europea odierna, significa soprattutto regime di libertà per tutti i cittadini. La forma può variare, ma dall’esperienza degli ultimi 150 anni risulta chiaro che essa implica un governo popolare e rappresentativo, basato sul suffragio universale e sul rispetto per le libertà civili e politiche. […] Una cosa però è di fondamentale importanza e deve essere accettata da tutti come base di ogni forma politica: rispetto per la personalità umana e riconoscimento che da essa derivano libertà e diritto, come per diritto naturale, diritto che per i credenti è il segno dato da Dio dell’alto fine morale e religioso dell’uomo. Ciò negava fino ieri la democrazia razionalistica, e qui stava il suo errore, com’è l’errore del nazionalismo oggi imperante» (p. 259). «Per coloro di noi che credono nella perenne virtù della cristianità nella vita dei popoli la Democrazia deve essere sempre permeata dallo spirito cristiano, che è spirito di libertà, spirito di comunione di beni, spirito di amore che abbraccia tutte le classi e tutti i popoli. Perciò noi crediamo nei progressi e nel finale trionfo di una democrazia cristiana. […] Anche per l’Italia dovrà venire il tempo in cui una democrazia pacifica e progressista, operando secondo i metodi della libertà rimetterà l’Italia al posto che le è proprio, come centro di vita morale e artistica, di pensiero religioso e giuridico, di lavoro e di commercio, come un fattore nell’equilibrio internazionale, cosicché essa riprenda la funzione del suo storico destino che è quello di essere una grande nazione devota alla pace» (p. 297). 