A seguito del telegramma circolare n. 39414/3919 del 27 agosto scorso, si richiama la particolare attenzione delle Ss.Ll. sul decreto legislativo n. 89, datato 6 settembre , pubblicato nella Gazzetta ufficiale n. 209 del 16 corrente, relativo alle nuove norme per la concessione delle terre incolte. Con tali norme il governo ha inteso venire ulteriormente incontro alle esigenze dei lavoratori della terra ampliando il campo di concessione ai terreni suscettibili di metodi culturali più attivi e intensivi e accelerando la procedura con la istituzione di commissioni aggiunte. È ovvio, però, che devono cessare i tentativi o le azioni di occupazione arbitraria che, con le precitate norme, non trovano alcuna giustificazione nella urgente necessità economica e di lavoro dei contadini. L’attuale situazione del paese impone che ogni attività sia tesa ad una meta ricostruttrice con disciplina, senza arbitrii e agitazioni, anche per preparare la possibilità di attuazione di riforme sociali tra cui riveste particolare importanza quella agraria. Pertanto si raccomanda di affrettare col massimo impegno i lavori delle commissioni per la concessione delle terre, di facilitare gli accordi bonari tra le parti interessate nello stretto ambito della legalità e di prevenire con ogni opportuna utile azione i possibili tentativi di occupazione arbitraria. Si conferma, inoltre, l’assoluta necessità, ove le cennate occupazioni arbitrarie dovessero verificarsi di procedere con energia a carico dei responsabili a termini di legge, la cui autorità deve essere prontamente ristabilita. Si attende assicurazione. 