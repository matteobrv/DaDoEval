In una intervista concessa al direttore della «United Press» in Italia, Murray, e riprodotta con grande rilievo dalla stampa americana, il Ministro degli Esteri italiano De Gasperi ha dichiarato che se Tito ignorerà gli ammonimenti del sottosegretario americano Grew e persisterà a mantenere l’occupazione di Trieste con la forza delle armi, l’inevitabile risultato sarà la creazione in Italia di un Governo nazionalista e reazionario. Il Ministro ha dichiarato che l’Italia insiste per un’amministrazione neutrale della città, da affidarsi alle stesse potenze con le quali l’Italia ha firmato l’armistizio, «perché firmando lo strumento di resa dell’Italia, Badoglio consegnò agli alleati l’intero territorio italiano, compresa l’Istria». Parlando di quello che egli ha definito come «il terrore jugoslavo a Trieste», De Gasperi ha detto che «gli attuali metodi degli jugoslavi per mantenere il controllo della città, imprigionando gli italiani o facendoli semplicemente sparire», renderanno «una vera farsa» qualsiasi eventuale futuro plebiscito nella città. «Oggi – ha aggiunto il Ministro – se Tito assumesse il controllo di Trieste, l’Italia non può far nulla. Ma domani il mondo sarà in pericolo. Se Tito persiste nella sua azione voi date all’Italia una ragione per fare qualcosa domani». A parte la soluzione plebiscitaria della questione, De Gasperi ha affermato che «l’Italia accetterà un pacifico e giusto compromesso raggiunto nella maniera giusta, e al tempo opportuno». De Gasperi si è astenuto dal precisare in che cosa consisterebbe tale pacifico compromesso. 