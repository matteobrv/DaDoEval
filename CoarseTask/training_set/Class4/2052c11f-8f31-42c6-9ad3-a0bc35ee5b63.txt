[…] De Gasperi spiega quale è l’atteggiamento del governo nei confronti dello schema di trattato di pace; rifacendosi agli scambi di idee intervenuti al riguardo in sede di Consiglio dei Ministri e nella discussione alla Commissione degli Esteri. Siamo dinanzi ad un documento di cui non abbiamo e non dobbiamo assumere alcuna responsabilità. Siamo stati chiamati talvolta, è vero: ma per singoli settori e senza possibilità di discussione. Le conclusioni fissate nello schema di trattato sono state raggiunte dagli Alleati in un ambiente ermetico, senza nostra consultazione e il più delle volte senza neppure darcene informazione. Si tratta di un vero e proprio «diktat» nella forma e nella sostanza. A questa constatazione deve corrispondere il nostro contegno generale. La questione se è il trattato destinato a portare o no la nostra firma diventa allora secondaria. Così pure va chiarito il termine «accettare» o no. Il trattato infatti può anche essere accettato come viene accettata una sconfitta, nel senso che non è possibile sottrarvisi. Noi abbiamo un compito ingrato e difficilissimo. Non si tratta di decidere problemi interessanti i prossimi pochi anni ma una soluzione di carattere permanente. L’Italia torna alle condizioni di prima del Risorgimento: le sue frontiere restano completamente aperte: suoi territori nazionali le vengono strappati; le clausole economiche sono gravissime. Non dobbiamo disperare di ottenere qualche miglioramento particolarmente nel campo economico ed anzi questo deve essere il nostro proposito ed il nostro sforzo. Ma questo dobbiamo anche fare in modo da non implicare una nostra corresponsabilità. Per questo la necessità che noi si fissi chiaramente il nostro atteggiamento; per questo egli si augura che sia data alla nostra Delegazione la possibilità di esprimere chiaramente il nostro avviso su tutto il Trattato nel suo complesso: cosa che sinora non ci è stata consentita. Quella che hanno preparata gli Alleati è in realtà una pace provvisoria, un accomodamento. È un accantonamento di varie questioni e non una pace costruttiva. Basta constatare che essa non contempla neppure la questione fondamentale del problema germanico. Non è il risultato di una soluzione concordata dai Quattro in vista di una soluzione generale; sembrerebbe essere un espediente per evitare un male maggiore. Il Governo è stato accusato di non aver saputo trattare. La critica è ingiusta: anzitutto perché non ce ne è stata data la possibilità; in secondo luogo come sarebbe stato possibile trattare senza compromettere la questione di carattere generale? Forse, ad es., che il governo avrebbe potuto negoziare la rinuncia a Trieste? È lieto di apprendere che la Conferenza dei 21 avrebbe deciso di sentirci sabato sulla questione generale. Ciò faciliterebbe il nostro compito in quanto ci permetterebbe di porre la questione di principio, salvo poi accettare di discutere sui singoli argomenti in sede di comitato onde cercare di ottenere praticamente dei miglioramenti. Occorre dunque prima chiarire quale sia la nostra posizione e poi fare ogni sforzo per migliorarla. Chiede ai presenti di considerare se, una volta esposto il nostro punto di vista generale, è opportuno che si passi a fare delle proposte concrete. In altri termini, dobbiamo far della critica o dobbiamo avanzare delle proposte? Egli ha riletto recentemente il progetto americano di modus vivendi, giungendo alla dolorosa constatazione che esso era meglio del Trattato che oggi ci viene proposto. Lo era certo dal punto di vista economico, come pure da quello della nostra sicurezza. Occorre ricordare San Francisco e l’ONU. Come si armonizza questo trattato con la nostra appartenenza all’ONU? Che valore potrà avere questa appartenenza in siffatte condizioni? Ritiene comunque che dobbiamo anche dare l’impressione che vogliamo portare un contributo positivo alla ricostruzione mondiale, dando al nostro intervento alla discussione un carattere al di sopra del semplice interesse dell’Italia e portandolo nel campo idealista. È opportuno anzi affacciare un programma europeo: dobbiamo dar chiara sensazione che ci mettiamo sui grandi binari della democrazia. Dobbiamo insomma portare una parola nuova ed attraverso di essa giungere anche all’opinione pubblica mondiale. Se anche andiamo a casa con una sconfitta, occorre che questa sia dignitosa. Per quanto riguarda i problemi tecnici raccomanda formule semplici ed uno sforzo di volgarizzazione. […] DE GASPERI – Non si tratta di «firmare o no» il Trattato. La questione è «se accettare o no». La questione della firma è un semplice atto di procedura. Anche i tedeschi hanno firmato ma non hanno accettato il Trattato di Versailles. Basterà ricordare le riserve con le quali la Germania lo ha accolto e delle quali si è fatta forte successivamente. Quando si firma un Trattato imposto la firma significa semplicemente una presa di conoscenza. La firma può essere atto giuridico ma non atto morale. La nostra condotta deve essere organizzata così: inquadrandola in una posizione universale noi prendiamo l’iniziativa di fare delle proposte minime che abbiano uno scopo costruttivo, facciamo capire fin da oggi che arrivare più in là non è per noi assolutamente possibile. […] Il Governo, sotto la sua responsabilità, lo deve e lo può fare, salvo rassegnare il proprio mandato alla Camera qualora questa non approvasse la sua linea d’azione. […] DE GASPERI – riassumendo: mi sembra che tutti siano d’accordo nella formula fondamentale che nel definire il nostro atteggiamento verso il Trattato deve essere quella che in esso noi non abbiamo alcuna responsabilità. Non sa ancora se e quando e come avremo occasione di parlare all’Assemblea. Ad ogni modo sembra opportuno che si divida il lavoro in modo che le dichiarazioni che egli dovrà fare corrispondano ad una collaborazione comune ed a una responsabilità in comune. Prega quindi i presenti di porre la loro particolare competenza nel preparare per il giorno appresso alcune brevi osservazioni che abbiano afferenza alla materia di propria competenza. Si può distinguere in linea generale tra: 1) problema giuliano: prospettarlo dal punto di vista non solo etnico ma da quello etnico-economico parallelamente riconfermando la nostra adesione a questo secondo principio. Non è che ci opponiamo alla internazionalizzazione come tale: riteniamo che non sia soluzione vitale: quello che è importante è la difesa della italianità. Se l’internazionalizzazione può offrire la possibile difesa della italianità della zona (verso questa difesa dobbiamo puntare con tutte le nostre forze) allora l’internazionalizzazione può essere accettabile. A proposito di Pola si pone il quesito se si tratti di un problema russo o jugoslavo. Se è un problema russo è insormontabile ma senza credere che Pola possa avere oggi la importanza che aveva per l’Austria. Se viceversa è solo un problema jugoslavo è forse possibile di far forza sulla Conferenza per un allargamento del territorio libero. Quel che è certo è che nessuno potrà cancellare nel popolo italiano l’onta di aver ceduto quei territori. Pola (e le altre città della costa) è italiana: e lo ha dichiarato formalmente il rapporto dei Quattro. Non tenerne oggi conto vorrebbe dire gettare il seme della «revanche» per domani (nazionalismo e fascismo). Occorre in ogni modo non presentare in forma recisa le possibilità di soluzione ma piuttosto sfumarle. 2) Questioni militari. Dobbiamo mettere in rilievo le conseguenze orribili del Trattato sulle possibilità di difesa dell’Italia: alle frontiere aperte vi è aggiunta la smilitarizzazione ed infine la limitazione degli armamenti. Dobbiamo parlar chiaro anche sulla questione della frontiera italo-francese. Il presidente Bonomi ha ricordato come a Versaglia il disarmo della Germania era collegato al disarmo generale: dovremmo cercare di ottenere anche noi un simile collegamento. Si rende conto tuttavia che siamo sul terreno difficile dato che siamo stati noi gli aggressori. 3) Questione economica. Lumeggiare i punti fondamentali: l’obbligo di rinunciare ai crediti verso la Germania, la carta in bianco lasciata alle Potenze vincitrici per il sequestro e la liquidazione dei beni italiani all’estero senza alcuna garanzia per quanto riguarda la valutazione, le spese militari, ecc. Si potrebbe anche accennare al fatto che il Trattato è un peggioramento nei riguardi del progettato modus vivendi offertoci qualche mese addietro. 4) Forse si potrebbe dichiarare che siamo senz’altro disposti a rinunciare a quelle colonie che vengano dichiarate immediatamente autonome, ma non alle altre per le quali vediamo che la decisione venga devoluta all’ONU. Se la conferenza si dichiara nella impossibilità di affrontare il problema oggi, perché ha bisogno di tempo, che ci si ricordi che vi sono dei principi di diritto internazionale che ci danno il diritto di avere contatti con quei territori e con le nostre popolazioni delle medesime (ho recentemente avuto notizie che in Tripolitania quest’anno il raccolto è stato così buono che vi è sovrabbondanza di grano). 5) Questioni giuridiche. Tener presente che il progetto è per circa 4/5 di carattere punitivo. L’affermazione della cobelligeranza vi si riflette appena. Preparare delle considerazioni generali, insistere sul carattere punitivo delle varie clausole. Citare le promesse di Eisenhower e Churchill (lettera non troppo nota a Badoglio dell’11.9.1941), riferirsi all’ONU, citando alcune dichiarazioni fondamentali. 6) Sviluppare il concetto della difesa della democrazia italiana secondo le linee tracciate dall’On. Saragat. 7) Poiché abbiamo la fortuna di aver presente l’On. Bonomi egli potrebbe lumeggiare due aspetti. Il primo è quello del precedente trattato di Rapallo che fu liberamente concordato e raggiunto tra Italia e Jugoslavia a differenza di quello presente che ci viene imposto. L’On. Bonomi inoltre è un testimone diretto di quella che fu la volontà degli antifascisti italiani prima ancora del 25 luglio. Tra l’altro potrà ricordare il nostro intervento presso Badoglio per una immediata entrata in guerra contro la Germania fin dal 5 agosto 1943. A conclusione l’On. De Gasperi prega che i singoli gli facciano pervenire entro la mattinata appresso i loro appunti per la parte di competenza di ciascuno. 