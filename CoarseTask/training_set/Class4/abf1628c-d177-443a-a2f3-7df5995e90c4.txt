Dopo 27 anni Ventisette anni fa il 5 novembre De Gasperi, deputato di Trento appena redenta, parlò a Milano alla cittadinanza esultante per la vittoria. Diverso è il clima e mutate le circostanze, ma l’oratore non può non ricordare quei giorni lontani e non rammentare, pensando ai problemi che oggi più premono, che in una delle ultime volte in cui ebbe occasione di vedere Mussolini, gli disse: «Bada che l’Alto Adige e la Venezia Giulia vanno perduti perché la sua politica di violenza e di snazionalizzazione non è né sopportabile né sopportata». Mussolini rispose: «Tu sei della vecchia scuola, della cosiddetta democrazia e tu non conosci i metodi radicali, efficaci, decisivi, del fascismo. Tu non sai che in dieci anni non ci saranno più slavi nella Venezia Giulia, né tedeschi nell’Alto Adige». Questo metodo di violenza è stato la causa delle odierne sciagure che affliggono i fratelli dell’Istria e della Dalmazia. Senza dubbio anche gli alleati, gli alleati di allora e gli alleati di oggi, ebbero sulla evoluzione che ci portò poi alla tirannia le loro responsabilità perché abbandonando quello che si chiamava allora il «wilsonismo» e che era il principio umanitario della eguaglianza tra le nazioni, introdussero nelle paci, dal 1918 fino al 1920, il criterio del «Diktat», delle riparazioni impossibili a pagarsi, della privazione delle colonie per tutti in popoli vinti: e soprattutto mantennero gelosamente il monopolio delle materie prime e alzarono ostacoli insuperabili alla emigrazione per quei paesi che ne avevano assoluta necessità. Oggi i generali alleati stanno pensosi e preoccupati dinanzi alle rovine di Berlino, ove non esiste più una casa intera, ove per chilometri rimangono solo stalagmiti di case; e nonostante la devastazione e l’apparente inabilità, si vede ancora una massa di gente che passa lenta dinanzi alla tomba del milite ignoto, e vi depone dei fiori. Signori, questo vuol dire che con la spada si possono iniziare le soluzioni ma non completarle. È la concordia degli animi, è il senso dello spirito solidale che deve intervenire e portare ad una pace tra i popoli. Ora se c’è un popolo che ha dato prova di un completo e sincero impegno per la democrazia e per la solidarietà nazionale, questo è il popolo italiano. L’armistizio è superato Questo va detto e ripetuto oggi in cui sembra che i «giuristi» alleati, vivano e respirino nell’atmosfera dell’armistizio e della resa senza condizioni. Si parla di annessione di territori strappati alla nostra patria su tutte le frontiere, si parla di imporci riparazioni impossibili; ci si vuole privare delle colonie, come se l’armistizio che è uno strumento di carattere militare, sia pure in forma di resa senza condizioni, non fosse stato firmato dopo che da Quebeq, ove erano radunati i «grandi», Churchill, Roosevelt avevano telegrafato che l’apporto che darebbe il popolo italiano alla nuova guerra, a lato degli alleati, avrebbe cambiato automaticamente queste condizioni. Non è lecito dimenticare che il generale che era capo supremo delle forze alleate scrisse allora, prima della firma, al capo del governo italiano, che già nei primi giorni l’Italia era diventata ormai in effetti una collaboratrice delle Nazioni Unite e che era passata in fase di cobelligeranza. Contro questi giuristi, contro chi vorrebbe dimenticare queste sacrosante promesse, io faccio appello ai combattenti, quanti, degli alleati di qualsiasi nazione, hanno combattuto la guerra in Italia. Lo domando a Cunningham, comandante supremo della flotta alleata, che più volte ha espresso senza riserve il riconoscimento e la lode per l’opera svolta dalla flotta italiana in venti mesi; lo domando a Clark che ha riconosciuto l’opera indiscutibile dei partigiani nella lotta di liberazione; lo domando a voi, generale Brown, che avete assistito, aiutandolo, allo sforzo organizzativo di un nuovo esercito e avete lodato l’intervento e lo slancio dei reparti che furono, per diversi mesi, a fianco degli alleati; domando a voi che avete vissuto questa seconda guerra, se trovate giusto che oggi ci si chiami responsabili semplicemente della «prima» guerra, voluta dalla dittatura e combattuta, suo malgrado, da una parte del popolo italiano. Bisogna che sulla bilancia del trattato di pace vengano messi i sacrifici dell’Italia, fatti in questi venti mesi. Le cifre della seconda guerra Lo riconosciamo: come formula giuridica, come continuità formale dello Stato italiano, dobbiamo disgraziatamente assumere anche la responsabilità di un governo che ci calpestava: ma è doveroso che accanto a queste, vengano fatte valere anche quelle che furono le energie di riabilitazione nella lotta di cobelligeranza. E non parliamo troppo in fretta di riparazioni. C’è un conto aperto, lo riconosciamo, ma il conto ha due facciate. Noi abbiamo da far valere il peso delle am-lire, abbiamo le opere pubbliche, che abbiamo compiute per rendere possibile la guerra; abbiamo tutte le requisizioni pagate, o conteggiate a nostro carico; abbiamo prestato merci e servizi agli alleati; abbiamo un conto notevole anche all’estero rappresentato dal lavoro dei nostri prigionieri i quali in migliaia e migliaia di centurie hanno prestato un’opera preziosa per la ricostruzione o per la continuazione della guerra. Riconosciamo che di fronte a questo c’è lo sforzo dei nostri amici alleati, di inviare viveri e le merci assolutamente indispensabili, specialmente dall’America. I presupposti «interni» della pace La sensazione del ministro è però che l’Italia vada migliorando le sue azioni e di questo va reso merito anche alla comunità di italiani all’estero. La solidarietà e l’unità del paese sono indispensabili perché la ripresa internazionale avvenga. Ma perché l’unità si abbia occorre il consenso fermo ed unanime di tutti su alcuni principi, primo dei quali è la rinuncia alla forza e alla violenza in politica, «tanto se viene da destra che da sinistra». Occorre altresì restituire al loro posto di dignità i valori morali, perché questo è il vero antifascismo e la bonifica da compiersi in una amministrazione corrotta. Occorre reinserirsi nelle grandi tradizioni della civiltà e della cultura cristiana ed italiana. Bisogna preparare nell’amore le nuove vie per la patria che l’odio ha distrutto. 