Suo 278 . Ho letto a suo tempo le dichiarazioni di Molotov alla stampa. Ne ho parlato nel mio discorso di Milano e ne ho fatto più ampio cenno in una intervista all’Ansa. I giornali di destra e di sinistra hanno riprodotto discorso e intervista . Ho detto in sostanza che le parole di Molotov rivelano un atteggiamento generale più amichevole verso l’Italia ciò che vivamente apprezziamo. Anche ho sottolineato quali siano i settori di interesse comune che Molotov ha posto in luce: Alto Adige, colonie, fine dei controlli alleati. Ho anche parlato delle riparazioni, che è questione estremamente complessa e della Venezia Giulia, che è il maggiore e molto grave punto di contrasto fra i due Paesi. Io non so quale possa essere esito elezioni che, al momento in cui le telegrafo, sono tuttora in corso, ma che certamente avranno incidenza seria anche sulla nostra situazione internazionale. Ma ella faccia rilevare costì subito che, pur nella asprezza della vigilia elettorale, io non ho esitato a dire pubblicamente il mio pensiero nei confronti dei russi che, com’ella sa, non è affatto di preordinata diffidenza, ma di desiderio di leale intesa e di riconoscimento altrettanto leale delle posizioni acquisite dalla Russia in Europa e nel mondo. Naturalmente se la Russia accedesse in concreto per la Venezia Giulia a quel criterio «prevalentemente etnico» che fu del resto caldeggiato dallo stesso Molotov a Londra, cadrebbe anche la ragione di maggior contrasto fra noi. 