Caro Togliatti, Il Consiglio nazionale della Democrazia Cristiana mi ha incaricato di ricambiarti cordialmente il tuo amichevole saluto e di ripeterti quanto noi, che siamo particolarmente preoccupati della libertà religiosa e delle cattoliche tradizioni del nostro popolo, desideriamo apprezzare le tue dichiarazioni in argomento e di vederle praticamente attuate. Conveniamo con te nella necessità di collaborare in questo momento «con tutte le forze democratiche e antifasciste italiane» e circa le possibili collaborazioni future. Tu leggerai nel nostro ordine del giorno che ti allego, quale dovrebbe essere, secondo noi, il metodo da seguire per accertare le reali confluenze dei partiti intorno alle riforme sostanziali di struttura dell’avvenire, senza turbare ed indebolire l’attuale collaborazione che ci unisce al governo e che crediamo in questo momento indispensabile per ragioni interne ed esterne. Premessa inderogabile però di ogni collaborazione presente o futura è quella di creare e salvaguardare un clima di libertà e di autodisciplina. Proprio ieri mi sono stati segnalati, dopo molti altri, quattro casi di comizi democratici cristiani nel Lazio violentemente interrotti o disciolti da gruppi comunisti. La cosa è assolutamente intollerabile e inescusabile, soprattutto quando si pensi che c’era comunque la possibilità del contraddittorio. Se questo sistema volesse tendere ad impedirci di esprimere il nostro pensiero, anche quando dissente dalla vostra ideologia che è in antitesi con la nostra, come si potrebbe dissimularne la gravità? E se esso divenisse epidemico e si applicasse su larga scala, con quale legittimità morale potremo condannare lo spirito di intolleranza del partito unico fascista che dagli episodi delle famigerate «risse domenicali» arrivò alla marcia su Roma e alla tirannia? Noi democratici cristiani saremo sempre dalla parte della democrazia e della libertà. La nostra coscienza, il nostro passato vi garantiscono che noi non saremo mai dalla parte delle «forze reazionarie che già una volta hanno portato l’Italia alla rovina», ed ogni qual volta si tratterà di respingerne gli attacchi o sventarne le reali minacce, siamo oggi e saremo domani con voi, con tutte le forze progressiste e antifasciste. Ma la bandiera di tutti deve essere quella della libertà, della disciplina nazionale, del governo forte nel diritto comune e nell’eguaglianza dei cittadini, del governo insomma di popolo, con i suoi partiti, e non un partito unico e sopraffattore. So bene, caro Togliatti, che tu dimostri la massima comprensione per queste esigenze; ma dalla periferia giungono spesso notizie che alimentano timori e diffidenze. Tu ti acquisterai una grande benemerenza verso la nazione se riuscirai con i fatti a dissiparle ed a creare un clima che sia pegno di un regime di libertà anche per l’avvenire. In questo sforzo tu potrai contare sulla leale cooperazione della Democrazia Cristiana. Accogli i miei più cordiali saluti Alcide De Gasperi 