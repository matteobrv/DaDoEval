Il Consiglio dei ministri, nella riunione del 20 corrente mi ha dato incarico di esprimere ai governi alleati il voto che sia reso possibile al governo italiano di recare direttamente e al più presto assistenza ai nostri deportati e internati in Germania e facilitarne il ritorno in patria, tenendo presente che il loro stato di detenzione e le dure privazioni sofferte sono dovuti al rifiuto da essi opposto, nell’interesse dell’Italia e delle Nazioni Unite, a prestare qualsiasi forma di collaborazione al comune nemico. Conformemente alla decisione di cui sopra ho già provveduto ad impartire istruzioni agli ambasciatori italiani nelle capitali alleate perché intrattengano in tal senso i governi presso i quali sono accreditati. Il governo italiano considera che una partecipazione italiana all’assistenza e alla organizzazione del rimpatrio dei deportati in Germania potrebbe effettuarsi mediante l’invio nel Reich, presso le commissioni colà organizzate dell’U.N.R.R.A. , di rappresentanti di qualche ente italiano: per esempio di delegati della Croce Rossa italiana. Questi delegati avrebbero il compito di coadiuvare le commissioni dell’U.N.R.R.A. per tutto quanto si riferisce agli italiani. Ciò presuppone naturalmente che l’U.N.R.R.A. sia autorizzata ad interessarsi in Germania dei deportati italiani oltre che di quelli appartenenti alle Nazioni Unite. Come ella sa, una domanda in tal senso le è stata diretta, alcun tempo fa, da S.E. il ministro Soleri , e una domanda analoga è stata diretta da S.E. Zaniboni al sig. Lehman a Washington. La questione è ora in esame presso il comitato centrale dell’U.N.R.R.A. e io le sarei molto grato qualora ella, con la sua cortesia e comprensione per le cose italiane, volesse amichevolmente appoggiarla. Al riguardo la informo che, da una comunicazione direttami in data 1 marzo 1945 dal signor Kirk, e di cui le allego copia, risulta che, da parte degli Alleati, tutti gli italiani, ex militari o civili, deportati in Germania dai tedeschi, verrebbero considerati come displaced persons , il che dovrebbe facilitare una decisione favorevole alla richiesta da noi avanzata in quanto è appunto nella competenza dell’U.N.R.R.A. di occuparsi delle displaced persons. Nella fiducia che ella, caro sig. Keeny , vorrà interessare il Comitato Centrale dell’U.N.R.R.A. nel senso suggeritole dal governo italiano e favorevolmente appoggiarla. 