De Gasperi prega fare accelerare preparazione memoriali onde possano essere consegnati sabato a coloro che devono presentarli. […] DE GASPERI – Il nostro obiettivo principale deve essere Pola. Il tentativo per ottenerla deve essere fatto a fondo, quindi preparare e presentare proposte ben fondate. Se saremo soccombenti presenteremo la domanda di ottenere garanzie per 180.000 italiani rimasti fuori confine e per Fiume e per Zara. Rileva che l’esodo che si verificherebbe da Pola creerebbe focolari di odio antislavo. […] De Gasperi chiede che cosa si può offrire alla Jugoslavia come contropartita: si potrebbe proporre un turno di presidenza. Ma ritiene che il punto di rottura si determinerebbe sul finanziamento del porto di Trieste e c’è da tener presente che il porto non funziona se non ci sono capitali. […] De Gasperi, riassumendo, fa presente come la complessità delle questioni esiga che gli Italiani vengano direttamente sentiti nelle Commissioni. Comunque chi potrà andare per essere, in ipotesi, sentito su una questione specifica, dovrà cercare di sapere inquadrare la questione specifica nel più vasto quadro, in modo da potere illustrare la situazione generale ed anche le altre questioni connesse. Dobbiamo perciò insistere di poter fare noi una esposizione con carattere anche politico, con uno sguardo generale e illustrando i singoli problemi. Chiede che Soragna, segretario generale, faccia domanda che i delegati italiani vengano sentiti. […] 