II ministro De Gasperi premette che egli esprime il suo pensiero personale, non avendo potuto prendere accordi con gli altri esponenti del suo partito. Dichiara di non potere accettare in pieno il significato di rappresentanza delle masse popolari ai dimostranti nei confronti del Governo. Conosce il sentimento di responsabilità dei dirigenti della Camera del Lavoro, che hanno creduto di dare ieri uno sfogo alle masse ; già il Ministro Togliatti ha ammesso la possibilità che nella dimostrazione siano penetrati elementi irresponsabili. Peraltro, esso De Gasperi non può riconoscere a tale dimostrazione l’espressione della volontà del popolo, che si compone di tanti ceti e di tante categorie. Infatti, è da tener presente chi ieri ha parlato nella dimostrazione e quali erano i partiti rappresentati. Nelle decisioni di oggi occorre considerare quella gran parte del popolo che guarda con fiducia al Governo, da cui attende la risoluzione dei problemi nel campo della ricostruzione, della politica estera, finanziaria, ecc. Si deve considerare che accanto alla parte attivistica del popolo vi è l’altra parte, certo per lo meno i tre quarti, che è con il Governo, per il bene del Paese. Attualmente non si vuole imporre l’apertura della crisi, ma certo sarebbe utile un rimpasto con i partiti socialisti e d’azione . Tuttavia, qualora ciò non si volesse fare, occorrerebbe dare l’esatta sensazione al popolo che il Governo è nettamente antifascista. […] II ministro De Gasperi rileva il sangue freddo di cui ieri ha dato prova il Presidente , la sua serenità ed il suo senso di responsabilità per cui ritiene che sia meritevole di elogio. Aggiunge che il ministro Togliatti ha fatto presente che sarebbe desiderabile la partecipazione degli altri due partiti al Governo; anche egli condividerebbe tale desiderio. Pone in rilievo in proposito l’atteggiamento tenuto dal Governo, sia durante che dopo la crisi nei confronti dei partiti socialista e d’azione, rilevando che non solo furono conservati ai loro posti gli uomini di questi partiti ma che altri uomini del partito d’azione sono stati chiamati a coprire cariche importanti. A tal riguardo ricorda che l’America, in occasione della nomina del nostro rappresentante diplomatico , aveva, invece, desiderato un uomo non dell’opposizione, ma tratto dai partiti al Governo. Gli altri due partiti sono stati, quindi, considerati sempre amici, tuttavia non hanno risposto in modo accettabile all’atteggiamento adottato dal Governo nei loro confronti, eccedendo nelle proprie manifestazioni la misura logica. Pertanto non gli sembra opportuno, in questo momento, chiamarli a ripartecipare al Governo. Passando a parlare della legge sull’epurazione osserva che essa è mal congegnata. Prima v’era un Alto Commissario per le sanzioni contro il fascismo nella persona del Conte Sforza, che sopraintendeva ai quattro rami del Commissariato. Già si era avvertita la necessità di modificare l’anzidetta legge per sua attuazione nel Nord, ora bisogna anticiparne la riforma. […] Il ministro De Gasperi osserva che la proposta di S.E. Scoccimarro potrebbe essere attuata, ma non oggi, giacché avrebbe il significato di una capitolazione con la conseguenza di un maggiore indebolimento del Governo. Fa presente i risultati ottenuti da quest’ultimo in politica estera, finanziaria etc. e si augura che in seguito possa aversi la collaborazione degli altri. [La seduta veniva sospesa alle ore 13.15]. 