Le trasmetto qui accluso il testo della dichiarazione dell’11 corrente che il Consiglio dei ministri ha approvato nella seduta in merito alle direttive che il governo italiano intende adottare nei confronti dei cittadini del Regno di lingua diversa da quella italiana. Alla dichiarazione segue un impegno circa l’autonomia locale che verrà concessa alla Val d’Aosta. Non occorre ch’io le sottolinei che i principi adottati dal Consiglio dei ministri costituiscono un solenne impegno nei confronti dei cittadini italiani di tutte le stirpi e di tutte le regioni, impegno che troverà la sua concreta espressione giuridica nelle leggi che sanciranno l’ordinamento democratico della nuova Italia. La dichiarazione del governo, come lei constaterà, prevede non solo la tutela dei diritti individuali di libertà, ma anche quella dei diritti pubblici di tutti i cittadini, garantita da opportuni istituti politici e amministrativi. Essa è stata fatta nello stesso spirito di libertà per cui sono scese in campo le Nazioni Unite e sono certo che sarà pertanto accolta con favore dall’opinione pubblica di tutti i Paesi veramente democratici. Ma soprattutto vorrei aggiungere che i principi approvati dal Consiglio dei ministri conformemente alla più alta tradizione giuridica italiana, vogliono costituire – e ritengo costituiscano di fatto – un contributo concreto a quella equa e pacifica soluzione dei problemi relativi alle zone di frontiera del Regno che, sono certo, è desiderata dal governo degli Stati Uniti non meno che dal governo italiano. 