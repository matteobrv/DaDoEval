Attraverso l’intermediazione di un amico comune, da qualche tempo erano in corso degli scambi di opinione fra me e il presidente Gouin. Questi scambi avevano il fine di esplorare la possibilità di un accordo diretto fra la Francia e l’Italia sulle questioni relative alla frontiera italo-francese. Qualche giorno fa ho fatto consegnare al presidente Gouin un memorandum che contiene una descrizione del punto di vista italiano sulla questione e soprattutto che precisa i limiti fino ai quali il governo italiano è stato disposto ad andare. In risposta al memorandum in questione il presidente Gouin mi ha fatto giungere il messaggio seguente: «Il presidente mi ha pregato di dirle a viva voce tutta la sua fede nell’avvenire delle relazioni fra la Francia e l’Italia e del riavvicinamento dei due popoli. Poiché Lei ne ha espresso il desiderio, il presidente sarà molto felice di riceverla, in vista di questo riavvicinamento e prendendo come base la nota trasmessa dal sig. Schiff Giorgini». Sono felice che il messaggio del presidente Gouin mi permetta di ritenere che il terreno su cui si potrà arrivare a una intesa leale e sicura con la Francia è stato sgombrato: questa intesa è uno degli obiettivi fondamentali: della mia politica. La prego quindi di portare a conoscenza del presidente Gouin e del ministro Bidault il mio vivo desiderio di incontrarli in data da stabilirsi. 