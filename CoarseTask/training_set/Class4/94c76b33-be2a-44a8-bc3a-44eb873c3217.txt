Suo 317 . Il Governo sovietico non è bene informato sulle cose nostre. Era evidentemente da attendersi che questione grave come quella istituzionale dovesse suscitare profonda emozione nel Paese. Ella sa dai miei precedenti telegrammi quale sia stata la controversia insorta nell’ultima fase. Siamo naturalmente dolenti che essa sia stata posta, anche perché ogni cosa era stata preordinata in termini di reciproca lealtà, rispetto della volontà popolare, aderenza alla legge. Comunque è necessario sottolineare nel modo più energico che elezioni si sono svolte nella calma più perfetta. Susseguenti incidenti non hanno mai superato i limiti dell’episodio. Immediatamente dopo, la calma è rientrata da per tutto. Paese ha dato in sostanza esempio cospicuo di maturità democratica e politica. Ha, nonostante la divisione degli animi, accettato con molta saggezza responso delle urne, ciò che è tanto più notevole quando si pensi entità numerica parte soccombente. Quanto è avvenuto è dunque perfettamente comprensibile anche senza presumere interferenze straniere che, da qualunque parte esse vengano, non possono che suscitare nostro contrasto. Va da sé d’altra parte che se rapido ricupero nostra autonomia e indipendenza e liberazione dalla soggezione di chicchessia è veramente tesi sovietica, questa non può che riscuotere nostro più vivo consenso. Suo 315 . Apprezzo suoi suggerimenti e cercherò influire su stampa da me dipendente su cui mi è possibile esercitare un’influenza effettiva. È bene peraltro ella tenga presente che stampa più propriamente cattolica non dipende dal mio partito e agisce o in polemica con radio Mosca, o preoccupata diffusione ideologie comuniste. Atteggiamento ferocemente antitaliano stampa comunista francese e jugoslava non rende poi certamente agevole imporre ai nostri giornali contegno riservato o favorevole. Pressione esercitata da profughi e martoriati zona B Venezia Giulia e intransigenza su Trieste tiene d’altra parte in continua tensione tutta opinione pubblica italiana. Aggiungasi che utilizzazione, fatta da parte comunista all’interno, delle varie fasi della politica sovietica, le rendono sospette, specie in periodo elettorale, ai partiti avversi. Tutto questo io le dico perché ella possa avere una valutazione esatta delle difficoltà psicologiche da superare, che non sono lievi e che la lontananza non le consente naturalmente di apprezzare appieno. Tenga inoltre presenti i limiti che ci sono pressoché inesorabilmente imposti da dipendenza quotidiana da Stati Uniti per grano, carbone, crediti industriali, ecc., qualunque poi sia la nostra dolorosa consapevolezza, della patente insufficienza delle assicurazioni di benevolenza che ci sono sin qui pervenute da Washington. Io credo in sostanza che vi sia fra noi e la Russia un grosso interesse comune: che l’Italia sia liberata da qualunque soggezione straniera, non sia cioè e non abbia l’aria di essere una pedina nel gioco altrui. Ma è appunto, in gran parte, la politica estremista alla frontiera orientale che ribadisce quella catena. Riconosco e lo ripeto ancora una volta con tutta l’autorità che mi proviene dall’esito delle elezioni, che senza quegli estremismi e le violenze verbali della stampa comunista francese e jugoslava, il terreno fra noi e la Russia sarebbe ben altrimenti sgombro. Ed è ciò che direi a Molotov nel ringraziarlo di molti dei suoi atteggiamenti attuali a Parigi (che la nostra stampa segnala e sottolinea) se avessi, come mi auguro, occasione di rivederlo. 