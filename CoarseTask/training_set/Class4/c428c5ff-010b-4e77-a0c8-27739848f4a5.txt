La mia prima conversazione alla radio mi ha procurato alcune altre centinaia di interlocutori. Molti hanno già avuto risposta scritta. Ora lasciatemi dire ciò che più preme sia detto. Un soffio di panico e di follia passa attraverso certe zone del paese: pochi giorni fa un mezzadro offriva un milione e duecentomila lire per un paio di buoi; dattilografe e fattorini speculano in borsa; chi ha roba non vende; un feroce istinto egoistico e antisociale si impadronisce di spiriti pavidi; uno spirito di avventura e di dissipazione spinge al gioco d’azzardo sotto ogni forma, ai consumi di lusso, ai divertimenti più passionali e più costosi. E in mezzo a codesta folla sciocca di tremolanti la speculazione freddamente speculatrice, gioca al rialzo, nasconde le merci, trafuga all’estero valute e gioielli, attende in agguato la crisi nella criminosa speranza di farsi ricca nella miseria generale e valorizzare i propri beni pagando i debiti e i servizi con carta straccia. Che cosa giustifica questa paura irragionevole di alcune decine di migliaia di irrequieti o di egoisti in mezzo ad un popolo intiero che lavora, di fronte ad una economia che riprende e fa uno sforzo rinnovatore che stupisce gli stranieri? L’azione del governo? Niente affatto. Si potrà dire che essa non è ancora sufficiente, che non è di una efficacia rapida come si vorrebbe; ma nessuno in buona fede può negare che proprio in questi ultimi mesi si sono presi provvedimenti energici, per dare ordine nelle finanze e nelle amministrazioni pubbliche, per frenare le spese, per aumentare le entrate. Abbiamo complessivamente, tra entrate e uscite, un grosso spareggio di 610 miliardi, ma questa differenza è minore di quella che ha la Francia, paese ben più ricco di noi. Sul piano finanziario le nuove imposte deliberate, l’abolizione dei prezzi politici, alcune riduzioni di spesa conterranno il deficit per il 1947-1948 in limiti molto più ridotti di quanto previsto. Si è previsto anche un miglior ordinamento degli organi direttivi del risparmio e del prestito, si sono fissati i punti per un programma economico, iniziandone l’attuazione. Ma tutti i programmi, tutti i provvedimenti, tutte le leggi, restano lettera morta se gli organi chiamati ad eseguirle non trovano il volenteroso concorso del popolo, o se incontrano l’ostinata resistenza delle categorie, alimentata dalla critica morbosa e avvelenata di qualche organo di stampa disfattista. E quel che è più grave ancora, ogni sforzo di sanare il bilancio e contenere la spesa pubblica, è destinato a fallire se la continua ascesa dei prezzi si riflette fatalmente sulle spese delle amministrazioni e delle opere statali o parastatali. In questa situazione poco vale prendersela con il governo. È facile tirare su questo bersaglio, ma si tratti del presente governo o di un altro governo qualsiasi, la verità è che nessuno può far miracoli, e sarebbe poi estremamente ridicolo che un ministro rovesciasse la colpa su di un collega, obbligato dal suo particolare compito a vigilare sulle spese o che un partito di governo menasse vanto dei provvedimenti governativi che portano ad una data categoria dei benefici e respingesse ogni responsabilità per quelle leggi deliberate in solido dallo stesso governo per aumentare tasse o ridurre i consumi. In nessun governo, e molto meno nell’attuale esiste un dicastero per le cose piacevoli e popolari e un altro per le misure severe e impopolari, e la tattica di concentrare tutte le avversioni contro il ministro del Tesoro e contro il presidente del Consiglio presupporrebbe una tale sottovalutazione dell’intelligenza del popolo italiano, che ci rifiuteremo di ammetterla come possibile. Fosse vero che tutti i malanni dipendessero da un uomo, si farebbe presto a cambiarlo! Ma tutti sanno che la verità è un’altra. La verità è che il governo, qualsiasi governo, non può superare la presente crisi economica, che alla base è crisi di fiducia, di fiducia non nei pochi uomini che stanno al governo, ma nella forza del popolo italiano di riaversi dai disastri del dopoguerra; non lo può se gli organi naturali della vita economica, cioè gli istituti economico-finanziari, le categorie degli industriali – datori di lavoro e operai – degli agricoltori – proprietari e compartecipanti o braccianti – dei commercianti, degli artigiani e la stampa, che ne rappresentano gli interessi o le direttive, non si stringono attorno al governo (questo o un altro che sia) per uno sforzo comune e solidale, e non si propongano di mettere ordine in casa nostra, di difendere la moneta e quanto resta del patrimonio nazionale, sopportando, proporzionalmente alle proprie possibilità, i sacrifici necessari. Ho già diretto tale appello alle categorie produttive per quanto riguarda la riduzione dei prezzi; la generalizzo ora, per tutto quanto è più essenziale nella vita economica. Qui bisogna che chi ha idee, denari, possibilità, si faccia avanti per una collaborazione concreta. Spero, anzi credo sinceramente, che la grandissima maggioranza di queste categorie vedano chiaro e sappiano che l’inflazione non salva nessuno. Può essere che qualche singolo industriale, mal consigliato, accarezzi la speranza che in ogni caso il suo impianto si salverà e che quel contadino si illuda che nessuno gli verrà a portar via i buoi dalla stalla. Ma si ingannano entrambi. L’inflazione non è il disastro finale: è appena l’inizio della miseria che porta all’anarchia e alla confisca o alla dittatura. Gli egoisti pagheranno per primi. Non sono abituato a parlare in termini di lotta di classe. So che in Italia il 75 per cento dell’industria è piccola e media industria e che anche nell’alta industria non sono rare le famiglie di alte tradizioni e di senso sociale, che il progresso agricolo medio o piccolo è in prevalenza, che le classi medie e professionali hanno una cultura sociale e turistica, che nell’organizzazione sindacale dei salariati e degli stipendiati gli uomini direttivi che hanno una consapevolezza dei doveri verso la comunità nazionale sono in assoluta maggioranza, e tali sono soprattutto gli operai, i quali comprendono che le agitazioni, gli scioperi, possono talvolta essere un fermento inevitabile e necessario nella pasta sociale; ma che il fermento, il lievito a nulla giova per fare la pasta se non c’è farina, anzi se la farina diventa meno, nel disordine sociale; e perciò sento che il popolo italiano possiede tutte le premesse per salvarsi e si salverà purché la sua attenzione venga concentrata sulle necessità e le urgenze del momento. Già – mi ha già obiettato in anticipo qualcuno dei miei corrispondenti. Ma i partiti? Ma le continue lotte elettorali? La polemica faziosa e scandalistica verbale e scritta? Il popolo si disorienta. Anche in questo settore politico, malgrado certi fenomeni morbosi, non voglio essere pessimista. Certo è una disgrazia che la crisi economica si combini con la crisi politica, cioè con la vertiginosa costruzione del nuovo Stato e con le campagne elettorali a ripetizione. Possibile che a lungo andare i partiti non comprendano che, quando si tratta della fiducia nella moneta e del credito dello Stato all’estero e all’interno, siamo tutti legati fatalmente l’uno all’altro e che quello che ci salvano non sono i programmi futuri di destra o di sinistra, ma solo una sostanziale, manifesta, leale solidarietà di oggi nell’amministrazione dello Stato e nella legislazione sulla cosa pubblica? Se i rappresentanti di tutti gli interessi onesti e di tutte le concezioni economiche fattive fossero dentro il governo e, consapevoli della estrema gravità dell’ora, concorressero alla salvazione del paese, il popolo che lavora riprenderebbe quel senso di sicurezza che vuol dire fiducia, e l’estero riconoscerebbe che la nostra solidarietà merita credito. È questo il pensiero che mi tormenta da quando tornai dall’America: è questo il pensiero che ritorna in molte delle lettere inviatemi da popolani e lavoratori. Nessuno pensi che io intenda sminuire l’importanza dei dibattiti ideologici che si svolgono alla Costituente o voglia disconoscere la funzione chiarificatrice dei partiti in ordine ai problemi fondamentali della vita pubblica, ma ogni cosa al suo posto giusto, nel suo settore e nel momento opportuno. Perché, ad esempio, trattandosi di elezioni amministrative regionali o comunali trasformare la gara indetta per la migliore amministrazione in un fazioso conflitto politico che trascura la considerazione dei problemi finanziari ed economici, di cui si tratta, e nella soluzione dei quali un concorso di parti diverse può essere utile e necessario? E perché le eccezionali condizioni economiche che mettono in causa la vita del paese non dovranno in certi momenti spingere le stesse parti politiche ad una solidale collaborazione nell’opera di governo dando tregua ai contrasti più disgregatori? Di fronte al problema del risanamento finanziario, dell’approvvigionamento dei viveri e delle materie prime e della vita stessa delle classi lavoratrici e di tutto il popolo italiano è necessario opporre a quello che i pavidi considerano fato inesorabile: la concordia fattiva di tutte le parti e di tutte le forze vive; unità che conduca ad una disciplina interna e allo spirito di sacrificio liberamente accettato. E se saremo concordi, non saremo soli! Certo, anche le discussioni, le critiche oggettive possono portare consiglio, ma il rimedio lo può portare solo l’azione della solidarietà e della corresponsabilità che ristabilisce il senso della fiducia e guida la volontà a vincere la prova. Ognuno dovrà rendere conto al popolo non solo del male che fa, ma anche del bene che non ha voluto fare. 