I diciotto giorni passati a Parigi non sono stati vani. I nostri delegati si muovono in una atmosfera gelida e diffidente; hanno poi conquistato lentamente il diritto alla cittadinanza, sia pure di secondo grado. Il fatto più importante è che il Trattato con l’Italia ha dato luogo a discussioni impegnative e di principio nel corso delle quali si sono mostrati chiaramente indirizzi e orientamenti: era significativo che, in questa guisa, l’Italia esercitasse una sua funzione catalizzatrice. L’eco nella stampa francese e in quella estera, in generale, è stata viva e profonda, anche là dove si sentivano soltanto voci a noi contrarie. Progressi certamente sono stati fatti, anche se essi vadano considerati relativamente alle terribili posizioni di partenza. Con la Francia c’è da sperare di poter condurre trattative efficaci per migliorare più di un punto di contrasto. Per la Venezia Giulia si sono avuti moltissimi contatti, si trattava spesso di illustrare agli uomini politici di terre lontane i nostri problemi fino ai loro aspetti più tecnici e particolari, impresa, quindi, tutt’altro che facile, e la nostra azione è tuttora in corso. Si confida di ottenere alcune «raccomandazioni» votate a maggioranza che impegnino i quattro nelle loro decisioni. Nel campo economico si è avuta una importante iniziativa di Ewatt il quale, partendo da finalità molto umanitarie, ha reagito alla durezza delle obbligazioni fissate nello schema del Trattato. Si tratta di stabilire se possiamo pagare ed in che misura ciò che eventualmente sia possibile. Devo, altresì, dare atto delle promesse che ci vengono fatte da quasi tutte le Nazioni, per aiuti per oggi e per l’immediato futuro, anche al di sopra di ciò che farebbe presumere l’atteggiamento tenuto alla Conferenza. Buone speranze di miglioramento si hanno per l’articolo 69 riguardo alla posizione dei beni italiani all’estero. Sembra che sia scongiurata la iniquità della liquidazione coattiva in ogni caso, che era stata prospettata nel Trattato. Quel che conta è, inoltre, lo spirito con il quale il Trattato stesso ci verrà proposto, e su ciò ancora vi sono occasioni per potere chiarire le posizioni di ciascuna nazione. Il lavoro che deve svolgersi a Parigi è assai complesso. Soltanto nel settore economico, vi sono 200 proposte di emendamento al nostro Trattato. Come è noto, alcuni Paesi hanno validamente preso a difendere la nostra causa. Se il Trattato sarà licenziato entro settembre esso probabilmente verrà subito dopo preso in esame nella nuova riunione dei Quattro e ci sarà quindi proposto per la firma. Sarà in quel momento che l’Assemblea Costituente dovrà dare al Governo il mandato sul modo di comportarsi. Circa le polemiche interne e le relative conseguenze desidero leggere con attenzione la stampa dei giorni scorsi, cosa che non ho potuto fare a Parigi. Ero impegnato in una battaglia molto dura e passavo l’intera giornata a difendere gli interessi italiani nei confronti dell’Estero. 