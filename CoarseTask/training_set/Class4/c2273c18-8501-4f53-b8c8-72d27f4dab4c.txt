Il governo italiano ha sempre dimostrato la maggiore buona volontà di dirimere i punti controversi con la Francia ed i seguenti fatti lo dimostrano: 1°) i negoziati italo-francesi relativi al nuovo statuto degli italiani in Tunisia, vennero condotti (dal novembre 1944 al febbraio 1945) da parte nostra nello spirito di un implicito riconoscimento francese della integrità territoriale italiana e per rimuovere con un nostro gesto, sia pure gravoso, la decadenza della convenzione del 1896 circa gli italiani in Tunisia, alla ripresa delle relazioni amichevoli italo-francesi; 2°) la stipulazione dell’accordo commerciale tra Francia e Italia nel quale non mancammo di considerare tutte le esigenze rappresentate dal governo di Parigi; 3°) la firma della convenzione italo-francese per l’emigrazione dei nostri minatori (20.000) in Francia nella quale sono stati pure accolti i punti di vista francesi; 4°) la regolamentazione di alcune questioni relative alle navi mercantili francesi in acque italiane avvenuta sabato scorso. A proposito di quest’ultimo accordo devo precisare che della ventina di navi francesi danneggiate che erano nei nostri porti, una decina e più precisamente le più efficienti saranno riparate a spese dello Stato Italiano nei nostri cantieri e verranno quindi restituite alla Francia, le altre rimarranno cedute all’Italia nelle condizioni in cui sono. Le materie prime necessarie per i lavori saranno fornite dagli Alleati. Se la Francia non intende proprio infierire contro l’Italia, è mia opinione che non debba farlo per quel che concerne le rivendicazioni territoriali al nostro confine occidentale le quali contrastano con le precedenti dichiarazioni degli ambienti ufficiali francesi e con lo spirito che ha animato nel febbraio 1945 l’accordo per la decadenza delle convenzioni del 1896 circa gli italiani in Tunisia. Ulteriori rivendicazioni avrebbero riguardato soltanto rettifiche territoriali in Africa nella zona del Fezzan. L’obiettivo da raggiungere è la pacificazione e la collaborazione fra i due Paesi. Il mio governo è certamente legato a questo obiettivo ed ha fatto e continuerà a fare ogni sforzo per realizzarlo. 