Chi, dopo così disastrosa vicenda e così tragico crollo, darà la sua opera alla ricostruzione dello Stato italiano avrà la sensazione precisa, avvalorata dalla storica esperienza, che compito sopra ogni altro inderogabile è quello di ricostituirlo in libertà. Fissi gli occhi a questa meta irremovibile, il ricostruttore non s’indugerà in discussioni ideologiche alla ricerca dello Stato ideale, né d’altro canto si lascerà turbare dai miti d’una palingenesi rivoluzionaria. Animato invece da sereno (e ottimistico) realismo, darà mano a quella forma migliore di governo che più s’adatti alle condizioni morali e sociali del popolo italiano nel nuovo periodo storico del dopoguerra continentale e mondiale. «Quando ordino un paio di scarpe, il mio calzolaio prende la misura sul mio piede, non su quello di Apollo», diceva Felice de Merode durante la Costituente belga, e citiamo questo aristocratico cattolico a profitto di qualche ideologo in buona fede che, impressionato dalle degenerazioni parlamentaristiche o dagli abusi della democrazia, nutrisse ancora dei dubbi sulla necessità d’instaurare ordinamenti liberi e popolari. A questi pochi cattolici anzi e a quelli che fossero ancora suggestionati da una ventennale polemica contro i governi liberi, converrà ricordare tutta una secolare tradizione attivistica di cattolici, collaboratori e fautori di libere costituzioni. Così agirono i cattolici americani, partecipando alla lotta per la libertà e l’indipendenza degli Stati Uniti: «I membri della nostra confessione – scrive il Mac Carthy decano della facoltà storico-politica dell’Università cattolica d’America – furono tra i primi e più operosi collaboratori di Washington». Così fecero i cattolici belgi che essendo 140 su 200 membri dell’assemblea costituente, elaborarono e deliberarono lo statuto delle «libertà e dei diritti dei belgi». Così Augusto Reichensperger e Mons. Ketteler , in Francoforte, all’assemblea del ’48, e nel ’50 in quella di Berlino, cooperarono alla formazione degli articoli fondamentali su «i diritti dei tedeschi» e il Centro che per un cinquantennio s’era battuto contro Bismark e i suoi epigoni in favore delle guarentigie costituzionali, nell’assemblea di Weimar contribuì a dare nuove basi democratiche alla vita politico-sociale della Germania in un ordine costruttivo che pur dovette tener conto della diversità delle fedi e di torbidi conflitti sociali. Collo stesso spirito troviamo i cattolici all’opera in parecchi Stati minori, sorti dopo la prima guerra mondiale, come l’Austria, la Cecoslovacchia, la Jugoslavia, l’Ungheria, fino alla creazione dello Statuto Irlandese, il quale proclama che «il potere legislativo esecutivo e giudiziario viene da Dio per mezzo del popolo, cui spetta di nominare i capi dello Stato e decidere in ultima istanza tutte le questioni di politica nazionale secondo le necessità del bene comune»: formula questa che fonde in sé i dettami della morale e le conclusioni della storia e abilita i credenti in Dio, più che ogni altro a gettare solide basi ai regimi di libertà. Siamo del resto nel solco millenario della Chiesa. «E non è un fatto consegnato alla storia che tutte le istituzioni più efficaci a procacciare la pubblica incolumità, le più atte ad allontanare dai popoli il malgoverno e la tirannia, ad impedire la indebita ingerenza dello Stato nell’azione propria del municipio e delle famiglie; le disposizioni meglio valevoli a garantire nei singoli cittadini la dignità, la personalità umana e l’eguaglianza dei diritti, o ebbero origine dalla Chiesa o furono da lei benedette e protette?» (Leone XIII nell’enciclica Immortale Dei ). Nella stessa Rivoluzione Francese è giusto distinguere la fase costruttiva dell’ordine nuovo inaugurata nel 1789 da quella violenta e sanguinaria iniziata nel 1792. Già il Cahier del clero di Lione del luglio 1789 dichiara: «Ogni privilegio e esenzione sarà dichiarato contrario alla buona costituzione. Nessun corpo di stato né provincia né città né corporazione saranno ammessi ad opporre un privilegio particolare per sottrarlo ad una legge degli stati generali»: affermavasi così il principio dell’eguaglianza civile e giuridica. E nella famosa notte del 4 agosto 1789 il clero entrò in gara con la nobiltà nella rinuncia ai privilegi e alle prerogative. Le libertà politiche fondamentali insomma e le basi del sistema rappresentativo sono conquistate già nell’89 col concorso dei cattolici: è la reazione dei violenti del 1798 che interrompe l’evoluzione della democrazia e ritarda di un quarto di secolo l’avvento di un regime costituzionale d’ordinata libertà. I cattolici italiani, a cui la Conciliazione della loro patria colla Santa Sede, ha ridonato la piena libertà di movimento che era propria dei cattolici d’altri paesi, sono, ora più che mai, destinati a riprendere la tradizione di libertà che li ricongiunge ai neo-guelfi – Manzoni , Rosmini , Troya , Capponi , Gioberti, Tosti , Tommaseo – e alle menti più illuminate del Risorgimento; e a proclamare con Cesare Balbo che i governi rappresentativi non sono un’invenzione nuova di nuove ideologie, ma un prodotto della civiltà progredita, uno svolgimento della natura umana, conformata dal Creatore … ad una progrediente libertà (C. Balbo, Monarchia rappresentativa ). Anche il pontefice romano che emanò nel 1848 la prima costituzione italiana, non si ispirò a modelli stranieri, ma si richiamò agli Statuti dei nostri liberi comuni e in questa scia nazionale si mossero poi i cattolico-sociali e i democratici cristiani, che invocarono costantemente le libertà dei comuni, delle regioni e delle professioni, e con lo stesso spirito Giuseppe Toniolo auspicò la democrazia organica, un sistema cioè in cui la partecipazione dei cittadini all’auto-governo fosse organizzata in modo da resistere contro i pericoli dell’accentramento statale e le fatali suggestioni della dittatura. Così quando nel 1919 la democrazia cristiana assunse la forma e la veste politica ch’ebbe il nome di «partito popolare», questo inalberò per sua divisa lo scudo crociato col fatidico motto Libertas, e per la libertà combatté fino all’estremo la sua battaglia, e fu travolto, perché non volle piegare la sua bandiera. Di questi uomini che nel 1919 avevano accolto il proclama dei liberi e forti, alcuni pagarono colla morte e coll’esilio, con la fine ignorata in terra straniera, col carcere e colla deportazione la difesa delle pubbliche libertà; molti, per rimaner fedeli al loro programma, rinunziarono non solo ai lucri della «congiuntura politica», ma anche ai più legittimi guadagni dell’impiego e della professione e moltissimi, per non entrare nel corteo dei trionfatori, vissero ai margini della vita civile in un volontario silenzio e talvolta in umiliante abbandono, paghi di salvare la dignità della vita e la fierezza delle proprie convinzioni e di dare ai più giovani un esempio che infatti non rimase fra i cattolici senza qualche coraggioso imitatore anche durante gli anni più recenti e costituirà una eredità morale per quanti, colle stesse idee, si presenteranno domani nella vita pubblica nazionale. E qui non intendiamo in verità di esagerare, attribuendo alla libertà politica un primato assoluto che non le appartiene. Ben sappiamo, che le libertà essenziali sono quelle congiunte ai diritti della persona umana, della famiglia, e del lavoro e di tali libertà abbiamo ascoltato con filiale devozione da auguste labbra una insuperata rivendicazione. È vero pure che solo la libertà morale dell’individuo, cioè la sua volontà di giustizia e il suo amore per gli uomini, il suo timore di Dio, possono darci la libertà sociale; che le leggi della politica derivano dalle leggi della coscienza morale ed infine che il settore delle attività umane sul quale possono lavorare e influire i costruttori di sistemi rappresentativi e amministrativi è assai limitato, in confronto di quello ben più esteso e ben più essenziale, che è affidato agli educatori delle coscienze, ai cultori del pensiero, ai maestri di morale e di religione. Presupposto inderogabile è quindi che lo Stato garantisca libertà e protezione a questi formatori dello spirito, dal quale esso stesso trae il succo vitale. Il Cristianesimo, ossia in Italia la Chiesa cattolica, conserva e alimenta il fermento di fratellanza evangelica, principio essenziale della civiltà ed è ormai consenso universale ch’esso solo ci potrà salvare dalla catastrofe, alla quale minacciano di condurci i miti delle dittature di razza, di classe o di partito. Ma lo stesso augusto Messaggio proclamava anche il diritto dell’uomo ad una sfera concreta giuridica, protetta da ogni arbitrio e violenza, e la storia delle nostre nazionali sciagure, sta là a dimostrare che per la conservazione delle libertà essenziali e per il controllo della vita amministrativa, la libertà politica è nella nostra epoca più che mai indispensabile. Ed anche qui siamo in piena e consapevole tradizione nazionale. Se infatti la libertà politica, secondo il Bryce non è che la partecipazione di tutti i cittadini al governo della comunità, eccovi un altro ben più antico Maestro e grandissimo italiano ad auspicare tale universale compartecipazione, quando vuole che «omnes aliquam partem habeant in principatu, per hoc enim conservatur pax populi et omnes talem ordinationem amant et custodiunt» (S. Tommaso). Instaurare la pace del popolo, abolire cioè i privilegi di partito e di classe, ridestare nei cittadini il senso della responsabilità e l’interessamento, ora morto per la pubblica cosa, ecco una prima meta della libertà politica. Eliminando quindi ogni discriminazione di partito, di classe e di razza ricostruiremo la democrazia italiana sulla base del suffragio universale, come espressione dei diritti generali del cittadino: sistema che ha incontrato obiezioni, ma al quale, dopo molteplici esperienze, si è finito sempre col ritornare, come ad uno strumento rappresentativo che più d’ogni altro soddisfa la tendenza popolare all’eguaglianza politica, pur senza impedire l’emulazione dei migliori. Il suffragio universale politico non esclude però, come vedremo, la parallela rappresentanza degli interessi che potrà attuarsi a mezzo delle organizzazioni sindacali e professionali, sarà chiamata ad avere prevalenza negli enti locali e nella Regione e sfocerà in una seconda Camera o in Consigli centrali di categoria. Consapevoli però dei tristi effetti della degenerazione parlamentare e dei pericoli che fanno correre alle libertà gli eccessi delle fazioni, i restauratori della sovranità popolare dovranno elaborare dei provvedimenti che assicurino bensì il primato al Parlamento, il quale solo disporrà della guerra e della pace, ma anche garantiscano la stabilità del Governo, la forza dell’Esecutivo e l’indipendenza del Giudiziario. Gioverà inoltre introdurre nell’elettorato passivo garanzie di competenza e criteri selettivi e riservare alle discussioni pubbliche del Parlamento solo gli elementi fondamentali delle leggi deferendo i particolari alle commissioni e alla regolamentazione regionale. Contro gli attentati alla libertà provenienti dall’alto o dal basso venne proposta, fino dal periodo aventiniano, la creazione di una Corte Suprema di garanzia, la quale tuteli lo spirito e la lettera della Costituzione contro le minacce del potere o contro la minaccia insurrezionale di partiti che abbiano in programma il ricorso alla forza. Migliore garanzia organica per la difesa della libertà e per il controllo delle pubbliche organizzazioni sarà però la costituzione della Regione, decentrandovi poteri e funzioni, in modo che i suoi rappresentanti elettivi dividano coi funzionari dello Stato la responsabilità e la cura dei pubblici interessi: la Regione, invocata dai migliori uomini del Risorgimento, postulato di tradizioni diverse, progressiste e conservatrici, reclamata invano nei torbidi anni del primo dopoguerra dai partiti democratici e popolari dovrà divenire ora la realtà del domani, e per riuscire in quest’opera innovatrice nessuna fatica ricostruttiva sarà più meritoria. Il nostro ardente appello perché tale rinnovamento costituzionale si prepari nelle menti e nelle volontà, prima ancora che sia possibile attuarlo negl’istituti, si rivolge specialmente ai competenti, agli studiosi, agli intellettuali in genere, alla gioventù colta, pensosa del nostro avvenire: il popolo italiano riprenderà coscienza del valore della libertà, quando debba constatare che, per mancanza del suo controllo, la corruzione si è annidata, come gramigna esiziale, in tutti i settori delle attività pubbliche , ogni progresso sociale, ogni prosperità materiale venne infine pregiudicata e distrutta dalla guerra decisa senza il suo consenso . La giustizia sociale La libertà politica è legata alla libertà economica e la democrazia senza la giustizia sociale sarebbe una chimera o una truffa. Accanto a quella che fu detta la democrazia formale bisogna costruire la democrazia sostanziale, riformare cioè la struttura sociale. E qui s’impone una prima avvertenza: stiamo in guardia contro un certo fatalismo determinista che s’insinua anche in chi non accetta esplicitamente la dialettica marxista, nel dare cioè al fatto compiuto economico e organizzativo l’apparenza di una necessità storica. Se la politica economica ha agito e agisce, per fini sociali che si ritengono superiori, anche contro le cosidette leggi economiche – pensiamo alla economia di guerra o anche semplicemente a certe bonifiche – se domani l’autarchia potrà venir rovesciata da una economia di rapporti economici mondiali multilaterali, nulla vieta in principio che anche all’interno certe concentrazioni industriali create dalla congiuntura o dall’avidità o dalla passione dell’imperialismo economico vengano decomposte o ridotte. «Lo scopo sacro e obbligatorio della vita sociale resta sempre lo sviluppo dei valori personali dell’uomo (Pio XII . Natal. 1942). Esso esige per ciascun uomo normalmente il diritto all’uso dei beni della terra, il diritto di lavorare per mantenere una famiglia e impone alla società l’obbligo fondamentale di accordare una proprietà privata, possibilmente a tutti» (ibidem). Se è vero che oggidì ci dobbiamo considerare vittime di un volontarismo irrazionale che ha condotto all’impero della forza e dell’arbitrio, non bisogna d’altro canto che rispunti tra i cattolici la tendenza manifestata da alcuni sull’inizio dell’altro dopo-guerra, di ritenere fatali le soluzioni estreme e unico compito dei cattolici quello di moderarle. Veder chiaro una propria meta fondata sulla propria concezione della vita sociale e aver ferma la volontà di raggiungerla, questo importa soprattutto; e poi studiare, elaborare i provvedimenti sociali concreti e i modi possibili di attuarli, nelle condizioni di fatto lasciateci all’interno dalla guerra, e condizionati all’esterno dall’economia mondiale di cui faremo parte. Né può essere nostra l’illusione di un totalitarismo materialista che cerca la giustizia sociale soltanto ed essenzialmente in nuovi provvedimenti legislativi di più equa distribuzione della ricchezza. Le forze elettriche si possono trasportare e distribuire ovunque, ma le forze umane sono libere nel cuore dell’uomo. È la coscienza morale che alla fine decide anche dei rapporti sociali e della buona o cattiva amministrazione e oggi alla fine di un periodo che porta seco tanta corruzione, sentiamo, che nessuna riforma, nessuna legge ci salverà, nessuna giustizia sociale sarà possibile, se tutti e specie le classi dirigenti, cioè gli amministratori dei beni e gli esecutori delle leggi, non diventeranno personalmente più giusti. Qual riforma vorreste tentare con una generazione che ricorda quella biblica: «Generatio quae prodentibus gladios habet ut comedat inopes de terra et pauperes ex hominibus»? (Prov. XXX, 14). Le energie che rinnoveranno la terra dovranno venire dal di dentro, cioè dallo spirito dice Pio XII nella Summi Pontificatus . Oggi tutti sentono che il senso di giustizia personale, evangelico «tratta il prossimo come te stesso», è il principio vitale dell’Italia e del mondo e la premessa indispensabile di quel solidarismo sociale, che deve ispirare popoli e governi e che noi opponiamo ai miti di razza, di classe, o di partito del totalitarismo statale. Solo a queste condizioni di fraternità «vos in libertatem votati estis» dice S. Paolo (Galat. V, 13). Già da questo senso di libertà morale e per questa essenziale preoccupazione dello spirito, noi non potremmo affidarci alla corrente del marxismo anche se il sistema comunista ci portasse economicamente al massimo della produzione e alla più equa distribuzione dei beni, perché sappiamo, ormai anche per esperienza, che per reggere una società che non supponga né alimenti il senso di responsabilità verso l’autorità divina, l’autorità umana deve ricorrere ad un massimo di coercizione e repressione, fino alla più spietata tirannia. Tanto maggiore dovrà risultare la soppressione di ogni libertà individuale nel campo così complesso della vita economica. Se in tempo di guerra mal si sopporta il peso delle prescrizioni annonarie e, in tempo normale, l’attuale sistema corporativo viene sentito da molti come una bardatura soffocante, che dire di una economia di guerra perpetua e di una economia normale basata sul lavoro forzato? Noi attendiamo spassionatamente l’ultima parola sull’esperimento russo, coll’animo aperto ad ogni riconoscimento e pronti a tener calcolo di ogni evoluzione; ma le nostre obiezioni al sistema in nome dello spirito e della libertà rimangono inalterate. La comunione dei beni è un ideale celeste che quaggiù non fu raggiungibile se non in eccezionalissime condizioni di altezza morale e di povertà volontaria, «quando la moltitudine dei credenti era un cuor solo e un anima sola; né alcuno c’era che considerasse come suo quel che possedeva, ma avevan tutto in comune» (Atti, 4). Salve tali premesse di principio che fanno parte integrale della nostra concezione sociale, è forza però ammettere che il progresso sociale consiste in una comunicazione sempre maggiore dell’uso dei beni a vantaggio di tutti; e che il concentramento invece della ricchezza in poche mani abbassa il quoziente minimo dei beni di ciascuno e dà modo ai potenti di asservire i deboli e di impadronirsi dei gangli della vita politica e sociale. La politica economica deve quindi proporsi da una parte la redenzione del proletariato, rendendolo compartecipe dell’azienda, cioè delle fonti della proprietà o comunque proprietario, e dall’altra una redistribuzione della ricchezza la quale significhi una riparazione di giustizia sociale e assicuri la riconquistata libertà. Il problema è complesso e non comporta formule semplicistiche o demagogiche, riprese dal periodo prefascista, ma va risolto partendo dalla considerazione oggettiva della realtà economica nella quale viviamo. Avvertiamo anzitutto che il nostro dopo-guerra si distingue nettamente da quello del 1919 per il fatto che lo Stato fascista, dal 1926 in qua (discorso di Pesaro ) è intervenuto in larghissima misura nell’economia italiana. Basti ricordare la rivalutazione a quota novanta, il protezionismo agricolo e industriale, i salvataggi bancari e industriali, la gestione diretta di grandi aziende, l’autarchia e la preparazione alla guerra . Il controllo dello Stato si esercita direttamente, a mezzo di Aziende autonome che dipendono però dal Ministero delle finanze, quali l’ACAI (per la produzione del carbone della Sardegna e dell’Istria) l’ALI. (per le miniere di lignite), l’AMMI (produzione e commercio metalli non ferrosi: rame, stagno, zinco ecc.), l’AGIP (per la produzione e distribuzione degli olii minerali tra cui i petroli d’Albania) e parecchie altre di importanza minore. A questo settore appartengono naturalmente anche le vecchie imprese nazionalizzate, come quelle delle ferrovie e di altri servizi pubblici, e monopoli. Controllo indiretto esercita invece lo Stato su numerose altre società per azioni, dipendenti dall’ente parastatale Istituto per la Ricostruzione Industriale, che ha la struttura di una hollding (IRI ). Il capitale controllato da questo istituto s’aggira sui 20 miliardi, su un totale azionario di società italiane di 44 miliardi. Salvo spostamenti non decisivi, avvenuti negli anni più recenti, l’IRI nel 1936 era interessato, in qualche modo, in un gruppo di società che rappresentava il 64% delle aziende aventi un capitale superiore ai 10 milioni e deteneva pacchetti rappresentanti il 29% delle aziende con capitale superiore ai 10 milioni. Oltre alle tre banche principali, le società da esso controllate, appartengono all’industria siderurgica, alla navigazione e ai cantieri navali, alla produzione della cellulosa e gomma sintetica, ad una parte della rete telefonica e all’industria idroelettrica . Questa constatazione autorizza già una prima conclusione che è la seguente: lo Stato italiano, come è oggi costituito, tiene già in mano le leve della vita industriale, anche a prescindere dalle temporanee restrizioni, causate dalla guerra. Se alle imprese gestite direttamente dallo Stato si aggiungono quelle controllate dall’IRI e si considera che anche le industrie private subiscono indirettamente le direttive loro imposte dalla politica economica (dazi, commesse, tariffe) o possono venir influenzate dalla politica del reddito, sia a mezzo dell’ispettorato del credito, sia a mezzo delle banche principali che alla loro volta fanno patrimonialmente capo allo Stato, dobbiamo concludere che per dominare e regolare la vita economica, il popolo italiano nel dopoguerra non ha bisogno di ricorrere a improvvisazioni rivoluzionarie. Basterà invece che alla testa dello Stato stiano volontà energiche, costanti e incorruttibili che si propongano di provvedere alle necessarie riforme: settore per settore, appena fatto l’inventario delle imprese che dalla nuova situazione interna ed estera risulteranno vitali . Procedendo poi nell’esame della situazione di fatto (in base a statistiche del 1936 e 1938) troviamo che a professioni e lavorazioni attinenti all’industria dedica in Italia la sua attività circa un terzo della sua popolazione attiva e un sesto della popolazione totale. Facendo il confronto con altri paesi la percentuale della popolazione addetta all’industria e trasporti sul totale della popolazione attiva è del 33,4%, mentre in Inghilterra è del 55, Belgio 54,6, Svizzera 46,3, Olanda 45,2, Germania 44,3, Stati Uniti 40,8, Francia 40,1, Norvegia 55,6, Canadà 34,9, Cile 33,7, ecc. Nel 1938 il numero delle imprese industriali italiane ammontava a 150.278 con 3.596.840 dipendenti, di cui 252.099 dirigenti e impiegati e 3.344.741 operai (2.454.092 maschi e 890.649 femmine). A questi si aggiungevano 758.382 imprese artigiane, di cui 142.249 disponeva di personale dipendente per un complesso di 229.702 unità. Delle 150.000 aziende industriali ben 107.126, pari quasi ai tre quarti del totale, fanno meno di 11 addetti e 31.000 da 11 a 50 addetti. 138.205 aziende hanno fino a 50 addetti, costituiscono oltre nove decimi del totale e impiegano circa un terzo del totale delle persone occupate nell’industria; è questa quella che si può definire la piccola industria. Come appartenenti alla media industria si considerano le imprese fino a 250 dipendenti: sono 9.920 che danno lavoro a 1.024.402 persone. Piccola e media industria rappresentano pertanto il 98,6% del totale delle aziende industriali italiane, che danno lavoro al 57,5% del totale delle persone occupate nell’industria. La grande industria è costituita da 2.153 aziende con 1.532.675 dipendenti, e di tali aziende soltanto 345 hanno più di 1.000 dipendenti e la massa lavoratrice in esse occupata rappresenta il 19,9% dei lavoratori occupati nell’industria nazionale. Anche la statistica riguardante l’entità del capitale delle anonime industriali arriva alle stesse conclusioni: su 10.753 società per azioni esercitanti l’industria e i trasporti, ben 8.588, ossia l’80% del totale hanno un capitale non superiore al milione di lire e soltanto 55 hanno un capitale superiore ai 100 milioni e solo 9 un capitale superiore ai 500 milioni di lire. Anche concedendo che la guerra abbia gonfiato le cifre, è lecito in ogni caso concludere che l’Italia non si trova affatto in quelle condizioni di industrialismo concentrato e meccanizzato, che si sogliono chiamare precollettiviste, condizioni che, associate al ritmo della tecnica, dovrebbero condurre fatalmente alla socializzazione totale. La situazione di fatto ci mostra anzi che l’artigianato e la piccola e media industria dominano ancora la nostra struttura sociale: prevale cioè quella struttura della quale la libera iniziativa, il libero mercato, la divisione del lavoro e la concorrenza costituiscono gli elementi propulsori e necessari. Diciamo prevale, ma per essere più esatti, dovremmo dire che esistono le condizioni, nelle quali tale struttura dovrebbe prevalere, purché la politica economica la favorisca e la difenda. Ecco quindi i fini dell’interventismo statale: combattere la concentrazione in poche mani dei mezzi di produzione e della ricchezza, quindi l’asservimento degli interessi dei consumatori al dominio del capitale privato, senza incorrere in una eccessiva pressione dello Stato («la quale può avere conseguenze ancora più gravi», Pio XII, Mes. Natal.) e nello stesso tempo combattere la proletarizzazione, redimere cioè il proletariato, meta suprema già segnalata dalla Q.A. . Queste finalità che s’ispirano al personalismo e solidarismo cristiano, convergono mirabilmente con le ultime conclusioni della scienza economica, la quale, ammaestrata dagli errori dell’epoca feudale-capitalista, proclama ora che bisogna tendere «ad uno Stato sociale in cui il massimo numero possibile di uomini conduca una vita fondata sulla proprietà e su una sfera autonoma di lavoro» (Röpke ). Tale costituzione economica di uomini liberi non si crea però col cieco automatismo delle forze in libera gara, come aveva sperato il liberalismo classico, ma si forma sotto il vigile controllo dello Stato che deve intervenire a disciplinare le forze libere e preservarle dagli uomini di preda. Ed ecco la necessità di favorire e creare nuove forme d’industria non proletaria, trasformando piccole industrie in cooperative di produzione, promuovendo la cointeressenza dei lavoratori, introducendo varie forme di azionariato operaio. Opera altamente lodevole fanno quelle persone competenti, tra i quali alcuni industriali illuminati, che studiano i mezzi per attuare l’azionariato operaio, senza compromettere la necessaria unità di comando, e d’altro canto senza far incorrere troppi rischi al lavoratore, sia riservandogli azioni preferenziali o facendolo partecipare invece che alle azioni della sola propria azienda ad una holding che funga da camera di compensazione fra le varie industrie. Il decentramento della grande industria, che si è iniziato anche in Italia sotto la minaccia dei bombardamenti deve rendere possibile su larga scala quelle provvidenze che facendo l’operaio padrone di una casetta e di un piccolo terreno coltivabile, gli tolgono lo spaventoso carattere del proletariato accasermato e schiavo dell’officina, come erano schiavi i suoi padri della gleba; e nella ricostruzione del dopoguerra tale criterio di deproletarizzazione deve essere uno dei capisaldi nella nuova economia sociale. Ma un’azione positiva per favorire l’artigianato e la piccola e media industria, appunto per le loro maggiori possibilità personaliste e per il loro umanesimo economico non saranno sufficienti. Bisognerà battere in breccia le concentrazioni industriali-finanziarie, che sono creazioni artificiose dell’imperialismo economico, decomponendole nei loro elementi originali e congrui alla loro funzione e modificare le leggi sulle anonime e sui cartelli, che permisero l’accentramento in poche mani delle industrie e delle ricchezze. Non si esclude nemmeno che lo Stato, quando non bastino le misure ordinarie di politica economica, intervenga direttamente a creare con imprese proprie una benefica concorrenza contro posizioni monopoliste, conquistate e conservate a costo della libertà economica, dei consumatori e della libertà politica. Infine il problema dei monopoli va affrontato energicamente. Lo Stato dovrà impegnarsi in una politica economica che tenda a demolire tutti i monopoli che non siano per forza di cose o per ragioni tecniche inevitabili, badando bene che la cosiddetta fatalità tecnologica venga sottoposta ad un vaglio rigoroso e spregiudicato. In quanto ai monopoli inevitabili (trasporti, luce, gas, acqua e anche produzione di materie prime) lo Stato li dichiarerà di pubblica utilità e quindi o li terrà sotto diretto controllo ovvero, se più giova, li trasformerà – salvi i diritti di ognuno – in Aziende sociali autonome facendovi partecipare rappresentanti degli operai, dei consumatori e degli Enti locali. È questa senza dubbio una misura di socializzazione, ma non da riguardarsi come una concessione rateale, al sistema collettivista, bensì come un provvedimento di profilassi sociale per impedire l’abusivo sfruttamento della libertà e il costituirsi di baronie industriali, insopportabili per un popolo libero. In tali riforme parte notevolissima sono chiamati ad esercitare i tecnici, gli esperti, i dirigenti effettivi delle maggiori industrie che potranno contribuire in misura notevole a salvare il nostro paese dai pericoli della plutocrazia, senza farci naufragare contro gli scogli della burocrazia statale. È qui il luogo di ricordare che nessuna riforma sociale riuscirà, se non sarà accompagnata dalla formazione di una categoria di tecnici di alta moralità e di specifica competenza, che siano in grado alla loro volta di educare a maturità i migliori fra gli operai. E parliamo ora dell’agricoltura. Anche nella questione agraria i criteri di giustizia sociale devono prevalere sulle considerazioni economiche. Ciò significa che si deve bensì tener conto di ogni aspetto economico, quali la vendibilità della conduzione, la qualità della produzione in dipendenza del fabbisogno interno o della richiesta sui mercati esteri, ma che tali pur legittimi riguardi debbono cedere la priorità a ciò che concerne l’uomo cioè l’agricoltore. Se, ad esempio, risultasse che l’organizzazione a podere con carattere familiare, in causa della sua tradizionale molteplicità delle colture, non fosse il sistema più favorevole ad una esportazione di qualità sui mercati mondiali, noi dovremmo bensì tener conto di tale conseguenza economica per ovviarvi coi provvedimenti organizzativi e contemperativi più opportuni, ma non in misura da mettere in pericolo quello che è sommo postulato di giustizia sociale e interesse nazionale, il costituirsi cioè di una forte classe di contadini indipendenti e proprietari o almeno compartecipanti alla proprietà. Qual è in riguardo la situazione di fatto? Secondo i risultati del censimento generale del 1936 e quello particolare dell’agricoltura del 1930, le famiglie residenti nel regno con a capo un addetto all’agricoltura sono circa 19 milioni di persone ossia il 45% dei componenti di tutte le famiglie (42.200.000 abitanti secondo il censimento del 1936). Di tale popolazione agricola il numero delle persone effettivamente addette all’agricoltura di dieci anni e più è risultata di circa 8.700.000 persone, così distribuite: circa milioni 4 e mezzo conduttori su terreni propri o altrui (cioè proprietari usufruttuari, enfiteuti, affittuari e conduttori a più titoli); circa 1 milione e 800 mila coloni parziali e mezzadri; circa 2.300.000 lavoratori (dei quali circa 1.800.000 a giornata, circa 400.000 a contratto annuo, circa 125 mila compartecipanti; figure miste di conduttori circa 150.000). Dunque su circa 8.700.000 agricoltori solo circa la metà sono conduttori (converrebbe anzi dire meno della metà perché un altro dato statistico ci dice che di tali conduttori circa 250.000 sono conduttori capitalisti, cioè non sono coltivatori) e di quest’altra metà la maggioranza è costituita da 2.300.000 braccianti, che sono i veri proletari della terra. Questa cifra, ancora così alta, nonostante che si sia constatato in Italia un vero movimento ascensionale verso la piccola proprietà (di oltre 1 milione di ettari si è accresciuta la piccola proprietà nel primo decennio del dopoguerra), fa impressione. Resta dunque molto cammino da percorrere per giungere al «tutti proprietari» del Sommo Pontefice, sia pure anche solo prendendo in un primomomento in considerazione soltanto la classe più diseredata, non legata alla terrada alcuna forma di cointeressenza. Altre cifre del censimento agrario del 1930 servono a precisare i termini del problema. Si sono allora censite 4.200.000 aziende agricole per una superficie complessiva di 26.250.000. Di tali aziende sono risultate in proprietà, cioè su terreno proprio, 2.500.000 per una superficie di ettari 15 milioni, in affitto aziende 550.000 per una superficie di ettari 3.300.000; a mezzadria aziende 530.000 per ettari 4.200.0000; in forme miste di conduzione aziende 600.000 per una superficie di ettari 3.700.000. La maggioranza delle aziende appartiene alla piccola e media proprietà ma vi sono anche 1.600 aziende di oltre 1.000 ettari ciascuna, 2.000 aziende fra 500 e 1.000 ettari, 6.300 fra 200 e 500 ettari e 11.300 aziende fra 100 e 200 ettari; osservando però che la statistica non ci spiega se si tratta di terreni a coltura intensiva, estensiva, pascoliva o boschiva. Ciò posto e pur avendo in animo tutte le difficoltà che si oppongono ad una riforma terriera la quale deve tener conto dei diritti di proprietà che vanno compensati, delle difficoltà tecniche di conduzione che vanno affrontate, della preparazione non ovunque sufficiente dei proletari, conviene ammettere che uno sforzo risolutivo dovrà essere intrapreso negli anni prossimi per elevare nella categoria dei proprietari almeno una quota notevole di braccianti ovvero di mezzadri, sostituibili con altrettanti braccianti. Cominciamo pure col destinare alla formazione della piccola proprietà terre nelle quali oggi si attua la bonifica dovrà attuarsi collo stesso scopo; col metter l’occhio sulle terre acquistate nell’immediato ante guerra o durante la guerra a puro fine speculativo; col prendere in considerazione le terre in proprietà di enti, come le università agrarie e terreni demaniali; ma infine per condurre innanzi la riforma in misura adeguata dovremo chiedere alla proprietà più estesa ed elevata dei privati un contributo di terra la cui misura sarà da fissarsi in base ai criteri regionali e tenuto conto delle culture, della produttività e dei costi. È qui che deve soccorrerci la regolamentazione regionale sulla base di una legge generale ed è appunto questo criterio pratico di adattamento alle varietà delle condizioni e alla gradualità del metodo che aveva ispirato il vecchio progetto delle Camere regionali d’agricoltura. Scopo primo della riforma è e rimane l’aumento della piccola proprietà. Ciò non deve escludere che particolari condizioni tecniche non superabili con provvedimenti di carattere consortile impongano in taluni casi la gestione associativa da parte di lavoratori, ad esempio sotto forma di cooperative, delle quali il 21 aprile 1938 risultavano esistenti in Italia 221 con circa 40.000 membri associati per condurre complessivamente una superficie di 68.000 ettari. Molto meno si può pensare alla eliminazione delle forme di conduzione diverse dalla piccola proprietà privata, specie della mezzadria e della colonia parziaria e di altre forme associative che prevedano la compartecipazione al prodotto. Sono queste forme convalidate dai secoli che implicano la cointeressenza e, ai pratici effetti la comproprietà ossia l’associazione di capitale e lavoro; sarà anzi da chiedersi se lo stesso passaggio dal grande proprietario ai piccoli non possa avvenire per mezzo dell’antica forma dell’enfiteusi, applicata ai nuovi bisogni e ai nuovi scopi. Giunti a questo punto, ci par di sentire la voce delusa di giovani amici i quali avrebbero desiderate in questa introduzione formule più decise e risolute, un’architettura ricostruttiva più monumentale, una più suggestiva visione dell’avvenire. Li preghiamo di considerare che codesto è un momento tristissimo e i problemi urgenti di salute pubblica e di emergenza sono tali da reclamare in un primo momento tutte le forze e da assorbire tutte le energie. Il paese è dissanguato e rovinato dalla guerra. La vita produttiva è esausta; bisogna importare le materie prime, rifare le scorte, ricostruire il più indispensabile, cioè le abitazioni e le fabbriche, rinnovare la navigazione e le ferrovie, i mezzi di trasporto. Bisogna soddisfare le legittime rivendicazioni dei reduci che, pur in una guerra sfortunata (non voluta dal popolo) hanno diritto alla riconoscenza del paese. E su tutto incombe il problema monetario e finanziario. È quindi necessario convergere tutte le volontà e ridare iniziativa e speranza a tutte le forze, diffondere non l’inquietudine, ma il senso di sicurezza. Questo corpo sociale-economico è stato dilacerato e schiacciato da intervenzioni e pressioni violente dell’autorità pubblica e ora agogna pace e libertà di lavoro. In ogni innovazione anche ideale e utilissima bisogna procedere con cautela e per gradi. Tale gradualità s’impone anche perché la generazione passata ha molto innovato e molto costruito e tra il vecchio e il nuovo bisogna ristabilire un equilibrio, nel quale quanto era buono in sé venga coordinato e subordinato a diverso clima politico. È perché tale lavoro si presenta di lunga durata ed esige nell’esecuzione la gradualità e la discriminazione che bisogna creare un organismo permanente di carattere economico-sociale: uno strumento di propulsione e direzione dell’economia che, pur sotto la vigilanza suprema dello Stato, sia costituito da forze autonome, basato sull’equilibrio degli interessi e sulla competenza tecnica, al di fuori delle dirette ingerenze dei partiti politici. Pensiamo qui al vecchio postulato della nostra scuola, alla rappresentanza verticale delle professioni in contrasto col sezionamento orizzontale delle classi, a quella democrazia economica, auspicata da tempo come integrazione correttiva del suffragio universale politico. In tale organismo, insufflato da un nuovo spirito, dovrebbe venir trasformato il corporativismo fascista. Chiariamo prima alcune premesse fondamentali. Il contratto collettivo e la composizione legale di ogni conflitto, sia per la sentenza del Magistrato, sia per arbitrato obbligatorio sono guardati ormai come elementi indispensabili di progresso e pace sociale. È anche naturale che uno Stato democratico riconosca in pieno la libertà di associazione e riunione degli operai e quindi la libertà sindacale. Tuttavia alcune funzioni essenziali e di diritto pubblico saranno riservate a rappresentanze professionali, elette dagli appartenenti alle diverse categorie, iscritti d’ufficio nei ruoli comunali delle professioni. Tali rappresentanti eletti, secondo adatti raggruppamenti di interessi, costituiranno dei Consigli e delle Giunte, preferibilmente regionali, i quali organi funzionando in sezioni per categoria eserciteranno il potere disciplinare sull’attività professionale e concluderanno e invigileranno i patti di lavoro, e, corporativamente, coordineranno le varie forme di attività economica e professionale emanando regolamenti, sulla base delle leggi generali, provvederanno alle scuole professionali, all’emigrazione interna e alla «piena occupazione» e alle assicurazioni sociali. A proposito di queste ultime, è notevole che molto tempo prima che si parlasse di un piano Beveridge un gruppo di nostri amici di Milano abbia elaborato una riforma semplificatrice di tutto questo ingombrante servizio appoggiandolo appunto alle categorie sindacali o professionali. Da queste camere regionali potranno venire designati poi dei rappresentanti per il Senato e per i Consigli tecnici consultivi presso i Ministeri, ove convenga. La rappresentanza degli ordini professionali dovrà contare molto sulla collaborazione intelligente e disinteressata dei tecnici, degli impiegati amministrativi addetti alle aziende, dei professionisti liberi e degli insegnanti che esercitano una funzione nella vita produttiva e professionale: essi saranno iscritti in un ruolo speciale di ogni categoria, avranno una rappresentanza adeguata in tutti i Consigli e saranno i naturali mediatori fra i prestatori d’opera e i datori di lavoro. Come poi i consumatori possano venir rappresentati nei Consigli economici a mezzo dei Comuni e delle nostre cooperative di consumo, le quali dovranno riprendere nuova vita, è discorso che qui si vuole appena accennare. Vero è che il funzionamento della democrazia economica esige disinteresse, come quello della democrazia politica suppone la virtù del carattere. L’opera di rinnovamento fallirà, se in tutte le categorie, in tutti i centri non sorgeranno degli uomini disinteressati, pronti a faticare ed a sacrificarsi per il bene comune e la democrazia politica sarà una vana parola se gli uomini che se ne fanno sostenitori non si sentiranno legati dalle ferree leggi della solidarietà che derivano dalla morale e dall’onore. 