De Gasperi si è dichiarato commosso di ritrovarsi, dopo tanto tempo, in Firenze, madre di artisti e centro di alta storia e di civiltà; ha iniziato il suo dire asserendo che il suo atteggiamento politico e morale ha dato al popolo la sensazione che la Democrazia cristiana è un partito dalle idee ferme e capaci di ricostruire moralmente e materialmente il paese. Trattando del problema della Costituente ed in particolare di quello istituzionale, De Gasperi ha dichiarato come fosse suo dovere di lealtà dire che come non può garantire il carattere cristiano della repubblica (discorso alla basilica di Massenzio ), così nemmeno può garantire il carattere cristiano della monarchia, essendo il problema questione di forma e non di sostanza. Ha aggiunto poi che grave errore per tutti è quello di essere passati in questo momento dalle questioni di sostanza a quelle di forma, come hanno fatto alcuni partiti che hanno avuto in tale maniera gioco di truccare e di nascondere i loro propositi e le loro intenzioni circa i più essenziali e vitali problemi della Costituente. Dalle basi fondamentali della Costituzione, più che dalla forma istituzionale, dipenderà la formazione e la conservazione d’un Stato libero e democratico. Per questo egli ha rivolto un appello alla nazione e ai partiti affinché, qualunque sia il risultato della volontà del popolo essa venga, nel modo più assoluto, accettata e rispettata da tutti: in modo che il 2 giugno risulti una votazione che renda compatto il popolo italiano non solo per l’interno del paese, ma soprattutto per l’estero. Tra i vivi applausi, l’oratore ha illustrato il programma della Democrazia cristiana affermando che votare per essa significa votare per gli uomini che salvaguardino nella Costituente e nelle leggi il senso della nostra civiltà italica e tutelino nelle riforme agrarie e nel progresso sociale il senso cristiano della responsabilità. L’on. De Gasperi ha concluso sostenendo come nessun antagonismo, all’infuori da quello ispirato dal metodo democratico, debba dividere i partiti, e auspicando che lo spirito di collaborazione dimostrato fino ad ora dalle varie correnti ideologiche al governo continui anche nella prossima formazione governativa che dovrà dare il nuovo volto all’Italia. 