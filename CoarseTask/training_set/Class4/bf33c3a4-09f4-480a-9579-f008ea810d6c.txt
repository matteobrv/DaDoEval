De Gasperi ha iniziato il suo dire precisando che intendeva la riunione come un incontro con i laureati per parlare con loro semplicemente. Egli, dopo aver reso omaggio alla memoria dell’indimenticabile Igino Righetti , fondatore del movimento laureati, ha ricordato il tempo nel quale dovette appartarsi dalla vita politica italiana ed il suo ritiro nella biblioteca vaticana che egli ha definito «ambiente di solenne rispetto delle coscienze e della verità scientifica e incontro di ogni confessione e di ogni razza sotto lo imparziale governo di uno dei più grandi scienziati del mondo, il cardinale Mercati» . De Gasperi ha aggiunto: «Vissi allora rifugiandomi nello studio di secoli passati. Mai ebbi contatti e relazioni con la politica vaticana, né l’onore di conversare con Pio XII; solo una volta il grande pontefice mi mandò a dire di aver risposto all’ambasciatore di Mussolini che mi voleva cacciare anche di lì, che egli era orgoglioso di dare un tozzo di pane a colui al quale essi l’avevano tolto. Accenno a questo passato perché come allora il fascismo sospettava la politica vaticana, così oggi si sospettano intrighi e contatti e s’ignora che la Chiesa si svolge in altra e più vasta orbita universale che non sia la politica italiana. Ma se si tratta di ferire il vincolo interiore della mia fede, dichiaro che è inutile perché non ne faccio mistero, come non faccio mistero della mia devozione alla Chiesa, della mia devozione e ammirazione come italiano all’attuale pontefice che nei suoi insegnamenti e nelle sue immense opere di carità ebbe una sola politica, quella che non conosce limiti né di razza né di religione. Oggi come ministro mi sento in servizio sociale con le stesse convinzioni, né mi volgo indietro a cancellare le orme del mio passaggio sul sentiero della vita. Se avrò successo sarà l’idea che avrà vinto, se fallisco la colpa sarà della mia insufficienza personale». Il presidente De Gasperi è quindi passato a parlare della sua politica estera dicendo che non è forse a caso che un cattolico sia stato chiamato a mettere al servizio del paese, in un posto così delicato, le sue personali convinzioni religiose: «Anche nella mia missione particolare odierna ho da far valere il senso della giustizia e della fraternità e se i grandi durante la guerra si richiamarono al cristianesimo contro la politica della forza, è giusto che un cattolico si richiami alla tradizione cristiana del suo popolo quando dice loro “Non giudicate un popolo per un quarto dora di follia, ma per i secoli della sua feconda e gloriosa storia. L’Italia non è semplicemente la sua organizzazione politica, né il regime fascista; l’Italia è una civiltà, anzi una corrente di civiltà che si è fusa con il cristianesimo e ha dialogato verso il mondo. Londra non si capisce se non si entra anche nell’ombra maestosa della abbazia di Westminster e non si può capire l’Italia senza leggere sui monumenti e nelle opere dei suoi geni tutto lo sforzo che essa ha offerto all’umanità”. L’Italia è anche lavoro nell’emigrazione. Dieci milioni di italiani lavorano per il progresso nel mondo in tutti i continenti. Questo lavoro ha il suo diritto e noi abbiamo il diritto di proclamarlo. Agli alleati noi diciamo “Lasciateci l’onore perché esso è la lampada rimasta accesa in un tempio devastato. E lasciateci la nostra integrità nazionale che è congiunta con l’onore. Lasciateci le basi della nostra esistenza e le possibilità del nostro sviluppo per il bene del nostro popolo e dell’umanità”». L’oratore ricorda poi l’epistola di san Paolo ai Galati in cui si proclama la paternità di Dio verso tutti gli uomini e tutti i popoli: «Poiché siete figliuoli e non servi, Iddio mandò lo spirito del figlio nei vostri cuori, il quale grida Abbà (cioè padre) sicché non siete più servi ma figli, e se figli, anche eredi per opera di Dio» . «Questo richiamo all’uguaglianza dell’eredità dei beni spirituali e materiali vale anche per il popolo. In confronto a coloro che ci vorrebbero spogliare, la nostra coscienza grida “Abbà”». I grandi, e specialmente Roosvelt, e gliene faccio lode, hanno parlato anche di misericordia, citando il discorso della montagna. È vero. Anche noi abbiamo bisogno di misericordia perché la suggestione della crudelissima e fratricida guerra balcanica può aver portato a rappresaglie che sono deplorevoli. Ma esse non sono gravi di fronte alla crudeltà altrui, e del resto ne abbiamo molto espiato. Morti sui campi di battaglia, morti nei campi di concentramento, centinaia di reduci minati nella salute, focolai spenti, città distrutte. E del resto noi abbiamo avuto carità per i perseguitati. Uno dei più autorevoli rappresentanti del sionismo mi dichiarava recentemente che nessun popolo quanto l’italiano aveva avuto tanta cura e senso di solidarietà con la perseguitata nazione ebraica». L’oratore è quindi passato a parlar dei compiti della sua missione politica: «Il compito mio è gravissimo. Ma è destino delle generazioni pagare per le colpe altrui. Impossibile mietere glorie e soddisfazioni, ma sarei soddisfatto se quando fra poco o molto andassi a riposo, potessi ripetere quello che mons. Seipel , moribondo, esclamò dopo aver avuto la buona notizia della conferenza di Losanna, rivolgendosi alla sua infermiera, suor Clemensia: “il mondo s’avvia alla guarigione”». 