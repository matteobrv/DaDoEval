Il signor Couve de Murville mi ha fatto presente verbalmente e per iscritto , che, a suo avviso, sarebbe nell’interesse stesso delle conversazioni italofrancesi tuttora in corso che fosse evitata su di esse ogni ulteriore pubblicità. Nello stesso tempo ha fatto ogni riserva sulle note dichiarazioni già fatte in proposito dal dr. Rossini . È stato spiegato al signor Couve de Murville che l’esigenza di un riavvicinamento italo-francese è così viva e diffusa nel paese che è parso opportuno dare al riguardo un qualche apaisement all’opinione pubblica. È stato aggiunto che, del resto, le dichiarazioni stesse e le informazioni pubblicate al riguardo dalla stampa non fanno che dare espressione a propositi di buona volontà e di pacificazione che, come tali, dovrebbero non essere pregiudizievoli. Comunque, credo anch’io, che nell’attuale fase della questione, sarebbe stato conveniente evitare questa eccessiva pubblicità, che ha infatti provocato la spiacevole messa a punto francese di cui ti accludo copia , e, soprattutto, lasciare per l’avvenire che le cose procedano per il meglio, come mi auguro e spero, senza ulteriori discussioni e commenti pubblici che rischiano di essere controproducenti. Ed in questo senso sarebbe certamente utile indirizzare ed orientare la stampa. 