Notizie stampa che pervengono da Parigi, particolarmente quelle relative alle riparazioni e alla flotta, suscitano profonda inquietudine in tutta l’opinione pubblica italiana. Privo di notizie dirette sul corso dei lavori della riunione dei quattro ministri degli esteri, il Governo italiano esita a credere a tali informazioni e continua ad aver fede nella pace con giustizia e nella chiaroveggenza degli uomini di stato che la preparano a Parigi. Tuttavia, in seguito alla decisa costituzione di due Comitati, finanziario e navale, chiamati il primo ad esaminare la capacità italiana di pagare riparazioni ed il secondo la situazione attuale della nostra flotta, il Governo italiano domanda che esperti finanziari e navali italiani siano sentiti dai Comitati stessi, in modo che anche la voce della principale interessata, l’Italia, possa essere udita, e le sue ragioni valutate, sia pure in un quadro strettamente tecnico ed a titolo informativo, prima che qualunque deliberazione sia avviata a conclusione. Il Governo italiano si attende inoltre che, dopo la consultazione degli esperti e prima di ogni decisione definitiva, esso possa avere modo di manifestare il suo punto di vista su questioni che sono di fondamentale importanza per tutto il suo popolo. Mi rivolgo perciò a lei perché voglia rendersi interprete di questo nostro profondo desiderio, inspirato a quei metodi democratici di consultazione che soli potranno assicurare la rinascita europea e che corrispondono del resto alle amichevoli e formali assicurazioni dateci nel corso di questi ultimi mesi. Due anni di guerra combattuta, con estrema lealtà, fianco a fianco con le Nazioni Unite, legittimano e giustificano la nostra attesa. 