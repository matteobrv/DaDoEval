Ha preso quindi la parola De Gasperi, per ringraziare l’Assemblea del voto espresso, nel quale dice di ravvisare una dimostrazione dell’unità del partito. Accennando alla situazione, l’on. De Gasperi ne ha poi rilevato la gravità, ribadendo il pensiero già espresso al congresso di Napoli . Il governo, ha continuato il presidente del Consiglio, farà il suo dovere per salvaguardare la democrazia, ma è assolutamente indispensabile per superare ogni difficoltà che il consenso del popolo lo sorregga. Non bisogna perdersi in questioni secondarie; ma guardare in faccia alla realtà, considerare soltanto l’essenziale. Si tratta di vedere se le diversità e i contrasti d’opinione e di interesse debbono essere risolti con il metodo parlamentare e democratico o con metodi che sono l’antitesi della libertà e della democrazia. Il governo farà il suo dovere; ma per la soluzione dei problemi che angustiano il paese, oltre all’autorità dello Stato e ai suoi mezzi, è indispensabile il senso di correttezza e di responsabilità del popolo, che, è bene ricordarlo, con l’espressione della maggioranza del suo suffragio, il 2 giugno 1946 ha chiesto la creazione e la difesa di una repubblica democratica. Per questo, chi dimentica i risultati del 2 giugno, tradisce la forma e la sostanza della democrazia. De Gasperi, proseguendo, rivolge un particolare appello alle masse operaie e contadine organizzate, per affermare che, in base alle dure esperienze sofferte, esse più che mai oggi debbono convincersi che una politica di piazza e di tumulti insurrezionali ne mette in pericolo le conquiste duramente raggiunte, poiché la base di ogni conquista delle classi lavoratrici è stata e sarà sempre la libertà. Anche da parte di coloro che non si rassegnano ai risultati elettorali del 2 giugno si manifestano minacce e pericoli per la libertà, sicché l’ordine democratico è insidiato da due contrapposti estremismi, dinnanzi ai quali la Democrazia cristiana deve agire e combattere con eguale fermezza. De Gasperi conclude augurandosi che il Consiglio nazionale della Democrazia cristiana sappia svolgere ogni iniziativa per risvegliare nel paese la più consapevole, fattiva e concorde aderenza alle libertà democratiche, che rappresentano la base imprescindibile per difendere anche le conquiste delle classi lavoratrici e perché queste conseguano una più alta giustizia sociale . 