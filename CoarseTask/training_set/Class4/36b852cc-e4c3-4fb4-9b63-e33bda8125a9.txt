Cari amici, è sommamente difficile, dopo molti anni, ricostruire l’ambiente e la situazione psicologica, nella quale hanno agito gli uomini e le loro volontà. Se nelle conferenze internazionali avessimo potuto ricostruire non gli elementi della storia vissuta, ma la situazione morale e psicologica nella quale si addivenne alla guerra, sarebbe risultato inconfutabilmente chiaro ad amici ed avversari che la guerra fu, soprattutto, una azione politica di regime che non aveva nulla a che fare con le tendenze generali e con la mentalità del popolo italiano. Quando Mussolini a Torino, nel 1939, annunciò il patto di acciaio parlò di una azione parallela dei due regimi e delle due rivoluzioni e pochi giorni dopo, il Conte Ciano esaltava l’unione inscindibile della Germania e dell’Italia come un vincolo intimo «saldato dalla affinità delle loro concezioni» e Grandi a Londra definiva il patto italo-tedesco come una «infrangibile unione della volontà e delle forze di due capi e di due rivoluzioni». Era dunque, evidente, allora, che la guerra non era voluta per interessi comuni o per tendenza di popoli ma era sentita come una emanazione fatale della concezione nazista e della concezione fascista. Se questo fosse stato presente ai nostri giudici internazionali, come si sarebbe potuto addossare la responsabilità al popolo italiano? E se in tali conferenze avessimo potuto far risuonare agli orecchi degli Alleati il discorso di Mussolini del 23 settembre 1939, nel quale preannunciando i tragici avvenimenti esclamava: se e quando io apparirò al balcone e convocherò ad ascoltarmi l’intero popolo italiano, non sarà per prospettargli un esame della situazione ma per annunciargli come già il 2 ottobre del 1935 e il 9 maggio del 1946 [1936] «decisioni» dico decisioni di portata storica. Quale prova più evidente avremmo potuto trovare del fatto che il popolo italiano dovette accettare ed attuare decisioni non sue? Ecco infatti che il 10 giugno 1940 Mussolini è al balcone di Palazzo Venezia e proclama: «un’ora segnata dal destino batte sul cielo della nostra Patria: l’ora delle decisioni è irrevocabile»… «un popolo di 45 milioni di abitanti non è veramente libero se non ha libero accesso all’oceano: Questa lotta gigantesca non è che una fase e lo sviluppo logico della nostra rivoluzione». Dopo il primo disastro della Grecia egli tenterà di consolarsi con l’assicurazione che a «primavera verrà il bello in ognuno dei quattro punti cardinali» e con suprema tracotanza profetizzò: «per vincere gli eserciti dell’Asse gli eserciti della Gran Bretagna dovrebbero sbarcare sul continente, invadere la Germania e l’Italia sconfiggendone gli eserciti: e questo nessun inglese, per quanto squilibrato e delirante dall’uso e dall’abuso degli stupefacenti e degli alcoolici, può nemmeno sognarlo». Non è forse vero che noi stessi fatichiamo a ricostruire quell’epoca della quale fummo così immediati osservatori? Ma è bene ricordarlo, alla vigilia del trattato di pace, perché se lo rappresentino i vincitori e non se lo dimentichino anche coloro che addossano agli epigoni la responsabilità che vorrebbe ignorare le spaventose responsabilità della guerra. Nessuna meraviglia che anche oggidì si dimentichi rapidamente quanta fatica abbia costato alla nostra diplomazia lo sforzo di uscire lentamente da quell’ambiente di avversione e di gelida ostilità con cui gli Alleati ci affrontarono nei primi incontri della vita internazionale. Fu una fatica, allora, arrivare a rinnovare i nostri rapporti con la Francia e per arrivarci si dovette passare per la porta delle dichiarazioni di Tunisi. Si riuscì anche ad inviare una missione in Albania ma per poco tempo perché essa fu rimandata indietro con nostra dolorosa umiliazione. Quella che resistette sempre ad ogni approccio fu la Jugoslavia e oggi si capisce meglio il perché. Essa si riteneva sicura della sua conquista per il fatto di occupazione e per i vincoli di alleanza con la Russia onde considerava il Trattato con la Italia non come l’inizio di una nuova era costruttiva ma come un trattato punitivo. Questa intransigenza sbarrò il cammino a qualsiasi nostro tentativo e oggi ancora appare come la difficoltà maggiore della pace. Un raggio di luce portò il memorandum di Mac Millan del febbraio 1945. Esso positivamente non ci accordava molto di nuovo, ma portava un gran sollievo perché si [ci] liberava da quel controllo severo e quotidiano per cui il governo doveva sottoporre alle decisioni degli Alleati la nomina dei funzionari fino al sottoprefetto e qualsiasi decisione di un qualche rilievo. Su questa linea si procedette più oltre quando maturò la proposta americana per un nuovo armistizio da concordarsi bilateralmente e che fu detto anche modus vivendi e che doveva eventualmente surrogare la pace. Faticosamente ottenemmo la parziale rifusione delle am-lire in dollari, il che rappresentò nella nostra miseria, un notevole contributo alla ripresa. Cercammo, poi, nei trattati di commercio che, purtroppo, per ragioni monetarie non poterono essere che trattati di compensazione, uno sfogo per i nostri scambi. Concludemmo così trattati di commercio con la Francia, con la Norvegia, con la Svezia, con la Danimarca, con la Spagna, con l’Austria, con la Svizzera, con il Belgio e recentemente con la Polonia. I più grossi restano ancora da fare con i maggiori stati che speriamo siano attuabili in base alle promesse di Bevin e di Byrnes, Altra meta della nostra politica fu la liberazione degli italiani all’estero dai vincoli della guerra e l’emigrazione in Francia e in Belgio. E accenniamo un momento al trattato. Io penso che, come è vostro diritto, voi discuterete intorno al trattato e all’atteggiamento che dovremo prendere in seno all’Assemblea Costituente. E non intendo, in questo momento interferire con opinioni personali. Voglio solo ricordare le direttive seguite. Dalle sponde adriatiche ci giunge spesso il rimprovero di non avere invocato la consultazione delle popolazioni. Per la esattezza conviene ricordare che la stessa richiesta della linea etnica a partire dalla linea Wilson rappresenta già un passo verso la consultazione; tale fu l’inchiesta «in loco» per stabilire la linea etnica, controllando con diretto contatto la realtà delle statistiche; ma anche qui il blocco slavo ha resistito con tutta la sua intransigenza. Nella conferenza del maggio a Parigi si poteva [ot]tenere ancora ragionevolmente che Trieste fosse garantita all’Italia. Anche Byrnes, rientrato a Washington, dichiarava nel discorso del 20 maggio: «gli esperti incaricati di investigare sulla frontiera italo-jugoslava non dissentivano sui dati di fatto, ma il delegato sovietico da altri membri del Consiglio circa le conclusioni che dovevano essere tirate da tali dati. Il suo punto di vista è che la Venezia Giulia deve essere trattata come un insieme inseparabile e che considerandola in tal modo i titoli della Jugoslavia su tale regione sono superiori a quelli dell’Italia, Gli altri rappresentanti ritengono che una saggia politica, come pure le decisioni prese al riguardo dal Consiglio a Londra richiedono che il confine segua in complesso una linea etnica che lasci un minimo di popolazione sotto il governo straniero». Il ministro americano ricordava, poi, la sua proposta per un plebiscito nella zona contestata e finiva concludendo: «ma noi continueremo a fare appelli al Governo Sovietico e al Governo Jugoslavo affinché non insistano su una linea di confine che porterebbe gravi inconvenienti per il futuro». Anche se non avessimo avuto affidamenti dalle private conversazioni già in base a tale atteggiamento noi avevamo diritto di dedurre che sulla base etnica non si sarebbe ceduto. La Conferenza a metà maggio si interruppe e noi in Italia alla fine di maggio fummo assorbiti da uno sforzo ricostruttivo interno che ci portò al referendum e alla proclamazione della Repubblica. In giugno la Conferenza dei quattro si riprese e fu Conferenza ermetica, dedicata tutta alla ricerca di un compromesso tra i Quattro e qui nacque l’idea fatale dell’internazionalizzazione non solo del porto ma anche della città e dei dintorni. Poi fummo chiamati a dire la nostra opinione. Voi ricorderete il testo delle mie dichiarazioni al Lussemburgo. Era un appello alle Nazioni tutte grandi e piccole. Era un linguaggio ricostruttivo che parlava dell’Italia in termini europei e subordinava le sue sorti a quelle della pace mondiale. Questo appello trovò dei consensi fra numerose delegazioni e soprattutto nell’opinione pubblica inglese ed americana: ne sono una prova i commenti di Doroty Thompson e di Lippman . Persuaso che la soluzione dello Stato libero sia una soluzione precaria e non uno strumento di pace, io, allora, proposi che qualora l’accordo si dimostrasse impossibile, si lasciasse aperta la questione orientale pur concludendo su tutto il resto del trattato di pace. Questa proposta trovò nella stampa comunista una critica aspra quasi che si fosse fatta opera di nazionalismo disgregatorio, mentre essa era inspirata all’internazionalismo più ragionevole e più ricostruttivo. Mi si è anche rimproverato di non aver guardato alla «situazione reale» e questa «situazione reale» contro la quale «è vano sperare modificazioni» voleva dire il compromesso dei Quattro contro il quale non era lecito nemmeno appellarsi a una Assemblea più vasta come quella delle Nazioni Unite. Nel contempo, la notizia diffusa a Parigi che la proposta di rinvio fosse stata fatta a dispetto di una decisione della nostra Commissione degli Affari Esteri dell’Assemblea Costituente, dava adito ad una polemica risoluta da parte dei rappresentanti del blocco slavo. Vuole oggi la nemesi storica che siano proprio, in queste ultime fasi, gli jugoslavi a rifiutare il trattato per la questione orientale. La nostra tesi, in fondo, si poteva riassumere così: 1°) non avere il diritto di imporre un trattato punitivo all’Italia cobelligerante; 2°) questo trattato non elemento ricostruttivo per la pace nel mondo; 3°) sul primo punto, dopo molte insistenze, ottenemmo la soddisfazione morale che ha storicamente un valore significativo, cioè che i meriti della cobelligeranza venissero riconosciuti, mentre sul secondo punto non fu possibile superare la barriera del compromesso, così faticosamente ricostruito. Gli slavi obiettavano che lo Stato libero e la frontiera di Gorizia rappresentavano per loro un sacrificio insopportabile. Gli anglosassoni rispondevano che, in fondo, essi mantenevano la parola perché l’internazionalizzazione si rilevava ormai l’unico mezzo per salvaguardare il carattere italiano di Trieste. Salve le nostre pregiudiziali, le nostre conversazioni puntarono, allora, per includere nello Stato libero anche le piccole città istriane e Pola e ottenere una adeguata protezione per altre minoranze italiane nella Venezia Giulia; specie tra le piccole nazioni non implicate nel gioco dei Quattro, le nostre ragioni fecero breccia come provano gli emendamenti presentati e le votazioni ottenute; ma la fretta, l’incalzare di altri problemi, le preoccupazioni di evitare il peggio, resero, alfine, impossibile agli italiani di ottenere i frutti di una tattica che pure aveva guadagnato molti consensi. Non è detto con ciò che su questa via da noi indicata non ci si debba restare e sia, di fronte allo sviluppo avvenire, la strada da noi scelta per una pacifica convivenza con i popoli adriatici e per una politica di cooperazione mondiale, [si] confermerà come la sola possibile anche di fronte all’O.N.U. e alla Conferenza di New York. D’altra parte non v’ha bisogno che io mi dilunghi ad esaminare le conseguenze della non accettazione del trattato, di cui so benissimo siete pienamente consapevoli; il mio invito dunque non può che riferirsi ad un esame il più dettagliato da parte vostra di tutto il complesso problema e con il più profondo senso di responsabilità. La Democrazia Cristiana ha fatto, fino ad oggi, a mezzo dei suoi rappresentanti, tutto il suo dovere; bisogna continuare a farlo senza lasciarsi influenzare da calcoli opportunistici o da attacchi ingiusti e guardando solo all’avvenire dell’Italia. [Le pagine di appunti che seguono sono conservate accanto a quelle per il discorso alla DC, ma non ne fanno parte]. Definitivo. La nomina di per sé di consiglieri politici presso l’Amm militare può essere una struttura che non compromette il carattere dell’amministrazione del T.L., zona B. Diremo anzi che la sostituzione del comitato circondariale potrebbe essere un miglioramento. Ci riserviamo di esaminare e valutare più esattamente. Pericoloso potrebbe essere l’unione economica, se volesse preparare l’annessione. Ma quello che più importa è la direttiva di governo degli jugoslavi; continueranno i soprusi contro gl’italiani, le vessazioni e le persecuzioni? In tal caso la situazione si aggraverà e l’Italia dovrà intervenire colle sue più efficaci proteste, tanto più che ora le responsabilità sono più facilmente identificabili, né sarà facile nasconderle dietro la cortesia di supposti o reali e illegali squadrismi. Gli Alleati hanno accennato alla necessità che in tutto il TL i diritti umani secondo la Carta dell’ONU debbano venir rispettati, e questa è la pietra di paragone e questa è la premessa indispensabile per discorrere della soluzione definitiva. Pare che Tito abbia voluto dire: faccio altrettanto e prendo misure amministrative analoghe. Ma c’è differenza di garanzie internazionali formale e di fatto. Nella zona A una collaborazione a tre si sviluppa sotto la responsabilità internazionale dell’amministrazione militare angloamericana; c’è un equilibrio giuridico di controllo e di esecuzione di potere di fatto, nella zona B è lo Stato jugoslavo amministratore internazionale e gestore unico. È da prevedersi [assai] che dovremo protestare più recisamente e frequentemente e gli Alleati, corresponsabili della soluzione definitiva prevista anche dagli accordi Londra, dovranno intervenire incisivamente. 