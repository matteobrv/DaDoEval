Aprendo la seduta informa che l’attuale deve considerarsi la prima di una serie di riunioni di carattere preparatorio per lo studio dei problemi che saranno oggetto di probabili discussioni nel corso dei negoziati per la conclusione del trattato di pace tra l’Italia e le Potenze alleate. Sebbene la forma e la misura della partecipazione italiana ai negoziati anzidetti non siano ancora note, occorre familiarizzarsi con tali problemi per essere pronti a discuterli al momento opportuno. Alla futura Conferenza della pace non si andrà impreparati: gli uffici competenti hanno elaborato già in una serie di memoriali ogni singola probabile parte del trattato. Sarà bene ora rivedere questa documentazione affinché i presenti ne siano al corrente e coloro che sinora non hanno potuto farlo forniscano in merito il loro parere. Dopo aver brevemente riassunto le questioni di carattere politico e principalmente quelle che si riferiscono alle nostre frontiere, esprime l’opinione che debbano essere anzitutto esaminati e discussi i problemi economici e quelli militari. Invita pertanto l’ambasciatore di Soragna a dare lettura di un appunto che espone sommariamente il lavoro sinora compiuto dagli uffici per lo studio dei problemi economici connessi con il trattato di pace . […] Propone che si addivenga ad una valutazione dell’attivo italiano nei Paesi balcanici ed affaccia l’ipotesi di tacitare le eventuali richieste russe cedendo una parte di questi beni, sino al contro-valore dei 300 milioni di dollari richiesti. In tal modo il resto delle proprietà sarebbe salvo. […] Ritiene che tale tesi abbia valore più per l’interno che per l’estero. La questione delle riparazioni andrebbe ristudiata nel suo complesso ed agganciata ove possibile al problema generale tedesco, se non altro per guadagnare tempo. Questa linea di condotta potrebbe essere seguita facendo rilevare che l’Italia avanza nei confronti della Germania dei crediti e rivendica il risarcimento di danni subiti. Dato che non appare possibile risolvere subito la questione converrebbe demandarla all’esame di una commissione sottraendola pertanto alle decisioni del trattato di pace. Successivamente quando l’Italia farà parte dell’ONU potrebbe riuscire più facile ottenere una più soddisfacente soluzione dell’intero problema. […] Prega il sen. Einaudi e l’on. Paratore di prendere visione del promemoria sulle questioni economico-finanziarie connesse col trattato di pace redatto dalla Direzione generale affari economici del Ministero degli affari esteri, esaminandolo nelle sue singole parti e presentando a suo tempo le osservazioni che riterranno opportuno fare. Propone quindi che si passi all’esame delle questioni militari ed invita il ministro Zoppi a leggere un appunto, che espone sommariamente gli studi sinora compiuti in materia . […] Conclude affermando che non è possibile per noi stabilire un limite eccessivamente basso per le nostre forze armate e che occorra fare ogni sforzo per ottenere che ci venga lasciato un esercito sufficiente alle necessità. Per avanzare le richieste è tuttavia necessario che i dicasteri militari forniscano qualche dato che serva almeno di base per la discussione futura. 