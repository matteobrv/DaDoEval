La formula da me proposta, è nella mia personale opinione assolutamente il minimo «digeribile» dall’Assemblea Costituente Italiana. Egli ha osservato che l’assemblea si rifiuterebbe semplicemente di ratificare il trattato che lascerebbe l’Italia in un permanente stato di occupazione straniera, a meno che non vengano sottratti alla giurisdizione Jugoslava, almeno i 70 mila italiani che risiedono nell’Istria meridionale e nella città di Pola. Questa formula minima non va, tuttavia, interpretata come una rinuncia pura e semplice della Italia alle obiezioni mosse contro l’ingiustizia per avere trasformato Trieste e larghe zone della Venezia Giulia da territorio italiano in territorio libero. Tal formula costituisce la soluzione realistica su cui De Gasperi si è visto a ripiegare, dopo il suo arrivo a Parigi, quando cioè dopo i colloqui avuti, ha riportato la convinzione che di più non sarebbe stato possibile ottenere. De Gasperi ha anche rivelato che l’ambasciatore a Varsavia Eugenio Reale ha preso oggi contatto con la delegazione Jugoslava, allo scopo di intraprendere dirette negoziazioni che sarebbero intese appunto a raggiungere la suddetta soluzione. Spero di vedere io stesso Kardelj al più presto, ha aggiunto De Gasperi, e realizzare così il nostro desiderio di dare inizio alle conversazioni bilaterali. Ancora più rivelatrici che le sue stesse dichiarazioni, è stata la descrizione che De Gasperi ha fatto al giornalista americano, dei suoi sforzi, dei suoi appelli delle sue lunghe e accurate esposizioni ai vari ministri degli Esteri: descrizione fatta in un non dissimulato tono di scoramento e di tristezza. Ho compiuto in queste due settimane una specie di giro del mondo. Ho visto i ministri degli Esteri di molti Paesi, ho avuto con loro lunghe conferenze. Ma come posso io imprimere nelle menti di rappresentanti di stati sconfinati come l’Unione Sovietica e il Canada l’importanza vitale che hanno nelle coscienze italiane le poche centinaia di chilometri quadrati della Venezia Giulia. Questo minuscolo angolo di mondo è per noi d’importanza cento volte maggiore di quello che possa apparire a questi Paesi. Trieste è il primo esempio in Europa di una terra in cui una somma di incrostazioni di storia e di prestigio fanno del poco spazio una entità che trascende di gran lunga la sua importanza fisica. Qui la pressione opera in modo analogo a quella sotto la cui azione una piccola quantità di vapore si espande in una grande nuvola. È questo che soprattutto dovrebbero tenere presente a proposito di Trieste, coloro che sono chiamati a dare la pace nel mondo. Ma debbo francamente confessare di non nutrire eccessive illusioni sul trionfo di quello che è stato il motivo dominante della mia missione: migliorare le dure condizioni del Trattato di Pace. Ho dovuto, purtroppo, constatare la incrollabilità con cui i Quattro Grandi stanno fermi sulle decisioni prese; mentre mi sono reso conto che, con il voto contrario dei cinque membri del blocco sovietico non vi è possibilità di far prevalere alla Conferenza una maggioranza di due terzi per una decisione favorevole all’Italia; non solo, ma se l’Italia avrà contro anche il voto dell’Etiopia e della Grecia potrà perfino essere pregiudicata la maggioranza semplice. Voglio tuttavia sperare che le tre Grandi Potenze occidentali addivengano a concessioni in favore dell’Italia, con il forte contributo degli altri membri della Conferenza e specialmente della delegazione Brasiliana con il cui capo, De Fontoura, mi sono incontrato due volte e alla quale desidero inviare un caldo tributo di riconoscenza. Purtroppo in questa che deve essere la Conferenza della pace sono sempre più evidenti i contrasti tra il blocco orientale e quello occidentale; mentre confermo la politica di neutralità dell’Italia tra i due blocchi contrapposti. Interrogato, poi, circa la possibilità di una crisi di governo, fomentata dai comunisti per la insoddisfazione dimostrata da questi ultimi in rapporto alla condotta della delegazione italiana a Parigi, De Gasperi si è limitato a dire: Sto facendo il mio dovere, come posso. Se i comunisti desiderano precipitare una crisi essi ne hanno certamente la possibilità. Ritengo, tuttavia, che la politica dei comunisti italiani scaturisca dalle loro concezioni internazionali e che essa non avrà alcuna conseguenza sulla situazione politica italiana. D’altra parte le critiche mossemi dai comunisti per la richiesta di rinvio di una decisione sulla questione giuliana non hanno fondamento; io non ho chiesto che sia rinviata la firma del trattato, ma bensì che nel trattato stesso venga inclusa una clausola provvisoria per Trieste simile a quella che è stata adottata per le Colonie. A quanto mi consta, Togliatti si oppone a qualsiasi rinvio che comporti per l’Italia il pagamento delle spese di occupazione. Sono d’accordo con lui, ma bisogna tenere presente che le truppe straniere di occupazione rimarranno in Italia, nella migliore delle ipotesi almeno fino alla primavera prossima. Il Senato Americano non si riunirà prima del gennaio. Quindi, è impossibile che il Trattato di pace possa essere ratificato prima. Quello che è importante è che nell’accordo provvisorio su Trieste venga posta una clausola, già proposta dagli americani per il nuovo armistizio, che addossi alle Potenze occupanti le spese per il mantenimento delle truppe. Infine interrogato se aveva parlato con i ministri degli Esteri della organizzazione che si intende dare a Trieste, De Gasperi ha dichiarato di non avere discusso i particolari dello Statuto di Trieste con Byrnes, né con Molotov, né con Bevin, ma di avere ricevuto l’impressione che i russi abbiano fatto marcia indietro con le loro pretese di stabilire una unione doganale tra Stato libero di Trieste e la Jugoslavia mostrando anche di sostenere molto blandamente le altre proposte jugoslave sullo Statuto. 