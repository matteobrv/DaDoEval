Giornata laboriosissima e molto faticosa . Dopo il rifiuto di tutti i partiti di destra di entrare a far parte del governo De Gasperi tenta di comporre il gabinetto con i soli democristiani e con due o tre indipendenti. Non è possibile immettere un numero maggiore di indipendenti per timore di far diventare un governo troppo aparlamentare che si pensa non sarebbe gradito al presidente De Nicola. Molte e diverse sono le opinioni degli uomini del partito, sia di quelli della Direzione, sia di quelli del Gruppo. Quasi tutti oscillano fra l’incertezza di entrare o non entrare personalmente a far parte del gabinetto. Campilli vede l’opportunità di restare fuori ma desidera che siano cambiati assieme a lui altri ministri, come ad esempio Gonella. Gonella, invece, non vuole andare via. Tupini vuole assolutamente un ministero dichiarando che ha delle capacità non trascurabili e temendo di non essere abbastanza quotato se resterà fuori. Infine la Direzione decide di presentare Tupini per i Lavori Pubblici. De Gasperi dimostra energia e sicurezza di sé, ma teme di non trovare collaboratori efficaci per un governo che avrà dei giorni molto duri. Finalmente alle 8 una lista, in cui mancano ancora i designati per il Commercio Estero e per l’interim del Tesoro, viene presentata in via non ufficiale al presidente della Repubblica. Si attende ancora una risposta di Merzagora dal Brasile. La comunicazione telefonica tarda a venire. 