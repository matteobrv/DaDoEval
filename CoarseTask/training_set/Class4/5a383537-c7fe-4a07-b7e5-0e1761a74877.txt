Mi è molto grato porgere a nome del governo e del popolo italiano il saluto a tutti i convenuti. Il popolo italiano è molto grato alla missione alleata del concorso prestato alla ricostruzione del paese e ringrazia per quanto è stato fatto; ma l’Italia non intende solo ricevere ma vuol dare, in futuro, il suo apporto alla pace ed alla ricostruzione delle nazioni. Sono lieto che sia stata scelta Roma, faro di progresso nel mondo, per questa riunione che non deve significare chiusura dei lavori dell’Unrra che ha ancora compiti essenziali da svolgere per la ricostruzione; sono lieto che sia stata scelta Roma perché l’Italia, dopo avere costituito il ponte di passaggio degli alleati per la liberazione dell’Europa, vuole rappresentare per l’avvenire, e mi è gradito sottolineare questa aspirazione come affettuoso augurio, il ponte di transito di ricostruttori e della collaborazione internazionale per il trionfo della civiltà romana. 