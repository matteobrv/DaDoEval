L’onorevole De Gasperi, dopo aver ringraziato il Consiglio nazionale per l’ordine del giorno di fiducia ed avere elogiato la coerenza di quel consigliere che aveva votato contro , dichiarava di lasciare senz’altro il posto di segretario politico, le cui funzioni da tempo era impedito di assolvere stante gli impegni di governo. Raccomando, egli dice, di mantenere saldo quello spirito di solidarietà sin qui presente in tutti, che costituisce un elemento essenziale per la buona riuscita delle nostre aspirazioni. Sulla situazione politica non vi ho mai dissimulato le difficoltà esistenti. Va detto chiaramente che il governo oggi è un compito arduo; perché le cose cambino occorrerà o che si muti il sistema elettorale o che riusciamo a raggiungere la maggioranza assoluta. Nella collaborazione imposta dai risultati delle elezioni del 2 giugno, la forza propulsiva del partito è compressa e rischia di logorarsi. Talvolta penso alla mia curiosa sorte. Quando cominciai ad occuparmi di sindacalismo e di politica i miei collaboratori dovevano frenare il mio slancio ed il mio ardore. Oggi mi si rimprovera da alcuni di non avere ardimento; gli è che io odio le parole forti quando non corrispondano a concrete possibilità di azione. Forse l’età e l’esperienza contribuiscono a rendere caute le mie decisioni. I giovani che ardiscono senza pensare troppo alle possibili conseguenze, talvolta vedono premiato il loro ardimento con il successo. Pertini nell’Avanti mi ha anche rimproverato di non avere fede e questo non posso assolutamente ammetterlo ; mi basta ricordare il tenace sforzo per salvare Trieste in cui sono stato sostenuto proprio da una fede vivissima attinta dallo spirito che è alla base della Democrazia cristiana. Oggi tutto si evolve con una inimmaginabile fretta. Cinque mesi fa non credevamo di poter risolvere il problema istituzionale in una concordia piena fra i partiti e con il rispetto assoluto del metodo democratico. È stato merito della Democrazia cristiana di esser il centro decisivo, prima del trapasso istituzionale; se non ci fossimo stati noi al governo le cose sarebbero andate molto diversamente e chissà se il paese non avrebbe dovuto soffrire qualche spargimento di sangue. La strada del partito è chiara: bisogna lavorare per il consolidamento della democrazia per una piena partecipazione di tutto il popolo al governo e all’economia. Si critica molto il governo ma non si pensa che sono soltanto dei mesi che siamo al lavoro e viviamo in un periodo di complicazioni e di difficoltà eccezionali sia in Italia che nelle altre nazioni. Ci si è pure rimproverato di avere assunto di dicastero dell’Interno, ebbene per esperienza diretta oltre che per l’insegnamento della tradizione posso assicurare che è impossibile svolgere le funzioni di presidente del Consiglio senza essere ministro dell’Interno. La opinione pubblica e la stessa Camera non parlano, del resto, di De Gasperi, quando lamentano delle insufficienze o criticano dei provvedimenti di politica generale? Si è rimproverato al governo di non fare una sufficiente propaganda per far conoscere quanto si compie o i motivi di ciò che non può essere realizzato. Ma in un ministero a più partiti non è facile questa propaganda unitaria; e devono essere gli organi dei singoli partiti ad appoggiare lealmente davanti all’opinione pubblica, l’azione di governo. La Democrazia cristiana deve sentirsi impegnata per questo compito come per quello più generale di far rivivere profondamente i valori nazionali con spirito democratico realistico. Auguriamoci di potere fare, un giorno un governo democristiano e dimostreremo allora pienamente quali sono le nostre possibilità . 