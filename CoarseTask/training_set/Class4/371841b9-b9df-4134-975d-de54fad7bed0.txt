Il 10 agosto scorso ho riassuntivamente esposto dinanzi alla Conferenza dei 21 il punto di vista italiano nei confronti del progetto di trattato di pace elaborato dai Quattro. A distanza di due mesi da quella data, quando la Conferenza stessa sta per concludere i suoi lavori, constato con amarezza profonda che, salvo particolari relativamente insignificanti, nessuna delle proposte avanzate da parte nostra è stata, sino ad ora, sia pure parzialmente accolta. In alcuni casi, anzi, là dove il progetto di trattato lasciava aperta una qualche possibilità di miglioramento, codeste possibilità sono state senz’altro lasciate cadere e soluzioni più gravi di quelle previste e prevedibili sono state elaborate. Sicché il carattere punitivo del trattato, sia nelle clausole territoriali, che politiche, militari ed economiche, è rimasto integro ed intatto. 1. Alla frontiera orientale, improvvisamente abbandonata quella linea etnica che lasciasse il minimo di abitanti sotto dominio straniero, che pur era stata all’unanimità approvata dai Quattro nel settembre 1945 e elaborata nelle conclusioni della Commissione d’inchiesta, le decisioni sembrarono cristallizzarsi sul compromesso della linea francese, che pur imponendoci l’insopportabile mutilazione di Pola e delle minori città della costa istriana occidentale, stabiliva almeno una linea di frontiera italo-jugoslava che aggiudicava Trieste alla madrepatria. Il 3 luglio successivo tuttavia anche codeste decisioni venivano rovesciate e nasceva improvvisamente il progetto di un territorio dello Stato libero di Trieste, di torbida origine e di oscuro avvenire, che ancora più profondamente incide sulle nostre carni e mutila la nostra integrità nazionale. Invano il Governo italiano ha chiesto l’adozione di quella soluzione plebiscitaria che pur è uno dei postulati fondamentali per cui la guerra è stata combattuta e vinta; invano ha prospettato la possibilità di una soluzione che combinasse insieme il rinvio di un anno della questione, con dirette trattative con la Jugoslavia, plebiscito in caso di disaccordo, ricorso finale all’ONU. Invano ha insistito almeno sull’inclusione nel territorio della italianissima zona Parenzo- Pola. Nessuna delle nostre proposte è stata sinora discussa. La dura realtà è rimasta questa: che 446.000 italiani, compresi quelli di Trieste, rimarrebbero tagliati fuori dalla madre patria, di cui 180.000 sotto il diretto dominio jugoslavo, che l’81% del territorio della Venezia Giulia è stato aggiudicato alla Jugoslavia. Io so e il popolo italiano sa con me quali enormi difficoltà abbia presentato e presenti la conclusione della pace e quali estremi pericoli. So quanti onesti sforzi sono stati necessari per superare le prime ed evitare i secondi. Ma non posso non constatare che una parte viva e nobilissima della patria italiana minaccia di essere mutilata e sacrificata in nome di interessi che non sono né possono essere i veri, i genuini interessi europei che esigono quella pacifica convivenza italo-jugoslava basata sulla giustizia, che ho la coscienza di non aver trascurato alcuna occasione per onestamente raggiungere e che ancora costituisce uno dei fondamentali obbiettivi del mio Governo. Dolorose mutilazioni ci sono state inflitte – secondo le decisioni sin qui approvate – anche alla frontiera occidentale. Tanto più dolorose in quanto non richieste da nessuna fondata ragione geografica, storica, etnica, politica, economica. Tanto più dolorose, in quanto contrastanti con lo spirito che anima tutto il popolo italiano senza distinzioni di parte verso la Francia. Tanto più dolorose in quanto le soluzioni di compromesso presentate da parte nostra offrivano ogni garanzia di equità e di giustizia. L’unica frontiera rimasta integra, quella settentrionale, è stata pacificamente e rapidamente sanzionata da quell’accordo diretto fra noi e l’Austria che avrebbe dovuto e potuto, ad avviso nostro ed altrui, dare orientamento e tono, anche agli accordi da stringersi con tutti gli altri nostri vicini. 2. Sono state d’altra parte fatte all’Esercito italiano, quanto al numero dei suoi effettivi, all’entità del suo armamento e alla smilitarizzazione delle frontiere, condizioni tali, per cui può asserirsi che le nostre forze armate di terra e dell’aria non saranno in grado di assicurare in alcun modo la difesa dei confini i quali, in conseguenza anche delle gravi e ingiuste mutilazioni territoriali, rimangono irrimediabilmente aperti a qualsiasi offesa. L’Italia è messa così nei confronti dei paesi vicini all’ovest e all’est in una situazione di soggezione, che incide profondamente e permanentemente sulla sua stessa indipendenza. Eppure, sia per l’Esercito che per l’Aviazione, non avevamo nei nostri emendamenti richiesto se non la facoltà di limitare la demilitarizzazione delle frontiere alle opere strettamente offensive, e degli aumenti soprattutto nelle aliquote di riserva che ci consentissero di corrispondere almeno alle più elementari esigenze di difesa del territorio nazionale. Anche più insostenibili sono le condizioni che il progetto del Trattato di Pace fa alla Marina italiana, cui viene lasciato circa il 45% delle unità da guerra che attualmente possiede; complessivamente un tonnellaggio di 67.500 tonnellate in parte costituito da unità sorpassate e logorate. Il rimanente 55% viene considerato come bottino di guerra. Nei tre Memorandum presentati alla Conferenza avevamo fornito elementi che mostravano come il diritto e l’equità imponessero che il problema navale fosse risolto in modo diverso, né avevamo mancato di avanzare proposte suggerite dal maggiore spirito di comprensione. Tali argomentazioni furono altresì sostenute e chiarite dal delegato italiano alla Commissione Militare, ma ogni nostro sforzo per una soluzione equa ed accettabile è sinora fallito. Ricordo sopratutto come particolarmente gravi le clausole che considerano come bottino di guerra quelle navi che, quando ancora incerte erano le sorti della rotta, hanno combattuto a fianco delle navi alleate; la decisione che stabilisce uno statuto che non assicuri all’Italia una adeguata possibilità di autodifesa dei suoi 6 mila km. di coste e ciò malgrado che la Carta dell’ONU, della quale le Potenze che siedono a questa assemblea fanno parte, consideri l’autodifesa un diritto innato di ogni Stato; la disposizione che impone, con l’affondamento di oltre 80 sommergibili, l’inutile dispersione di materiali preziosi per la ricostruzione civile del Paese. 3. Né la Conferenza ha ritenuto sin qui di poter accogliere le richieste presentate dal Rappresentante italiano per quanto concerne i territori italiani d’Africa. Eppure il Governo italiano nell’accettare il rinvio di un anno della decisione sulla sorte di quei territori, aveva dato prova di rendersi conto delle circostanze che avevano indotto il Consiglio dei Quattro a rimandare la soluzione del problema ad un più ponderato esame di tutti i suoi elementi, ivi compresa una più effettiva valutazione del contributo italiano alla loro valorizzazione e della funzione che il lavoro italiano ha svolto e dovrà ancora svolgere nel quadro di una generale evoluzione economica del continente africano. Le modifiche richieste non toccavano per nulla il concetto del rinvio, sibbene tendevano a precisarlo dal punto di vista giuridico e pratico. Debbo riaffermare che il popolo italiano non potrà spiegarsi perché si sia voluto insistere nel pretendere una preventiva rinuncia alla sovranità sui territori italiani d’Africa prima che sia definitivamente statuito sulla loro sorte e aprendo così tutta una serie di complicazioni giuridiche e pratiche relative alla situazione transitoria di quei territori e della loro popolazione ivi compresa quella italiana che ne costituisce ormai parte integrante. È dunque anche qui evidente il significato punitivo di questa rinuncia che il Governo e il popolo italiano considerano ingiustificata e ingiusta. 4. Anche in materia economica il Governo italiano non si è limitato ad una sterile critica delle clausole economiche del progetto di trattato di pace, ma si è anzi sforzato di contribuire con ogni lealtà al loro miglioramento, sopratutto cercando di facilitare la ricerca di un’equa e sopportabile soluzione del problema delle riparazioni. Il Comitato economico non ha tuttavia ritenuto di dover tener conto di alcune delle proposte italiane. Accanto ad una cifra complessiva di 325 milioni di dollari a favore della Russia, della Jugoslavia, della Grecia e dell’Etiopia, che supera notevolmente ogni onesta previsione, una emorragia gravissima di ricchezza sta per essere aperta nello stremato corpo dell’economia italiana, attraverso la confisca dei beni degli italiani all’estero, gli indennizzi per i danni subiti dai cittadini delle Nazioni Unite in Italia, il mancato riconoscimento di ogni nostro diritto verso la Germania, ecc. In conseguenza il carico complessivo di tutti codesti gravami sarà di moltissimo superiore alla cifra dichiarata per le riparazioni, e supererà oltre ogni ragionevole limite la effettiva capacità di pagamento dell’Italia, già esaurita dalle distruzioni provocate da una guerra che l’ha inesorabilmente percorsa da un capo all’altro, dalle enormi spese di occupazione, dalle requisizioni di ogni natura, dai servizi prestati in tre anni di durissimo regime armistiziale. Non è dunque onestamente possibile, nel valutare nel loro insieme tutto codesto complesso di mutilazioni limitazioni, gravami di ogni natura che si vorrebbe imporre a un Paese di limitatissime risorse e di 46 milioni di abitanti, negare che è questa una pace punitiva e durissima, che rischia non solo di compromettere ogni possibilità di normale sviluppo democratico del Paese, ma, addirittura, di abbassarne i modi di esistenza a un livello difficilmente sopportabile, di ridurlo per una serie pressoché indefinita di anni a uno stato di soggezione e di dipendenza che non corrisponde né alle promesse fatteci, né agli ideali inscritti sulle bandiere delle Nazioni Unite, quando queste erano spiegate al vento della battaglia ancora da vincere. Voci generose, che io ringrazio a nome di tutto il popolo italiano con cuore commosso, si sono levate in seno alla Conferenza dei 21 per denunziare codesti errori e cercare di correggerne i peggiori effetti, ma a nulla hanno valso sinora neanche questi alti e nobili propositi contro la fatalità del compromesso, contro la fretta di concludere, contro la psicosi di guerre non ancora spente che, tutti […] le sue colpe, di isterilire le sue speranze, di porlo per qualche decennio nei ranghi di una umanità subalterna di abbassarlo infine e di umiliarlo e di abbassare e di umiliare con lui quelle alte e nobili espressioni di vita che esso ha creato e impersonato attraverso duemila anni di storia. Nel denunziare, senza iattanza ma con fermezza, questo pericolo con la franchezza che l’ora impone a chiunque abbia il pesante compito di dirigere le sorti di un popolo, mi sia comunque consentito di esprimere ancora una volta la speranza che possa nonostante tutto prevalere ancora, prima che le deliberazioni ultime sieno state adottate, quell’umana saggezza senza la quale non è possibile costruire che provvisori simulacri di pace e labili edifizi di convivenza internazionale. 