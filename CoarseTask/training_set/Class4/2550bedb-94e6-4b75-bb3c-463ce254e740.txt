Egli ha rilevato anzitutto come i suoi compiti di governo siano dominati presentemente dal grave problema del pane quotidiano. Siamo ad una svolta tragica della nostra alimentazione: non è stato un gesto teatrale quello di rivolgersi direttamente al presidente dell’Unrra in America. Siamo alla vigilia di decisioni che possono portarci a delle privazioni. Oltre alle conseguenze politiche, ai pericoli per l’ordine pubblico vi sono quelli che possono prevedersi con certezza: le conseguenze fisiologiche specialmente sui figli nostri, sui giovani, su coloro che più hanno bisogno di nutrirsi. Per chi è tenuto a provvedervi, questo problema veramente grave supera tutti gli altri. L’oratore ha espresso il timore che sia quasi vano sperare in una soluzione rapida e soddisfacente. Occupandosi del tema particolare del convegno giovanile, De Gasperi ha sottolineato come il problema morale del nostro popolo abbia però importanza anche maggiore del pane quotidiano. Le difficoltà alimentari si potranno superare, eventualmente con privazioni momentanee, ma se si perde il giusto orientamento nella questione morale, e se non si riesce a salvare nei giovani, e in genere nelle coscienze il principio dell’integrità morale, per un popolo tutto è perduto. De Gasperi, rivolgendosi ai giovani, ha insistito su questo problema dell’integrità morale, elemento essenziale e necessario della società italiana. De Gasperi ha ammirato l’opera della campagna sociale che sotto il motto «Salviamo il fanciullo» viene svolta dai giovani dell’Azione cattolica, l’organizzazione di tutto ciò che può essere utile per riguadagnare alla morale tanta gente perduta, salvaguardandola dalle contaminazioni. È dovere e obbligo per il governo riconoscere l’utilità per lo Stato delle libere forze. Lo Stato a nulla può riuscire nelle sue amministrazioni se non ha la cooperazione delle forze libere che agiscono non per una legge codificata, esterna, o per decreto e ordinanza di prefetti, ma per una legge interna che si richiama ad un precetto dello spirito, a una convinzione che supera ogni decreto, perché risale ad un principi morale, alle parole eterne di Cristo. Il momento è assai critico: se i cattolici non sono vincenti e non intervengono con tutta la loro forza per chiarire la situazione e per affrontare la battaglia dal punto di vista dei principii, essi perdono le posizioni basi che hanno da difendere. La politica, quando tocca i problemi fondamentali e morali, è un’estensione dell’apostolato. Non si deve chiedere altro, in questo momento, che libertà: libertà di educazione, di associazione, libertà di azione cattolica. Oggi si deve combattere e vincere per la libertà. Ecco perché è scritto «Libertas» sullo scudo crociato, che non è il semplice rinnovamento di un motto medioevale, ma il richiamo alla libertà, perché sempre fiorirono la religione e il buon costume quando la libertà fu garantita. 