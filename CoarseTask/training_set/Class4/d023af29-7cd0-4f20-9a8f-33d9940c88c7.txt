Inizia una relazione sulla situazione politica. Ha avuto contatti con i rappresentanti dei partiti al Governo sulla opportunità di procedere a intese ed accordi nella eventualità di dover prendere provvedimenti e misure di emergenza in materia economica e finanziaria. L’on. Togliatti non ha avanzato eccezioni per un allargamento della base del Governo specie per la partecipazione di elementi tecnici. L’on. Nenni è stato più riservato. Il Consiglio Nazionale della Democrazia Cristiana ha fatto rilevare l’opportunità di estendere la solidarietà attorno al Governo e alla sua azione. Altri partiti agitano il problema. Eppertanto, dichiara De Gasperi, egli si è maggiormente persuaso della opportunità di creare una zona di tregua e di collaborazione attorno al problema economico e finanziario. Ritiene opportuno di coltivare l’idea. Accenna alle critiche di Nitti e dei suoi amici contro l’azione finanziaria del Ministero. Occorre preparare bene la discussione all’Assemblea Costituente. Deve, con rincrescimento, deplorare l’impostazione elettorale, ma non veritiera, fatta dall’organo del partito socialista, dei problemi del momento e dell’attività governativa, di critica e di sfiducia, di attacco polemico contro il Ministero e il suo Presidente. L’Avanti! Ha prospettato i 14 punti del programma governativo come un programma elettorale del Partito socialista. In realtà si va assai meno bene che non col passato sistema dell’esarchia. Stamane, poi, ancora nelle edicole dei giornali era distribuito a Roma, gratuitamente, un foglietto in cui mentre si diceva bene di Scoccimarro e della sua opera di ministro, si criticava il Governo e si facevano insinuazioni contro Campilli. Tutto ciò mentre il Ministero, in tutti i suoi membri, ha fatto uno sforzo di volontà e di lavoro per realizzare qualcosa di concreto al servizio del Paese. In realtà il volto del Governo appare straziato. Perché il blocco dei tre partiti di maggioranza possa, come dire, continuare quale prevalente base del Governo, occorre però un migliore e più fedele spirito di collaborazione. […] Insiste nei suoi rilievi. Egli ha lanciato un grido d’allarme col suo discorso alla radio, che ha creduto doveroso pronunciare. Non intenderebbe accelerare lo sbocco di una crisi, ritenendo conveniente esperimentare ancora una chiarificazione all’Assemblea Costituente. Ma se i colleghi ritengono la situazione insostenibile egli ne trarrà le conseguenze. […] Ammonisce ancora uomini e partiti che non hanno la sensazione della gravissima realtà, quasi tragica del momento e dell’avvenire. È la ragione finanziaria che dà la paralisi al Paese, non già quella politica. Abbiamo ancora due mesi di tempo. In questo tempo tutti gli esperimenti possono essere fatti per una collaborazione fattiva al tentativo della salvezza comune. 