Al 28 agosto c’era stata una comunicazione analoga del Ministro Bevin e del Governo Americano . Entrambe propugnavano la ricostruzione democratica del Paese. È stato risposto in modo opportuno e l’America ha replicato. Al riguardo vi sono state espressioni verbali del Presidente Americano e del nostro Ambasciatore Tarchiani. Legge, col consenso del Presidente, la nota verbale del Governo degli Stati Uniti colla quale si invita il Governo Italiano a fare questo primo passo, facendo precedere le elezioni amministrative a quelle politiche. Nella visita che Tarchiani ha fatto a Truman, questi ha dichiarato che l’America avrebbe tenuto molto conto della prova di democrazia che sarà data dall’Italia. Byrnes ha detto altrettanto. Si ritiene che l’America voglia aiutarci per poter dimostrare che in Italia vi è realizzazione di democrazia anche di fronte al possibile appunto relativo ai Balcani. […] Rinuncia a parlare e accetta la decisione del Presidente . […] Desidera fare alcune dichiarazioni in qualità di Ministro degli Esteri. Non crede che si possa dare una risposta evasiva. Non è nel nostro interesse, né nella nostra dignità. Sarebbe meglio dire che vi è una situazione di disaccordo che non consente risposta, ma ciò rappresenterebbe una sconfitta della coalizione. Occorre, quindi, pensarci bene. Ci sono uomini, come Tarchiani, che rappresentano l’Italia senza speciali preoccupazioni di partito e con una preoccupazione soltanto italiana; egli ha consigliato di fare queste dichiarazioni che produrranno favorevoli effetti per l’Italia. Così per la guerra nipponica c’è stato dato il consiglio opportuno: come Ministro degli Esteri valuta assai questo consiglio e quindi insiste per la dichiarazione. Si tratta ora di esaminare se i consigli siano da accettare. Fra il consiglio inglese e quello americano non c’è differenza. È stato già dichiarato che vi è pieno accordo sulla necessità di fare le elezioni: oggi ripetiamo altrettanto, specificando che saremo entro l’anno in grado di fare le elezioni amministrative giacché questo non ci pregiudica. Si può fare ogni sforzo per fare le elezioni politiche e amministrative e non si chiude la porta a nessuna soluzione. Si può poi prospettare agli americani che qui non abbiamo ancora una legge elettorale e che bisognerà discuterla e ciò potrà essere prospettato al fine di prorogare i termini per le elezioni. Comunque, chiede a Nenni di mantener il suo saggio atteggiamento di stamane . La formula di stamane può venire accettata anche da La Malfa. 