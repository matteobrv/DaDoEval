Approvo quanto ella ha detto a Masaryk (suo rapporto del 12 aprile) . Converrà ella approfondisca l’accenno fattole circa «Trieste in mani italiane e porto libero, è anche un interesse cecoslovacco». Occorre cioè in primo luogo cercare di creare fra noi e la Cecoslovacchia un terreno – e al più presto meglio – di interesse comune a proposito di Trieste in particolare, della frontiera orientale in generale. E, in secondo luogo, cercare che di codesto comune interesse Praga si voglia rendere interprete presso il governo sovietico . Prenda, la prego, visione dei telegrammi recenti trasmessi alla R. ambasciata a Londra, in merito al nostro generale atteggiamento sulla Jugoslavia. Ella vi troverà i dati e gli elementi che le permetteranno di inquadrare la questione così come noi la vediamo. Insista anche su questo tasto: che cioè gli slavi del sud debbono essere un ponte e non costituire una frattura fra la nuova Italia democratica e la grande famiglia slava, con la quale intendiamo vivere in pace e stabilire vincoli e relazioni di feconda collaborazione. Tutto ciò presume naturalmente in primo luogo una visione realistica che appunto è la nostra, del fattore sovietico – militare, politico, economico – e della sua portata e importanza nella nuova Europa in gestazione. Per il resto ella coltivi i rapporti col governo cecoslovacco e cerchi in ogni modo di stabilire con esso rapporti della maggiore cordialità ed amicizia. 