Riferisce, intanto, sui contatti avuti con l’on. Terracini in ordine alla proroga della Costituente. Punto base è quello di indire le elezioni in autunno. Non reputa, però, opportuno che il Governo presenti ora il disegno di legge per la proroga. Ritornando alla questione della ratifica del Trattato di pace, propone di assumere una posizione di attesa. Se, nel frattempo, la ratifica venisse richiesta dagli Alleati, agiremo senza opporci. […] Il Governo è disposto a presentare il relativo disegno di legge se la Presidenza della Costituente lo richiederà. Richiama l’attenzione sul fatto che se i poteri dell’Assemblea Costituente verranno a cessare il 15 settembre p.v., anche se riducesse da 70 a 60 giorni il termine di rito per indire le nuove elezioni, queste non potrebbero effettuarsi prima del 16 novembre p.v.. Pertanto, sarebbe più opportuno fissare al 9 settembre la data di cessazione dell’Assemblea stessa. […] Parlerà su quest’ultimo argomento anche nella relazione che farà lunedì all’Assemblea Costituente . C’è che insiste per il collegio unico nazionale […] Osserva però che non si devono lasciare dubbi che le elezioni saranno indette a novembre, altrimenti l’Assemblea rischia di tramutarsi in Camera unica dittatoriale. Certo la divisione in atto tra socialisti, rende difficile il muoversi su questa materia. Così resta stabilito. […] Riferisce sul programma del nuovo Governo. Le ultime riunioni del Consiglio dei ministri del precedente Gabinetto ebbero termine con un approfondito esame della situazione economica e finanziaria. Oggi si contesta che la situazione fosse grave. È bene ricordare le deliberazioni del 4 aprile u.s. , specie per quanto riguarda l’abolizione dei prezzi politici. I «14 punti» sono stati quasi del tutto attuati o sono in corso di attuazione. La Costituente ha dato assenso all’abolizione del prezzo politico del pane . Nelle sue dichiarazioni all’Assemblea Costituente non farà accenno, almeno all’inizio, ai rapporti fra i partiti. Si riserva, invece, di polemizzare in sede di risposta alle dichiarazioni di voto. Legge gli appunti dell’on. Einaudi. Sul punto riguardante un eventuale aumento della circolazione da effettuarsi in coincidenza con l’aumento di fiducia, chiede se sia utile che se ne parli. […]Per quanto concerne i prestiti esteri ritiene necessario che l’on. Campilli dedichi ad essi tutta la sua attività. […] Passando ad altro argomento, accenna alla necessità di provvedere al coordinamento dello Statuto siciliano con la nuovo Costituzione. Quale organo dovrà provvedere al coordinamento? Prendiamo una decisione di massima e temporanea. Poi la Costituente deciderà. Bisogna, intanto, accordare, a titolo di solidarietà, una integrazione a carico dello Stato, almeno per un mese. Anche alla Valle d’Aosta daremo un anticipo di 50 milioni. 