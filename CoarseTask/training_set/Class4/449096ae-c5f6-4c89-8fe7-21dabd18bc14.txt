Il ministro De Gasperi dice innanzi tutto di aver voluto sostare a Parigi per rendere omaggio al capo della Resistenza e per esprimergli la riconoscenza del governo italiano per l’atteggiamento francese a Londra. Egli accenna al contributo di Bidault alla formulazione delle direttive per la soluzione della questione adriatica; per quanto l’applicazione possa prevedersene difficile, l’Italia spera nell’appoggio francese anche nella commissione locale. Il ministro De Gasperi quindi fa presente al generale come invece il problema coloniale si presenti in maniera assai più grave per noi. Sarebbe ingiustizia di privarci attraverso il trusteeship collettivo dei frutti di tanti anni di lavoro. Per noi le colonie non sono un problema imperiale, ma sociale. Una sfavorevole soluzione del problema agirebbe sulla psicologia del popolo italiano conducendo ad una depressione pericolosa per l’esistenza stessa del governo democratico. Tanto più se a ciò si aggiungesse la riduzione della flotta e dell’esercito. Non si è ancora toccata a Londra – ha continuato il ministro De Gasperi – la questione dell’Alto Adige, ma America, Inghilterra e, crediamo, anche la Russia, sono per lo statu quo. Il ministro espone il suo punto di vista sull’Alto Adige (nazisti, centrali elettriche) e sulla vitalità dell’Austria. Il ministro tocca infine la questione della frontiera francese. Ricorda il sacrificio di Tunisi, osservando come allora non si fosse parlato di pretese sulla frontiera metropolitana. Oggi si sono espressi desideri circa tre valli. Per due (Tinea e Vesubia) si potrà trovare un accomodamento. Per quella della Roja le difficoltà sono assai gravi e «da un’inchiesta che ho fatto – conclude testualmente il ministro – presso esperti politici, economici e militari, risulta che non sono superabili». Il generale de Gaulle interrompe: «Insuperabili non si può dire; vedremo se non si potranno superare». Il ministro De Gasperi continua accennando al problema generale della ricostruzione europea, al problema del lavoro. A questo proposito de Gaulle chiede informazioni concrete. Il ministro De Gasperi si riferisce alla maggiore conoscenza dell’ambasciatore Saragat (il quale, dopo aver detto non accettabile la clausola del progetto francese sul reclutamento, ricorda di aver suggerito al Quai d’Orsay una proposta di interessare le due Confederazioni del lavoro e ciò per dare garanzie adeguate sia ai lavoratori italiani che ai lavoratori francesi); l’ambasciatore Saragat aggiunge come condizione indispensabile che i contratti non siano a troppo lunga scadenza e che sia possibile agli operai di recarsi in Italia almeno una volta all’anno. Su richiesta del ministro R. Mayer circa la utilizzazione dei salari, l’ambasciatore Saragat risponde che la disponibilità deve essere libera. Il generale de Gaulle conclude invitando l’ambasciatore a trattare la questione coi ministri della Ricostruzione e del Lavoro esaminando il fabbisogno della Francia e le disponibilità dell’Italia per le diverse categorie. Quindi il generale de Gaulle inizia le sue dichiarazioni sulle questioni trattate a Londra: «Che a Londra non si decida subito, è meglio per l’Italia. Il tempo lavora per voi. Trieste sarà italiana. Per l’Istria, non conosco la regione, ma mi pare che la linea Wilson sia una buona base. Per il Tirolo, noi preferiamo avere l’Italia al Brennero; del resto tutto dipende dalle previsioni che si possono fare sull’Austria, che non sono ancora chiare. Per le colonie: noi preferiamo, nella Tripolitania e in Cirenaica, l’Italia agli arabi, ai russi o agli inglesi. Perché non fate una controproposta concreta che, salvo la forma, assicuri all’Italia il governo delle colonie? Non potreste fare propaganda, per esempio in America?» «Sì, risponde il ministro De Gasperi. Ma in America non credevamo che ce ne fosse bisogno. Perché la proposta di trusteeship collettivo da parte degli americani fu una sorpresa per noi e per il nostro ambasciatore: la decisione fu infatti adottata dalla delegazione americana durante il viaggio». Generale de Gaulle: «Credo che sia una manovra su cui l’America può ritornare. Truman mi aveva detto che la Libia sarebbe stata affidata all’Italia. In quanto all’Eritrea, noi non ci batteremo a fondo ma anche lì preferiremmo gli italiani». Mayer e de Gaulle: «Noi vediamo volentieri il Negus a Assab». Il generale de Gaulle aggiunge nei riguardi della flotta e dell’esercito, di essere favorevole al loro mantenimento. Quindi il generale passa alla questione della frontiera occidentale. Egli dice: «Tenda e Briga: si tratta di francesi, si potrebbe rifare il plebiscito che abbiamo già avuto nel 1860». Il ministro De Gasperi obietta che nel plebiscito la maggioranza era stata per la astensione e che l’impressione che ora si può avere dei sentimenti della popolazione non è corrispondente alla realtà per l’assenza dalla zona dei richiamati alpini. «Voi siete degli uomini di Stato – continua il ministro – l’unico che ha parlato un linguaggio europeo; l’ho sentito specie dopo Londra. Spero che con tale spirito vedrete anche Tenda la cui cessione alla Francia non sarebbe compresa dal pubblico italiano». Generale de Gaulle:«II pubblico francese però ricorda l’aggressione. Noi non vi abbiamo aggrediti; del resto non l’avremmo potuto fare, ma, comunque, non l’avremmo fatto. Donc, n’exagérez pas, nous n’exagérerons pas». Il ministro De Gaspeririafferma che la cosa principale è la collaborazione dei due paesi: «Noi abbiamo fede nella missione della Francia – egli dice – anche perché – aggiunge – ho personalmente fede nella civiltà cristiana. D’altra parte non si può salvare la civiltà cristiana senza il contributo dell’Italia». De Gaulle annuisce fermamente e congeda il ministro e l’ambasciatore con molta affabilità e cortesia. Il generale de Gaulle ha fatto la migliore impressione sul ministro De Gasperi: di energia, intelligenza e abilità. 