Il presidente De Gasperi dichiara che lo scopo della riunione è un attento esame della proposta di plebiscito per la Venezia Giulia ventilata ieri alla Conferenza dei quattro ministri degli Esteri e attira subito l’attenzione sulla possibilità che un’accettazione di tale plebiscito ne implichi uno anche per l’Alto Adige con conseguenze a noi presumibilmente sfavorevoli. […] il presidente De Gasperi esprime il parere che al momento del voto essi [i residenti slavi] si deciderebbero in favore della Jugoslavia, perché entrerebbero in gioco, imponderabili, il carattere tradizionale e razziale. Egli pertanto ritiene che sia da escludere la linea di Rapallo, e anche quella Wilson, come limite orientale della zona dove dovrebbe svolgersi il plebiscito. […] Il presidente De Gasperi ritiene che – dopo i pareri espressi e i dati presentati – siano da escludere senz’altro come limiti orientali per la zona del plebiscito le linee di Rapallo, Wilson e francese, che la britannica potrebbe essere accettata in via subordinata e che la migliore sarebbe l’americana con qualche non grossa modifica a nord del Monte Nero (escluso Tolmino), alle spalle di Gorizia e di Trieste e che eventualmente – per ottenere tali modifiche – si potrebbe cedere nell’Arsa. […] Il presidente De Gasperi assicura che l’abbandono di Pola da parte nostra è fuori discussione. […] Il presidente De Gasperi afferma che prima di accettare o meno la proposta di plebiscito è d’uopo rifletterci su ancora tenendo anche conto delle possibili conseguenze per l’Alto Adige e intanto invita gli esperti giuliani a studiare sulla carta due linee basate su quella americana, una indicante le richieste assolutamente indispensabili e l’altra concepita con maggiore larghezza. 