L’attività del Consiglio nazionale delle ricerche in questo primo anno del suo nuovo orientamento ha assunto particolare rilievo; merito, ha detto l’amico Colonnetti , dei comitati provvisori; senza dubbio: ma permettetemi di aggiungere, merito, soprattutto, del presidente, che con tanta passione e sagacia ha posto a servizio dell’istituto la sua alta competenza. Il popolo italiano si trascina, in questo momento, carico di affanni e attraverso stenti e privazioni verso l’erta della sua rinascita. Non possiamo dargli da sfamarsi e da coprirsi. Parrebbe ironia parlargli di cultura e di ricerca scientifica; ma l’uomo non vive di solo pane e sopravvive all’indigenza di oggi per la speranza del domani. Esso ha bisogno di credere nelle forze dello spirito che domineranno la materia. Una di queste forme è la scienza, la ricerca scientifica. Dico perciò all’amico Colonnetti che il suo grido di allarme la sua appassionata difesa degli interessi dell’alta cultura mi trovano pienamente consenziente. Sono convinto come lui dell’importanza vitale del problema che egli ha posto. Il nuovo assetto sociale che si va presso tutti i popoli faticosamente elaborando dipenderà in larga misura dai progressi che scienza e tecnica hanno fatto durante la guerra e da quelli che indubbiamente faranno in un prossimo avvenire. Tenersi al corrente di questi progressi, e portare ad essi il proprio contributo può essere importante per qualunque paese, lo è a maggior ragione per l’Italia che non ignora che alla tenace volontà di lavoro ed alla innata genialità dei suoi figli deve le sue glorie passate e dovrà la sua futura posizione nel mondo. Il governo sa bene che le spese che si fanno per aiutare la ricerca scientifica, sono feconde e non può non auspicare che l’opera iniziata dal Consiglio nazionale delle ricerche sia continuata ed intensificata, per il maggior prestigio nostro all’estero e perché all’interno si acceleri il ritmo della ricostruzione. Per il raggiungimento di questi altissimi compiti il governo non negherà certamente il suo aiuto sicuro, d’altra parte, di poter contare su tutti gli studiosi italiani. 