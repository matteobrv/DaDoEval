Suo 766 . L’autorizzo venire immediatamente Roma per ventiquattro ore per riferire. Approvo sua iniziativa chiedere essere ricevuto dai Quattro ministri degli Esteri. Se possibile, ricordi loro, tra l’altro, che ho chiesto di essere consultato e che una risposta gioverebbe, negativa o positiva che sia. Vorrei ella avesse il destro di ricordare soprattutto a Byrnes che io contavo sulle assicurazioni di Truman, sue e di tutti gli americani, politici e funzionari, di un qualche rilievo, che furono sempre così categoriche e impegnative per quanto concerne la frontiera orientale, e, soprattutto, Trieste. L’improvvisa trasformazione della linea etnica in linea francese e internazionalizzazione mi ha colpito dolorosamente a doppio titolo: perché accoglie una soluzione ingiusta e pericolosa e perché contavo sulle assicurazioni datemi. Dica sia a Byrnes che a Bevin che la accettazione integrale delle rivendicazioni francesi, fra cui quelle ben altrimenti più gravi di quanto sembri (Tenda, Briga e Moncenisio) scava, tra noi e la Francia, una trincea che io non so se il tempo varrà a colmare. Era questo il loro obiettivo o non forse di chi paventa la possibilità di un blocco occidentale? Dica a tutti e due, onestamente e chiaramente, che la mia politica estera è oggi attaccata, e non soltanto dalle estreme, perché non avrebbe tenuto conto o abbastanza del fattore sovietico. È inutile discutere se ciò sia vero o falso. Ma è questa una impressione diffusa. A Bidault vorrei far sapere che il suo nome apposto alle soluzioni meno vantaggiose mi addolora in modo particolare. Dica a Molotov che è bene egli si convinca che l’Italia non vuole essere una pedina in un qualunque blocco antisovietico e che ne tragga le conclusioni conseguenti. Dia in generale la sensazione della estrema difficoltà che un trattato di questo genere – qualora non sostanzialmente alleggerito dai Ventuno – possa sboccare in una accettazione italiana. 