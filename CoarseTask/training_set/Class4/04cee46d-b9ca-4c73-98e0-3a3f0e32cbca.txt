Non tanto come segretario di un partito a larga base nel Paese, quanto come ministro degli Esteri io ho una grave preoccupazione. Il Presidente ha espresso una valutazione delle vicende che hanno condotto alla crisi: era suo diritto. Solo io mi preoccupo, perché qui è presente anche la stampa estera, che i colleghi stranieri non diano ad alcune affermazioni del Presidente un significato letterale che andrebbe al di là delle sue intenzioni. Rispondendo in forma dialettica agli attacchi invero spietati di cui è stato fatto da qualche parte oggetto, Parri ha creduto di poter parlare di un preteso colpo di Stato che la Democrazia cristiana avrebbe tentato con il suo atteggiamento di questi giorni: non vorrei che minimamente all’estero si pensasse che i democratici cristiani abbiano agito contro la democrazia. Noi abbiamo solo il proposito di difendere in Italia il giuoco e il metodo democratico. Abbiamo cooperato a preparare le elezioni ma fino a che queste non saranno fatte riconosciamo di essere retti da un patto provvisorio che è quello della designazione del Governo fatta dal Cln. Tutto questo non ha niente a che fare con i colpi di stato. Nel mio partito vi è solo il proposito fermo di non ritardare in alcun modo l’instaurazione della democrazia e di difendere contro chiunque, sia da destra che da altre parti voglia attentarli, i fondamenti della libertà politica. È assurdo e ridicolo volerci riconnettere sia pure indirettamente a qualsiasi velleità o manovra neofascista. 