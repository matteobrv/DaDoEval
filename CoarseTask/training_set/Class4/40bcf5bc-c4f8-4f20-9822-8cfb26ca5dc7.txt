Egregi colleghi, vi ho chiamati perché mi pare di sentire più che mai la necessità di intenderci per una collaborazione. Noi dobbiamo vivere in un tempo molto pacifico e tranquillo, a latte e miele se gli incidenti di questa mattina hanno fatto nascere una tale impressione. Parlate di dieci o quindici morti, ma per fortuna non ne esiste nemmeno uno. È questa la prima cosa lieta che vi posso comunicare, di cui noi tutti quanti possiamo allietarci perché nonostante la gravità degli incidenti nessuna vittima umana esiste oggi. Esprimo una deplorazione per i feriti che vi sono stati da una parte all’altra . La maggior parte dei feriti è da parte della popolazione civile fra i dimostranti ma vi sono anche feriti d’arma da fuoco da parte della forza pubblica, perché l’urto non si è potuto prevedere nella sua gravità. A parte l’esagerazione di molti giornali, essi hanno aggiunto anche molti consigli al governo invitandolo a prevedere e a prevenire (io li ringrazio) e a non lasciarsi sorprendere dai fatti e dagli incidenti. Io vorrei ridurre il mio discorso in due parti; sono poi a disposizione vostra per le domande che mi vorrete fare. Prima vi dirò delle cause e dei precedenti. Non è vero che il governo sia stato sorpreso dalla questione e dal problema. Da parecchio tempo si è dovuto constatare che quelle misure che a un certo momento sono state consigliate dalla voce pubblica (voi ricordate bene quanto era stato detto sui giornali e nelle conversazioni private) ed è stato suggerito al governo: «non date sussidi, toglieteli dall’ozio», non si sono dimostrate producenti. Questo programma è stato suggerito, è stato applicato in un primo momento come una via di uscita e in frangenti particolarmente di difficile superamento, poi, una volta messi su questa strada ci si è trovati dinanzi ad un problema che andava ingrossandosi a mano a mano che la disoccupazione aumentava, non solo, ma si è trovato che questo sistema di occupazione provvisoria nelle città serviva da centro di attrazione per i disoccupati di altre regioni. Noi abbiamo dovuto constatare che c’è della gente che fa dalle 4 alle 5 ore a piedi per venire a lavorare in questi cantieri. Prima di tutto si è notato che il sistema di fare dei lavori a regia, e cioè tanto alla giornata, e non su misura, rendevano poco e lasciavano un margine superiore a quello della giusta rimunerazione richiesta dagli imprenditori. Altrove si è trasformato; però a Roma siamo ancora nel periodo dei lavori a regia. È la prima cosa di cui si è occupato il governo tanto che tre settimane fa, ha fatto un progetto attraverso gli uffici tecnici per sostituire questi lavori improvvisati e improduttivi e trasformarli in lavori produttivi, in lavori di costruzione, quale piano di efficacia permanente per l’economia del paese. Notate bene che le difficoltà sono due: che i lavori produttivi, dove è necessaria una maggiore preparazione tecnica sono lavori che assorbono meno disoccupati degli altri. Se fate un acquedotto o un ponte vi trovate di fronte ad una certa difficoltà tecnica, cioè voi potete assorbire un numero minore preparato tecnicamente. Un esempio che tutti conoscete. La seconda ragione è che ci vogliono per questi lavori operai qualificati; invece che cosa avviene nei lavori provvisori ed improduttivi? Avviene che voi trovate, professori, impiegati senza posto, intellettuali senza possibilità di applicazione e molta gente la quale non ha nessuna preparazione manuale a far questo lavoro per le difficoltà del momento. Noi abbiamo dei professori, degli ex ufficiali che lavorano assieme a gente che proviene veramente dall’arte edilizia. Questo rende il problema complesso e difficile. Il governo si è preoccupato e sta organizzando un programma di lavori produttivi; ne dirò uno dei principali; la continuazione della metropolitana di Roma e molti lavori di riparazione e della nuova costruzione della rete ferreo-tramviaria fra Roma e Fiuggi. Si era fatto un programma per trasferire le forze che erano ingaggiate nei lavori improduttivi ai produttivi; e si era detto di trasferirne entro il 12 un primo scaglione. Ma siccome è facile fare programmi ma è difficile attuarli, mentre queste trattative per questo programma erano in corso, per una falsa interpretazione, ed il governo si è riservato di fare una severa inchiesta, è stata data comunicazione della sospensione dei lavori per sabato prossimo, che ha provocato un grande allarme nelle maestranze e che ha condotto ad una manifestazione la quale si era prima svolta davanti al ministero dei Lavori Pubblici ed in seguito si è diretta verso il ministero dell’Interno e qui l’amico Nenni può fornirvi i dettagli su come si è svolta la manifestazione. Certo è che nessuna ragione oggettiva esisteva per precipitare la situazione, in quanto Nenni aveva ricevuto ieri la Commissione dei rappresentanti dei lavoratori ed aveva dato assicurazione che entro oggi, dopo il mio ritorno, e voi lo sapete che noi disgraziatamente eravamo a Palermo, il governo avrebbe preso decisioni tranquillizzanti. Senza dubbio non c’era quella imminenza di termini che essi temevano; il governo si metteva sulla strada del lavoro produttivo e senza dubbio non riteneva di lasciarli sul lastrico in periodo troppo pericoloso e troppo grave per la loro esistenza. Invece, sono successi gli incidenti di cui avete dato notizia più o meno esagerata e non voglio citare i titoli dei giornali, però vi faccio un vivo appello, egregi colleghi, al senso di responsabilità. Cosa importa se c’è De Gasperi o se ci sia Nenni, se in Italia i problemi sono così difficili. Sono difficoltà che possiamo superare solo con una certa solidarietà e moderazione vicendevoli. Se per risolvere il problema dovessimo mettere a disposizione Nenni e De Gasperi, la cosa sarebbe molto facile a risolversi; ma tali problemi qualunque governo se li troverebbe di fronte. Si tratta di difficoltà oggettive che bisognerà superare ma che qualche volta non vengono superate per errore di organizzazione, cioè di regia. E mi pare evidente, in questo caso, che senza un errore di regia non avrebbe potuto accadere tutto quello che è accaduto, almeno che qualcuno abbia avuto l’interesse di far succedere questo. Questo problema che è così grave si impone alla nostra soluzione. Io devo dirvi qualcosa di quello che il Governo ha ed avrebbe comunque concluso senza che dimostrazione sanguinosa fosse avvenuta, in relazione a quello che ha detto il ministro Nenni e quello che aveva disposto il ministro dei Lavori Pubblici prima della partenza per Palermo, e, come trattato con i loro rappresentanti. I pochi giorni che rimangono ancora, prima dell’inizio in pieno di questo nuovo programma di lavoro costruttivo, cui ho accennato, questi pochi giorni saranno una protrazione dei lavori così come sono perché non possiamo trasferirli da una parte all’altra, né buttarli sul lastrico. Quindi bisogna riconoscere inesistenti i licenziamenti fatti dalle ditte senza autorizzazione del ministro dei Lavori Pubblici. Sembra che questa fretta sia dovuta al fatto che dovendo dare il mercoledì la disdetta per il sabato, le imprese si sono preoccupate di trovarsi giuridicamente a posto con i tre giorni di preannuncio della disdetta. Comunque sia, lasciamo a parte i propositi sui quali il governo vuole indagare, cioè chi doveva dare questa disdetta, non c’era nessuna disposizione da parte del ministero dei Lavori Pubblici di licenziare gli operai, perché era evidente che non si potessero mantenere migliaia di operai sul lastrico senza un graduale assorbimento. Fino a quando non sarà organizzato il secondo programma di lavori produttivi il licenziamento che si era fatto, indebitamente, è stato ufficialmente dichiarato come inesistente. In secondo luogo, è stato istituito un comitato per collaborare con il ministero dei Lavori Pubblici e per superare certe difficoltà è stato stabilito che del comitato facciano parte coloro che rappresentano i dicasteri più interessati nel programma di ricostruzione e di lavori produttivi e cioè: metropolitana, Trasporti e rete urbana che attraversa una zona del ministero dell’Aeronautica; i rappresentanti dell’organizzazione sindacale e dei reduci. Questo comitato potrà riesaminare il metodo e il sistema di pagamento tra regia e misura. È evidente che se lo Stato fa questi lavori, lo fa più per debito sociale che per esigenze urgenti ed è evidente che lo Stato deve avere l’occhio sul metodo sociale. Deve cercare la collaborazione diretta degli operai per la forma di risparmio. Questo programma fondamentale del Governo democratico deve autoeducare le masse degli operai a incominciare a governarsi da sé nelle compagnie e nelle organizzazioni di lavoro, senza improvvisare delle compagnie o delle cooperative che non abbiano i mezzi sufficienti di svolgerlo e svilupparlo in modo che si dica che i disoccupati stessi si facciano una ragione dei lavori che compiono e ne sentano la responsabilità. Quindi noi speriamo che con questa collaborazione più diretta, non avverrà, come avviene, più il distacco. Gli operai non rimarranno isolati. Questo è un governo che guarda soprattutto alle esigenze popolari perché viene dal popolo. Questo è uno degli scopi principali che il comitato si propone di risolvere. Annuncio anche che, in una riunione fatta questa sera in compagnia delle organizzazioni sindacali, comunicate da parte del governo queste decisioni, i sindacati, da parte loro, hanno dichiarato alle commissioni interne che rappresentano i singoli cantieri le decisioni stesse e le commissioni hanno dichiarato la loro soddisfazione. Quindi, se si tratta delle difficoltà di lavoro e se veramente si tratta dell’interesse dei lavoratori e dei disoccupati, il problema si deve dire se non risolto, tranquillamente avviato alla soluzione con la collaborazione delle forze stesse che queste organizzazioni rappresentano. Se, invece, sotto ci fosse una tendenza politica che qualunque governo potrebbe avere, allora il governo è disposto ad affrontarlo in altra forma assumendo la responsabilità delle masse. Dovete tenere presente che si tratta di professori, di gente disoccupata. Vuol dire che noi abbiamo dinanzi un blocco di esigenze. Il governo se ha da essere indulgente e se ha da chiudere un occhio lo deve fare di fronte a queste forze. Questo è il senso della nostra politica sociale. Ma se c’è un senso della politica d’ordine, devo aggiungere che esso è diretto a difendere l’ordine ed a difenderlo con i mezzi con cui si può difendere l’ordine. Se si presentano con delle armi o con dei sassi o con forze notevoli, come è avvenuto questa mattina, allora, con tutte le raccomandazioni che si fanno alle forze armate di non lasciarsi trascinare a nessuna forma di provocazione, e di essere indulgenti verso questa gente, che difende i propri diritti non si può non agire. Disgraziatamente in questa turba di onesti si infiltrano, qualche volta, elementi sobillatori di carattere politico e noi dobbiamo difenderci con qualunque mezzo. Ci siamo trovati in situazioni difficili che non si risolvono assalendo il Viminale, come qualcuno risalendo alle forme del passato, ha detto occupando il Viminale. Così non si risolve il problema in Italia. C’è piuttosto un problema di democrazia, e dobbiamo dire chiaro che se ci sarà qualcuno il quale vuole attentare alla libertà e all’autorità dello Stato, per inserire in una questione così aspra le sue decisioni di carattere fazioso, noi abbiamo il dovere di difendere l’autorità dello Stato democratico e di difendere la sua libertà. Venendo alla relazione degli incidenti devo dire che fino a questo momento i feriti complessivamente accertati negli ospedali o altrove, cioè in luoghi di medicazione, sono 99 fra medicati e ricoveri negli ospedali cittadini. Di questi nessun morto. Per la grande parte si tratta di feriti leggeri e appartengono alla massa dei dimostranti; 29 appartengono alle forze dello Stato e di questi alcuni sono feriti da arma da fuoco. Per fortuna, come ho annunciato prima, nessuna vittima irreparabile. Quindi, la speranza che nessun’ombra venga tra noi e la popolazione in genere e, soprattutto tra noi e i disoccupati; nessun’ombra che ci venga a turbare quello spirito di collaborazione che voglio instaurare e per il quale spirito faccio appello alla stampa. Credete colleghi è più facile dare consigli e fare un articolo, e del resto è la vostra funzione, in quanto io sono ragionevole e devo esservene grato, però non tranciate rapidamente un giudizio prima di essere bene informati. Abbiamo troppo poche volte l’occasione di conferire insieme e di questo riconosco che parte della colpa è mia, parte degli avvenimenti che incalzano. Eravamo a Palermo non per divertimento ma per due grandi avvenimenti: uno dei quali quello della Fiera; e prego anche i colleghi esteri di notiziarlo. Essi si troveranno dinanzi alle difficoltà di dare una spiegazione più moderata al loro pubblico degli incidenti di oggi che sono stati ingranditi talmente da farli apparire battaglie per la presa di una cittadella. Essi si renderanno benemeriti se ridurranno tali incidenti e, dall’altro canto, avviene anche così nei confronti di altri paesi che hanno meno miserie e riparazioni da pagare e che hanno un animo tranquillo e più tempo da dedicare ai loro problemi. Sentiamo da Parigi che ci arrivano parole così dure e immeritate! Sono a disposizione per le domande che mi verranno eventualmente rivolte dai giornalisti: Giornalista: signor presidente desidererei sapere se la polizia aveva ordine di sequestrare le macchine fotografiche ai giornalisti che riprendevano gli avvenimenti di questa mattina. Presidente: questo non è nella procedura; d’altra parte a vedere i giornali la notizia sembrerebbe inesatta. Giornalista: però è certo che ci hanno impedito di fotografare quelli che allora parevano fossero morti. Altro giornalista: come spiega lei, che fino alle ore 12 il governo aveva dato notizia e del resto ce lo ha confermato ancora lei, che non c’era alcun morto, mentre l’ospedale di San Giacomo ha dichiarato che uno dei feriti è morto dandone nome, cognome, paternità e referto medico che dice testualmente: deceduto per ferite riportate da schegge di bomba a mano. Presidente: ma a che ora? Perché questo elenco che io vi ho letto mi è stato dato alle ore 18 dal capo della polizia; potrebbe essere vero. Giornalista: desidererei chiarire se l’attuazione del nuovo programma di lavori comportava, comunque, licenziamenti. Presidente: ma non in termini così immediati: le imprese dovevano premunirsi. Giornalista: e le imprese, infatti, si sono premunite perché sapendo che dovevano cessare i lavori dovevano preavvertire gli operai. Altro giornalista: nella mole di trasformazione da un tipo di lavoro all’altro questi operai che non sono impiegati chi li paga, il genio civile o le imprese? Presidente: il genio civile Giornalista: in un certo senso, le imprese avrebbero percepito degli illeciti guadagni. Altro giornalista: scusi presidente sono stati fatti degli arresti? Presidente: certo! Giornalista: considerato che gli avvenimenti di ieri erano stati sedati, e dato che un rappresentante della Commissione interna nelle parole che aveva riferito ai dimostranti sulla piazza «ci troveremo domani mattina alle 7,30 alla piramide Cestia»: erano stati presi accorgimenti di forza pubblica al Viminale per evitare appunto che macchine isolate come una jeep con 7 o 8 uomini (carabinieri) fossero scavalcate? Era stato previsto dal capo della polizia uno schieramento di forze dopo gli avvenimenti di ieri? Presidente: Io non c’ero. Ma quanto mi hanno riferito erano state prese misure precauzionali. D’altra parte c’è da tener presente che nella conversazione di ieri con il ministro Nenni, i rappresentanti delle commissioni interne avevano assunto l’impegno di attendere fino ad oggi le decisioni del governo. Giornalista: ma al momento dell’accordo e cioè ieri sera c’era l’ordine di sospendere i licenziamenti? Presidente: non c’era. Alcuni licenziamenti sono stati comunicati stamattina. Ci sono state delle ditte che hanno preparato anche a stampa, il manifesto ieri sera, alcune altre che l’hanno affisso su gli albi o specchietti che oggi alle ore 11,00 dovevano avere conferma se il ministero dei Lavori Pubblici aveva preparato il piano per il passaggio ad altri lavori. Così è sorto il malinteso. Questa è l’interpretazione più ottimistica, ma si tratta di un malinteso evidente. Noi abbiamo contestato nella prima parte della inchiesta che il direttore generale dei lavori ingegnere Rossi, aveva ribattuto che prima delle ore 11,00 non era in grado di dare alcuna conferma perché attendeva disposizioni dal provveditore. Altro giornalista: nel suo racconto ha accennato ad eventuali sobillatori, non strettamente di carattere sindacale. Dai rapporti avuti dalla pubblica sicurezza le risulta che gli incidenti siano capitati per combustione interna? Presidente: questa inchiesta si sta approfondendo. Se rispondessi in qualche maniera guasterei la inchiesta stessa. (Entra, a questo punto il capo della polizia, che rivolge alcune parole al presidente e poi si ferma e partecipa al seguito della conferenza). Presidente: disgraziatamente devo dare conferma della morte di un operaio della ditta Casentino, due ore fa. (Si alza in piedi ed invita i presenti ad una minuto di raccoglimento in memoria dell’estinto). Altro giornalista: chiedo di sapere la risposta sulle misure preventive adottata per l’ordine pubblico perché pare che i primi dimostranti fossero appena trecento. Presidente: misure precauzionali sono state prese. Giornalista: io vorrei sapere dal ministro dei Lavori Pubblici se è vero, secondo voci diffuse, che le imprese hanno guadagnato diversi e svariati milioni di lavori di sterro. Se tali voci sono o no esatte. Sembra che molte imprese non hanno pagato la indennità giornaliera di malaria e questo sarebbe stato fatto presente a Corsi. Il ministro dei Lavori Pubblici farà una inchiesta? Altro giornalista: quale è il numero degli arresti? Presidente: arresti: una diecina, così mi dice il capo della polizia Giornalista: ma come lo può accertare? Nel resoconto risulterà che questo è stato già assodato? Presidente: ed è per questi guadagni illeciti che si vuole cambiare sistema, appunto per non dare motivo a speculazioni. 