Ti ringrazio del tuo esauriente rapporto del 3 agosto n. 3422/2637 sulle circostanze che hanno accompagnato e seguito l’avvento del laburismo al potere. Ho sopra tutto presente la tua impressione che, nonostante una maggiore, generica benevolenza, il prezzo residuo che anche il governo laburista si appresta a farci pagare potrà ancora risultare assai duro per noi. Tarchiani ti ha posto al corrente delle nostre idee e del nostro programma. E di ciò potrai farti efficace interprete nel tuo prossimo colloquio con Bevin. Ti segnalo l’accluso rapporto di Quaroni. Il quale, dopo aver sottolineato che la vittoria laburista non era preveduta e tanto meno desiderata dal governo sovietico, rileva acutamente che l’appoggio dato dal precedente governo conservatore in molti Paesi europei alle forze di destra, finiva per irritare contro l’Inghilterra tutte le forze politiche che, altrimenti, per tradizione e per formazione mentale, sarebbero state naturalmente portate ad orientarsi verso le grandi democrazie occidentali. Da ciò l’impossibilità, o almeno, l’improbabilità di un vero consolidamento delle sfere d’influenza anglo-americane. Sicché la politica del governo conservatore finiva con l’essere in definitiva considerata a Mosca come la più favorevole per l’Unione Sovietica. Ora Mosca si attenderebbe invece che il governo laburista muti la politica britannica in Europa e si renderebbe conto che un tale mutamento, orientato verso gli elementi ragionevolmente progressivi dell’Europa occidentale, può avere un successo, sia immediato che di più larga portata, ben differente. Un’Inghilterra laburista avrebbe dunque una forza d’attrazione molto più energica che un’Inghilterra conservatrice e una comunità di idee con l’Europa occidentale molto più solida e profonda che non l’Unione Sovietica. Non solo, ma codesta forza d’attrazione potrebbe estendersi domani anche alla Germania ed ai Paesi della zona d’influenza russa, come la Polonia e la Cecoslovacchia. È questo un tasto che dovresti toccare nel tuo prossimo colloquio con Bevin. E cioè che una politica generosa e liberale da parte laburista può riconvogliare verso l’Inghilterra moltissime di quelle simpatie che il regime di occupazione e il precedente, duro atteggiamento conservatore hanno indubbiamente logorato. Comunque tieni presente che qualora Londra adotti un atteggiamento benevolo, sembra poco probabile e poco verosimile che la Russia prenda lei l’iniziativa della durezza verso l’Italia. Sono questi elementi di valutazione e di giudizio che potranno indubbiamente giovare alla tua azione. 