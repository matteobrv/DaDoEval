La rinnovata amicizia Le manifestazioni di cordiale considerazione da parte delle Autorità statunitensi, le calorose prove di amicizia e di fede nella nuova Italia da parte dell’opinione pubblica americana , l’entusiasmo e l’orgoglio ridestato negli italo-americani della riaffermata fiducia nella cooperazione italo-americana basterebbero da sole ad inserire questo viaggio tra i pochi fausti eventi del nostro triste e sconsolato dopoguerra. Il tricolore fissato sul Blair House , o intrecciato nelle corone d’alloro deposte innanzi alla tomba di Giorgio Washington, ai monumenti di Jefferson e di Lincoln e al sepolcro del milite «ignoto a tutti fuorché a Dio»; la bandiera italiana affratellata a quella americana nelle solenni cerimonie di Chicago e di Cleveland e portate in trionfo attraverso New York fino alla City Hall, i discorsi che riaffermavano la base comune delle due civiltà, la solenne dichiarazione del Presidente della Repubblica stellata in favore della nuova Repubblica sorella sono simboli [sintomi] o elementi di un’atmosfera ossigenata di speranze in un nostro secondo Risorgimento. Ma il viaggio ci diede anche occasione di manifestare ancora una volta le direttive fondamentali della democrazia italiana sulla ricostruzione internazionale. Il pensiero dell’Italia sui problemi internazionali Vi ho fatto distribuire la traduzione italiana del mio discorso tenuto al Congresso internazionale di Cleveland. Osserverete che io colsi il destro di rispondere cortesemente ad un cenno amichevole fatto da Byrnes al trattato [di pace] in un suo cordiale brindisi a Washington. «Non è qui il luogo – dissi – per presentare ricorso contro decisioni internazionali. Il Congresso non è una conferenza diplomatica ma una discussione per illuminare l’opinione pubblica». Parlando perciò come un uomo libero a liberi cittadini aggiunsi: «L’Italia democratica è pronta a fare dei sacrifici per la pace, ma so che l’opinione pubblica americana fu d’accordo con me quando affermai a Parigi di non essere disposto a condividere la responsabilità morale di certe clausole umilianti e punitive della pace. Lasciatemi ricordare che fu proprio il vostro Presidente Cleveland a scrivere in un suo messaggio al Congresso del 1895 che il sottomettersi di spontanea volontà a condizioni ingiuste distrugge il rispetto dovuto a se stessi e l’onore nazionale, indispensabile presidio della sicurezza e della grandezza di un Paese». Il giorno dopo Byrnes parlando dalla stessa tribuna accennò al nostro trattato con queste parole: «I trattati con l’Italia e gli Stati ex satelliti, quali sono usciti da mesi di prolungata negoziazione e discussione, non sono perfetti, ma essi sono il meglio che si potesse ottenere in base ad un accordo generale entro un ragionevole periodo di tempo». Il viaggio dunque non ha compromesso la piena libertà della Costituente italiana rispetto al trattato né il Governo americano ci ha posto formali condizioni, certo che l’America, come in genere i Quattro, non desidera riaprire il problema e considera invece i cinque trattati come un progresso verso la liquidazione della guerra. Anche noi vogliamo liquidare la guerra. Nessuno in Italia nutre la illusione di poter impedire l’esecuzione del trattato, ma poiché quello che si dice trattato è in realtà una sentenza contro imputati perché non fu discusso con noi né negoziato, non si può pretendere che l’Italia assuma la corresponsabilità morale di accordi estranei alla nostra volontà e lesivi della nostra integrità nazionale. La Jugoslavia afferma di non voler accettare; per noi non vi può essere discussione che circa la forma, la misura e il termine del subire. Ogni nostra decisione va inquadrata in una concezione generale. Così nel discorso di Cleveland troverete affermato: «La politica estera italiana dovrà essere una politica di indipendenza nazionale in un mondo unito al di fuori e al di sopra di sfere di influenza… Noi affermiamo la necessità di un’evoluzione pacifica delle presenti posizioni internazionali. La comunità delle Nazioni non può assicurare permanente giustizia, se talune limitazioni e restrizioni unilaterali, vincolanti solo certe nazioni, non possono venire modificate con mezzi pacifici. Bisogna anche garantire la possibilità che gli assestamenti territoriali che non armonizzano con la realtà etnica e geografica possano venir eliminati». La questione economica Nello stesso discorso dicevo che dal popolo italiano si eleva un monito alle Nazioni Unite, non solo in nome del proprio, ma anche in nome di tutti i Paesi in analoghe condizioni: «non si può rendere sicuro un sano sistema di democrazia, se la Nazione è ridotta a povertà declassata… Le nazioni bisognose devono avere aiuti per soddisfare le loro esigenze economiche e l’opportunità di procurarsi materie prime. La distinzione tra vinti e vincitori non può essere eterna e i trattati di pace devono essere rivedibili…». Facevo poi un appello alla cooperazione economica dell’America, a ciò chiamata dalle sue immense risorse. Bisogna ammettere che i discorsi di Cleveland, pronunciati da Byrnes e da Vandenberg non sfuggirono all’aspetto economico del problema. «Abbandonare la politica dell’isolamento politico – dice Byrnes – vuol dire abbandonare anche l’isolamento economico». Bisogna assistere i Paesi semidistrutti e rinati a democrazia; e qui l’ex Segretario di Stato accenna alla proposta governativa che sarà presentata al congresso di creare un fondo di assistenza in sostituzione dell’UNRRA. Ma aggiunge, tali popoli non vogliono essere inseriti permanentemente nel ruolo dei sussidiati; ma chiedono crediti per riprendere la loro vita industriale. E qui dovranno continuare l’opera la Banca Internazionale, il Fondo Monetario Internazionale e la Export e Import Bank. Vandenberg stesso, Capo dei repubblicani mi aveva preannunziato che avrebbe parlato nello stesso senso, pensando soprattutto all’Italia: «Sono sicuro, egli disse nel suo discorso, che il Congresso approverà lo stanziamento proposto dal Governo per surrogare l’azione dell’UNRRA» Inoltre sarà inevitabile la concessione di crediti, se vogliamo che la democrazia si consolidi. Le concessioni economiche L’amico Campilli vi potrà dire più dettagliatamente, se lo desiderate delle concessioni economiche che abbiamo ottenuto. Mi limito a ricordarvi il comunicato ufficiale del Governo americano che si inizia così: «Il Signor De Gasperi è stato assicurato da questo Governo della sua continua preoccupazione per una sollecita restaurazione dell’economia italiana e del suo desiderio di assistere il Governo del Primo Ministro nella sua opera di ricostruzione». Per intanto il comunicato accenna alle concessioni fatte in occasione del viaggio: 1) 50 milioni di dollari (che saranno seguiti da altri 30 in conto truppe); 2) trasferimento del Conte Grande e Biancamano ; 3) acquisto di altre 50 navi; 4) credito dell’Export Bank di 100 milioni, disposizioni a rinunziare in un accordo finanziario e commerciale generale nel quadro dei regolamenti definitivi di pace di qualsiasi rimborso di forniture alla popolazione italiana, ecc. ecc. Sono concessioni preziose che ci danno un respiro, ma non costituiscono ancora la sicurezza della nostra vita economica al di là del 1947. Altri crediti ci vorranno, altri appoggi. Ma questo sarà il lavoro di domani. Va rilevato però che l’Import Bank aveva per suo conto già chiusi i suoi forzieri e che ci [volle] un’energica pressione per ottenere in nostro favore l’accantonamento di 100 milioni. In fondo all’esitazione ci sta il dubbio: il nostro sistema democratico è stabile o si deve temere una ricaduta in condizioni caotiche o dittatoriali? Ecco perché ci dovemmo occupare soprattutto della questione di fiducia rivolgendoci agli uomini d’affari. A Chicago prima ove ad un banchetto partecipavano numerosi industriali e banchieri e specie a New York nel banchetto presieduto da Taylor, che si confermò grande amico dell’Italia, e a quello della Camera di Commercio italo-americana, parlai della nostra ripresa economica, del nostro programma di sviluppo idroelettrico, di bonifica, della necessità delle nostre esportazioni, della sanabilità sostanziale della nostra economia, qualora non ci venga meno la cooperazione del contributo finanziario straniero e specie di quello americano. Crediamo di aver fatto opera di dissodamento e di preparazione. Il merito va in primo luogo ai nostri tecnici, ai membri dell’Ambasciata diretta con grande zelo dall’Ambasciatore Tarchiani e alla nostra Delegazione economica. Qui siamo appena ai prodromi. L’azione deve essere continuata con tenacia, con abilità, con fede e concordata con quella da svolgersi in Inghilterra che si è dichiarata pronta a fare la sua parte e a quella di altre Nazioni interessate. Noi pensiamo sempre che un accordo con la Jugoslavia è desiderabilissimo, sia dal punto di vista della protezione delle minoranze ma anche da quello commerciale: e volesse il cielo che tali accordi ci portassero anche ad un’intesa politica. Tutto questo quadro di concessioni e di speranze è legato alla stabilità e al consolidamento del nostro regime democratico. Ce lo siamo sentito dire dappertutto, specie in America. Noi abbiamo sempre in ogni occasione dato prova di ottimismo e fiducia. Non è vero che abbiamo in qualsiasi misura contribuito ad una campagna anticomunista. Quando i giornalisti hanno insistito per ottenere qualche dichiarazione, abbiamo risposto distinguendo fra il partito comunista nelle sue diverse fasi di evoluzione, durante le quali può condividere il programma specificato di una coalizione governativa e il comunismo come ideologia e sistema economico. Certo che mi trovavo imbarazzato quando mi si opponevano talune manifestazioni e atteggiamenti in contrasto con la collaborazione governativa. Sorge qui la necessità per tutti i partiti di precisare, di chiarire, di assicurare leali impegni senza di che il Governo non può essere efficiente, non può dare l’impressione di essere compatto e stabile, né assicurare la fiducia dell’interno e dell’estero. La divisione del gruppo socialista, le dichiarazioni del Congresso repubblicano mi confermano nell’opinione che il chiarimento è più che mai indispensabile per il bene del Paese e che è opportuno fare appello alla saggezza del Presidente della Repubblica e ricorrere ad una consultazione generale, onde gettare le basi di un Governo fondato sulla fiducia nei rappresentanti del popolo e capaci di affrontare vigorosamente i problemi di politica interna e di quella internazionale. Signor Presidente le ultime sue parole indicano chiaramente che è già aperta la crisi di governo; come giudica lei la situazione? Le crisi sono come le malattie, ci sono crisi di crescita, crisi di convalescenza, di guarigione. Credo che vi siano gli elementi per definire questa crisi una crisi di crescita. Crede che la crisi possa approfondire, nei vari gruppi della Costituente, la discordia già esistente in merito alla firma o meno del trattato di Pace? Non lo credo. Comunque questo problema va affrontato in una forma o nell’altra, sia come trattativa di governo, sia come trattativa tra i vari partiti. Questa questione si deve affrontare e superare. Io vi dico una cosa, amici miei (vi dico amici perché siete stati collaboratori durante il mio viaggio), che vi è una condizione, se abbiamo coraggio, se abbiamo veramente il proposito di rinascere politicamente e democraticamente, noi troveremo amici non solo in America, ma anche in altre parti del mondo. Ma dobbiamo dare la sicurezza della base democratica. Bisogna che si sappia che la libertà è un impegno per tutti; individui e partiti. Bisogna che si sappia che la Repubblica è fondata soprattutto sul popolo, ma innanzi tutto sul rispetto della libertà. In America ho avuto una visione grandiosa e cioè che la corrente della nostra civiltà si ripresenta sotto altra forma, ma è sempre la stessa. Sono stato impressionato dal Congresso di Cleveland. Pensate che in una sala che contiene 10.000 persone, le quali pagano tre dollari ciascuno ed assistono a cinque o sei discorsi continuativi sino all’una di notte, ascoltando oratori di primo rango (non parlo di me), come Spellman, Byrnes ed altri, si succedono senza contrasti di sorta sia le dichiarazioni del Cardinale come quelle dei protestanti. Quando vedo che in America c’è fede in un Essere Supremo, allora dico: cosa manca in Italia? Ci vuole l’unità fondamentale ed uno dei punti essenziali è la libertà di coscienza e soprattutto la fedeltà al principio della civiltà. Ho visto che in America, sulla tomba del Milite Ignoto c’è scritto: «Al milite ignoto a tutti fuorché a Dio». Toccava ad una Nazione giovane come l’America questa affermazione; e nei testi fondamentali della Costituzione, scritti sulle pareti del Tempio, chiamiamolo Tempio in cui si venera ancora la memoria di Jefferson, è sancito questo principio fondamentale che può veramente dare la sicurezza del culto della libertà. Io vorrei, a mezzo di voi tutti infondere nel pubblico italiano questo punto fondamentale di civiltà. Noi dobbiamo essere noi stessi le fonti del nostro secondo Risorgimento: e lo troveremo. Ho trovato negli amici italo americani una tale comprensione ed una tale gioia quando hanno visto me, modesta persona, ma rappresentante di un Paese che pure semi distrutto afferma la sua volontà ed il suo proposito di risorgere, che ho veduto in loro una tale consolazione che li portava talvolta fino alle lacrime; vedevo uomini umili che dicevano: non temete, siate uniti. Noi non ci perdiamo di animo, abbiamo coraggio e vogliamo essere uniti. Loro hanno detto: abbiate coraggio, vi aiuteremo, ma date l’impressione al mondo di essere uniti in quelle cose essenziali di cui un popolo vive e che tenacemente difende. 