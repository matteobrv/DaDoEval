È bene avere sott’occhio in questi giorni i seguenti documenti: 1) Il comunicato diramato il 19 settembre dal Consiglio dei ministri degli Esteri a Londra, in cui si annunziava che gli esperti alleati avrebbero dovuto riferire sulla linea che, costituendo di massima la linea di demarcazione etnica, lasci il minimo delle due nazionalità sotto dominazione straniera; sul regime internazionale del solo porto di Trieste. 2) Accordo Morgan-Tito, a termini del quale sono posti, fra l’altro, sotto il Comando e il controllo alleato, Pola e gli ancoraggi sulla costa occidentale dell’Istria. Il Comando alleato si riserva inoltre il diritto di amministrare, attraverso un governo militare alleato, Pola e quelle altre aree sulla costa occidentale istriana che esso ritenesse necessario. Sono questi testi scritti, pubblici, che dovrebbero far fede. Di fronte alle nuove, inaccettabili proposte di Molotov, quali sono state esposte oggi dalla stampa internazionale, che sono in netto e radicale contrasto con le predette decisioni di Londra, credo ogni possibilità di onesto compromesso sia da considerarsi scartata . Una situazione siffatta mi pare debba imporre il riesame della possibilità di rinviare tutta la questione a tempi migliori e della conseguente occupazione alleata prolungata, ma integrata secondo le disposizioni precise dell’accordo Morgan-Tito. È bene ella sappia che accetteremo sin da ora una soluzione siffatta, a condizione che resti di diritto impregiudicata tutta la questione della Venezia Giulia sino ai confini attuali, affinché la Jugoslavia non consideri sin da ora acquisita la sua sovranità territoriale sulla zona B e metodi e sistemi siano escogitati per impedire abbia ulteriore corso la tragedia che si svolge ai danni degli Italiani nella stessa zona che può oggi considerarsi come un vasto campo di concentramento alla Buchenwald. Quali limiti cronologici debba poi avere codesta occupazione prolungata e quale soluzione definitiva debba seguirla, sarebbe forse inopportuno fissare sin da ora in termini precisi. Ma è certo che, per noi, meglio varrebbe che tale soluzione fosse esplicitamente demandata, a suo tempo, all’ONU. Ogni altra alternativa, nelle condizioni attuali, a meno di un improvviso ritorno alla ragione, che non è certamente né probabile né prevedibile, mi pare destinata a fomentare pericoli di cui è superfluo sottolineare estrema gravità. Aggiungo che da tutte le informazioni in nostro possesso, alcune delle quali di primissima mano, ci risulta che i russi non credono, sulla base dei precedenti avvenimenti, alla vera volontà e decisione degli anglo-americani di resistere; che se invece cotesta resistenza effettivamente ci fosse, atteggiamento sovietico potrebbe, se gli si dà il tempo e il modo di modificarsi senza perdita di prestigio, subire modificazioni oggi imprevedibili. Bisogna in sostanza, resistendo, aiutare i russi a compiere e ad affrettare cotesta evoluzione. Si esprima in questi termini ed agisca in conseguenza. 