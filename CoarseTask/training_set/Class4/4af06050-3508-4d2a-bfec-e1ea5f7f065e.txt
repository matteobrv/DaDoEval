Il presidente De Gasperi ha iniziato la sua conversazione ringraziando Molotov per quanto aveva detto nel suo discorso circa la funzione storica e di civiltà italiana nel Mediterraneo e per la fiducia da lui espressa nella rinascita della funzione futura dell’Italia. MOLOTOV: Le confermo che noi abbiamo piena fiducia nel futuro dell’Italia. DE GASPERI ha continuato dicendo che desiderava approfittare della conversazione per rispondere ad alcune accuse che gli erano state mosse da Molotov nel suo discorso. Il primo punto è quello che concerne la necessità di riforme. De Gasperi ha ammesso che apparentemente in Italia durante tutti questi anni non è stato fatto niente di analogo a quanto è stato fatto in Francia ed in Inghilterra; ma si tratta soltanto di apparenza. Ha spiegato con molto dettaglio la funzione dell’I.R.I., che permette al Governo italiano un controllo praticamente assoluto di tutto il sistema bancario ed industriale italiano. Ha particolarmente sottolineato, con evidente approvazione di Molotov, che attraverso il controllo che il Governo ha di tutto il sistema bancario, praticamente nazionalizzato, non è possibile nessuna immissione di capitale nelle industrie senza il controllo del Governo. Ha accennato al progetto attualmente allo studio di nazionalizzazione degli stabilimenti di produzione elettrica. Circa la riforma agraria, ha fatto osservare che le condizioni strutturali dell’agricoltura italiana differiscono sostanzialmente da regione a regione. Una riforma agraria in Italia non è quindi concepibile che nel quadro regionale. Per questo si stanno organizzando le commissioni regionali della riforma agraria. Ha accennato allo stanziamento per quest’anno di 10 miliardi per l’appoderamento di 100 mila ettari di terreno. Ha fatto presente che tutta quest’opera di riforma si svolge fra l’altro in difficilissime condizioni finanziarie con un bilancio che ha 500 miliardi di spese e 200 miliardi di entrate. MOLOTOV: Ha ammesso che la situazione italiana era difficile ed ha ammesso pure che quello che è stato fatto in Italia va probabilmente più in là di riforme più reclamizzate fatte in Francia ed in Inghilterra. DE GASPERI: Ha detto poi che non è vero che egli non abbia dato la debita importanza alle questioni economiche. Prega Molotov di voler tener presente che gli è stato insistentemente raccomandato da tutte le parti di essere breve. D’altra parte alcuni punti del trattato, concernenti la parte economica, non sono ancora del tutto precisati; c’è ancora una possibilità di discussione, ed egli ha ritenuto più opportuno assumere un tono più moderato. In particolare, De Gasperi ha messo in rilievo il suo attacco contro gli articoli 67 e 69, ed ha soprattutto messo in rilievo l’ultima frase del suo discorso sulla parte economica in cui ha detto che se le clausole economiche ci fossero applicate come sono, noi assumeremmo un’obbligazione che non saremmo in grado di assolvere e perderemmo la nostra indipendenza economica. MOLOTOV: Ha detto che la Russia stessa ha già riconosciuto che molte delle clausole economiche in alcuni loro aspetti sono troppo gravose per l’Italia ed ha già fatto il suo possibile per ottenerne delle modifiche. Ma la Russia si aspettava di avere in questo campo un appoggio dall’Italia che è mancato. Per cui il Governo sovietico si domanda se effettivamente queste clausole siano così gravose per l’Italia e se valga la pena che esso continui ad interessarsene. DE GASPERI: Ha risposto enfaticamente che desiderava che il Governo sovietico se ne interessi e che egli conta appunto sul suo appoggio. Avendo Molotov richiesto alcuni dati di fatto soprattutto sul valore degli assets italiani all’estero, De Gasperi lo ha pregato di designare un funzionario della sua delegazione a cui un funzionario della delegazione italiana possa esporre in dettaglio il punto di vista italiano e fornirgli tutti i dati che possano essere utili alla delegazione sovietica. Molotov si è dichiarato d’accordo ed ha designato il signor Arutyunyan . De Gasperi da parte sua ha designato il comm. Di Nola . DE GASPERI: Ha poi rilevato che considera ingiusta l’osservazione di Molotov che nel suo discorso non è contenuta una ripudiazione del fascismo e dell’aggressione fascista. Dopo aver accennato ad alcuni passi del suo discorso ha ricordato di essere stato su questo punto particolarmente esplicito a Londra, specificatamente anche per l’aggressione contro la Jugoslavia. Non ha ritenuto quindi che fosse necessario ripeterlo. MOLOTOV: Queste dichiarazioni erano state fatte in Comitato segreto. Questa era la prima volta che l’Italia parlava pubblicamente al mondo, e sarebbe stato opportuno ripeterlo. DE GASPERI: Tutto quanto io ho detto in seduta segreta è stato pubblicato. Comunque su questo punto ammetto che lei possa avere ragione. Venendo a parlare della questione di Trieste, De Gasperi, dopo avere spiegato il valore soprattutto sentimentale della questione di Trieste, ha detto che sarebbe ingiusto accusare l’Italia di imperialismo soprattutto se si tien conto che l’Italia, già povera di materie prime, viene a perdere le miniere dell’Arsa (30% del carbone italiano), insieme a quelle di mercurio di Idria ed a quelle di bauxite che sono le uniche che possiede l’Italia mentre la Jugoslavia ne ha parecchie. Protesta pure contro l’accusa di avere voluto con il proporre il rinvio continuare l’occupazione straniera in Italia. Ha fatto osservare che il trattato di pace per entrare in vigore abbisogna della ratifica delle Quattro Potenze, fra cui quella del Senato americano che si riunisce solo il 10 gennaio. Nella migliore delle ipotesi lo sgombero dell’Italia non potrebbe aver luogo prima dell’aprile 1947. MOLOTOV: Questa non è una ragione per rimandarlo all’aprile del 1948. DE GASPERI: Ha continuato dicendo che con la sua proposta di rinvio non intendeva rifiutare il trattato; chiedeva soltanto che venisse accantonata la questione di Trieste, come era stata accantonata la questione delle colonie. Qui incidentalmente ha ringraziato Molotov per l’atteggiamento assunto nella questione coloniale. MOLOTOV: Ha risposto che effettivamente l’U.R.S.S. era d’avviso che il trusteeship per le colonie dovesse essere affidato all’Italia. Purtroppo la sua proposta non era stata accettata. DE GASPERI: Non è stata accettata nemmeno l’altra proposta (a Molotov che aveva detto di non capire è stato spiegato che con questo De Gasperi voleva dire che la questione è ancora aperta). De Gasperi ha continuato dicendo che egli riteneva che si sarebbe potuto benissimo rinviare la soluzione del problema di Trieste stralciandola dal trattato, mettendosi d’accordo con gli jugoslavi si sarebbe potuto mantenere l’ordine nella zona in maniera da non rendere necessaria la presenza di un forte quantitativo di truppe alleate. Ha specificato che la sua proposta non aveva nulla di antislavo perché ha aggiunto come prima cosa di ritenere necessario che italiani e jugoslavi si sedessero ad un tavolo per discutere. MOLOTOV: Ha detto che un rinvio della questione di Trieste non avrebbe servito alla pacificazione degli animi. DE GASPERI: Ha chiesto a Molotov se egli ritiene possibile l’estensione del Territorio Libero fino ad includere anche Pola. MOLOTOV: Ha risposto di non ritenere la proposta costruttiva. La soluzione del problema di Trieste era stata raggiunta in base ad un accordo faticoso fra le Quattro Potenze e l’U.R.S.S si atteneva strettamente al principio che gli accordi raggiunti devono essere mantenuti. DE GASPERI: È stato raggiunto senza l’accordo dell’Italia. MOLOTOV: È giusto, e per questo l’Italia ha il diritto di esporre il suo punto di vista e di fare le proposte che vuole. DE GASPERI: Ha chiesto a Molotov se l’articolo concernente le ratifiche del trattato di pace che parla soltanto della ratifica da parte delle Quattro Grandi Potenze significa che la ratifica da parte dell’Italia non è necessaria. MOLOTOV: Ha detto di non poter rispondere; non sa se si tratti di una clausola abituale nei trattati di pace o di una clausola ad hoc. DE GASPERI: L’articolo corrispondente dei trattati balcanici fatti sotto l’ispirazione della Russia è redatto in forma differente. MOLOTOV: L’occhio acuto dei giuristi italiani ha immediatamente scoperto un punto che mi era sfuggito. DE GASPERI: L’occhio dei giuristi italiani ha scoperto molte differenze fra i trattati redatti sotto ispirazione russa ed il nostro. MOLOTOV: Ha spiegato che la Russia era in genere favorevole a trattati molto più semplici e brevi ed era d’avviso che si dovesse lasciare una misura molto maggiore di libertà e di credito ai Paesi ex nemici. Ma gli altri hanno voluto altrimenti. DE GASPERI: Ha detto che teneva a chiarire la portata dell’osservazione di Molotov circa i trattati conchiusi con l’America e l’Inghilterra per l’aviazione civile italiana. MOLOTOV: Ha detto che la Russia ritiene sia impossibile separare l’aviazione civile da certi problemi della difesa. Essa ritiene e continua a ritenere che convenzioni concluse fra Stati a potenzialità militare ed economica molto differente possano in certe condizioni costituire un serio pericolo per l’indipendenza di un determinato Paese. DE GASPERI: Ha spiegato la genesi di queste convenzioni. Ha detto che il Governo italiano ha rifiutato agli americani una clausola di monopolio. Per questo non ha potuto esimersi dal concludere un’analoga convenzione con gli inglesi. Ma ha specificamente riservato tutte le comunicazioni orientali dell’Italia. Appena informato di una richiesta dell’ambasciatore Kostylev per una convenzione relativa alle comunicazioni aeree Roma-Mosca ha dato immediate istruzioni al ministro dell’aeronautica di studiare la questione. Tiene a dichiarare a Molotov che se la Russia vuole concludere una convenzione analoga con l’Italia egli è disposto a farlo senz’altro. MOLOTOV: Osserva che la Russia non chiede niente, mantiene soltanto il suo punto di vista sulla necessità di far bene attenzione a non compromettere l’indipendenza italiana. DE GASPERI: Dice che le conversazioni non sono ancora terminate. Egli terrà conto delle osservazioni di Molotov e, tornato a Roma, si riserva di tenersi in stretto contatto con Kostylev su questo argomento, e gli sarà grato di ogni consiglio che il Governo sovietico potrà fargli avere al riguardo. MOLOTOV: Risponde che a suo avviso il Governo italiano è perfettamente in grado di giudicare quello che gli è utile e conveniente e che non ha bisogno dei consigli di nessuno. In ogni modo è grato al presidente De Gasperi di volersi tenere in contatto sull’argomento con Kostylev. Tornando a ringraziare Molotov per le sue affermazioni sulla politica e la funzione italiana nel Mediterraneo, De Gasperi tiene a ripetere che l’Italia non ha l’intenzione di legarsi a nessuno contro nessuno ed in particolare non ha nessuna intenzione di aggiogarsi ad una politica ostile all’U.R.S.S. sia come grande Stato, sia come Stato di lavoratori, sia anche come Stato slavo. Ma prega Molotov di tener conto delle circostanze di fatto che nel periodo attuale legano la vita e la ricostruzione dell’Italia ai rapporti con l’America. Osserva che abbiamo ricevuto dall’America come U.N.R.R.A. e sotto altre forme forniture per quasi un miliardo di dollari. È questo un elemento di cui non si può non tener conto. MOLOTOV: Ha detto che la Russia non ha assolutamente niente in contrario a che l’Italia mantenga e coltivi le buone relazioni con l’America e l’Inghilterra. La Russia stessa ha frequenti contrasti con l’America, ma nel complesso tiene moltissimo ai buoni rapporti con l’America. Non c’è oggi uno Stato che possa non tener conto del grande valore politico ed economico del fattore americano. Se questo vale per la Russia, a più forte ragione vale per l’Italia, le cui risorse sono molto inferiori. Nel popolo russo esiste una viva simpatia per l’Italia, e di questo il suo ambasciatore a Mosca può essere testimonio. Ma qui non si parla di sentimenti; l’interesse statale della Russia richiede che non ci siano monopoli né in Europa, né in Africa, né in Mediterraneo. I tentativi attualmente in corso per stabilire un monopolio di questo genere sono destinati al fallimento. Per questo l’interesse statale della Russia è che paesi come la Francia e come l’Italia siano indipendenti ed in grado di esercitare una funzione indipendente politica economica e di civiltà nelle loro sfere naturali. Questo è un interesse statale della Russia e quindi non ha nulla a che fare con quello che possa essere il regime interno dell’Italia. Nel campo del sentimento le posso aggiungere che la Repubblica democratica italiana desta le più vive simpatie nell’U.R.S.S. DE GASPERI: Ripetendo il suo concetto della volontà dell’indipendenza italiana ha detto che concorda con quanto ha esposto Molotov. Ritornando sulla sua proposta di stralciare la questione di Trieste, ha osservato di averla fra l’altro fatta perché se non ci fosse la questione di Trieste si potrebbe stabilire una completa collaborazione tra Italia e Russia per tutto quanto concerne il resto del trattato. Ha fatto osservare per esempio che si è astenuto dal fare qualsiasi spunto polemico sulla questione delle riparazioni perché questo concerneva anche la Russia, ed egli è fra l’altro convinto che le riparazioni russe saranno un elemento importante di sviluppo nei rapporti economici fra l’Italia e la Russia. MOLOTOV: Dice che anche questo è il suo pensiero. Per l’ultimo De Gasperi dice che adesso come sempre è vivo il suo desiderio di avere dei contatti diretti con gli jugoslavi. Voleva sapere da Molotov se egli riteneva che questi contatti diretti nelle circostanze attuali potessero essere utili, o che fosse invece meglio astenersene. MOLOTOV: Ritengo che possono essere molto utili. Il colloquio è durato fino alle ore 16,05. 