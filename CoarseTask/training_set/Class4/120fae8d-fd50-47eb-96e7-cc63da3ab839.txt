Smentita decisamente la notizia portata da qualche giornale che il Consiglio dei ministri abbia ieri deliberato un provvedimento che determina il funzionamento di un governo provvisorio repubblicano. La notizia è del tutto infondata, ed è deplorevole che si sia data in pasto al pubblico senza controllarla a fonte competente. È addirittura pazzesco che si attribuisca al governo democratico propositi di colpi di Stato. Il governo che ha presidiato efficacemente la libertà delle votazioni, ha fatto ogni sforzo tecnicamente possibile affinché a termini di legge (art. I del d.l. 23 aprile 1946, n. 219 ) i pieghi sigillati contenenti i verbali sul referendum di tutte le sezioni elettorali venissero trasferiti mediante corrieri speciali dalle Corti di appello alla Corte Costituzionale. Fatto ciò, il compito del governo è esaurito ed è cominciato quello della Corte. Se è vero che l’ansia del pubblico fa desiderare che la Corte giunga presto ad una conclusione dei suoi lavori è anche vero che il governo non ha influito né intende influire comunque sul ritmo e la procedura dei lavori. Gli alti magistrati che compongono la Corte sono al di sopra di ogni pressione, da qualunque parte potesse essere tentata e i partiti sono solennemente impegnati a rispettare la proclamazione dei risultati del referendum che essa è chiamata a fare. 