Con sua nota n. 4001/EC del 18 aprile ella ha chiesto a S.E. il presidente del Consiglio un sommario di tutti i negoziati conclusi o in pendenza con gli altri governi, in conformità al promemoria Macmillan del 24 febbraio . Riassumo brevemente la situazione. Tutte le discussioni di carattere economico passano attraverso la sottocommissione competente dell’A.C., la quale è per conseguenza perfettamente informata al riguardo. In materia politica il solo negoziato condotto a termine è quello con la Francia, relativo alla ripresa dei rapporti diretti e al regime degli italiani in Tunisia . Comunicati ufficiali in proposito sono stati, a suo tempo, pubblicati da tutta la stampa. Sondaggi sono in corso per la ripresa delle relazioni con la Jugoslavia e conversazioni per l’assistenza degli internati italiani in Polonia e in Albania. Le ricordo, ad ogni buon fine, che gli Alleati posseggono, com’ella sa, i nostri cifrari e che sono in conseguenza perfettamente al corrente di tutte le iniziative predette. 