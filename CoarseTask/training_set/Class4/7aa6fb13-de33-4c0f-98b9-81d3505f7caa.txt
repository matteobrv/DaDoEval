Ti ringrazio per la tua lettera del 7 corrente e per le buone notizie che mi dai circa l’inizio della tua missione. Vedo con piacere che, appena arrivato, hai potuto prendere molti contatti e porre subito le basi del tuo lavoro. Sono pienamente d’accordo con te circa la necessità di frenare le varie manifestazioni e iniziative le quali, se disordinate ed eccessive, possono essere controproducenti. Questo del resto si applica anche alla stampa americana le cui montature non possono che creare illusioni, alle quali si oppone qui un’incredulità sempre crescente. Ho esaminato, con attenzione la relazione Quintieri-Mattioli. Evidentemente c’è stato un involontario sfasamento tra la linea seguita qui dal Comitato interministeriale per la ricostruzione e quella della missione a Washington . Comunque credo che alla fine tutto confluirà per il meglio; ma bisogna ricercare una maggiore unità e convergenza di metodi. Non ho avuto ancora la possibilità di vedere separatamente Quintieri e Mattioli ; appena lo avrò fatto ti scriverò le mie impressioni. Ti mando l’accluso ritaglio de l’Unità. È l’eco di una lettera confidenziale diretta al presidente ed a me da Togliatti il quale trova che le tue manifestazioni nella stampa americana appaiono troppo frequenti e non intonate. Ho risposto che allo stato degli atti non mi è possibile sapere quanto appartenga a te e quanto allo stile della stampa americana; che ad ogni modo ti avrei informato della sua impressione. Mi dispiace che questa mia assicurazione non abbia evitato poi il trafiletto del giornale. P.S. Spero non ti dispiacerai per questo incidente, che rimane confidenziale e non può turbare il tuo lavoro. Oggi ho visto Flynn , al quale ho raccomandato di attirare l’attenzione del presidente su due cose: San Francisco, e, più importante ancora, l’occupazione militare dell’«area» di Trieste. Ogni soluzione diversa da quella finora promessa, potrebbe pregiudicare l’ambita ricerca di una formula equitativa fra noi e la Jugoslavia. Dal complesso delle notizie mi pare di dover dedurre che per San Francisco le speranze sono scarse; ma Trieste può diventare un guaio grosso. Di questo e del tuo interessante colloquio col presidente in una prossima nostra ; accogli frattanto i miei ringraziamenti per le tue solerti premure. 