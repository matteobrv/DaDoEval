Il presidente è salito su un camion e ha parlato col sole in faccia. Ha detto che la patria doveva rinascere, che la sua tradizione di cultura e di lavoro gliene dava diritto; ha aggiunto che non bisognava trincerarsi dietro le frasi fatte, né cercare di imporre dall’alto ed evitare il ritorno di ogni forma di dittatura. Per questo – egli ha aggiunto – noi crediamo che la libertà non possa in Italia realizzarsi senza civiltà cristiana, e se qualche filosofo pensa che ciò possa avvenire, il popolo con il suo secolare costume afferma l’astrattezza di questa filosofia. De Gasperi ha quindi ricordato il dovere di rispettare la volontà del popolo alle elezioni per la Costituente e al referendum e di non fidarsi delle dicerie di coloro che sperano in un sabotaggio delle medesime. Il popolo italiano – ha concluso – deve dimostrare agli alleati e agli stranieri di essere maturo di stare nel loro consesso. 