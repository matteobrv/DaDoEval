Postulato importantissimo del nostro programma è la libertà: è necessario in Italia, come del resto in tutta l’Europa e nel mondo, di smobilitare, cioè di avviarci verso le condizioni normali della vita politica. Ma in un paese che ha combattuto la guerra civile, ultimo dramma di una ventennale dittatura, è pericoloso lanciarsi di corsa verso la meta; bisogna procedere cauti e vigili perché nuove reazioni e rinfocolate passioni non creino seri pericoli proprio per quella libertà che vogliamo difendere. Credo che tutti, dai liberali ai comunisti, siamo d’accordo che le misure eccezionali non debbano durare un giorno di più del necessario; ma la libertà va difesa contro tutti e se c’è chi ne abusa o la minaccia, ricorrendo alla forza o preparando sedizioni, lo Stato ha il diritto e il dovere di prendere le sue misure . Non credo che tra i partiti della coalizione vi siano sostanziali differenze di programma: ciò che dovrà apparire dalle dichiarazioni comuni impegnative che saranno fatte in confronto al paese. Intanto sarebbe bene che la stampa non alimentasse polemiche che diano l’impressione dei dissensi che in fondo non esistono né devono esistere; almeno per quanto riguarda il programma d’azione contingente. 