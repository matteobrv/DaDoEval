Caro signor Byrnes, Non posso lasciare Washington senza esprimerle ancora i miei profondi sentimenti di gratitudine per avermi rivolto in qualità di Primo Ministro del Governo Italiano l’invito a visitare ufficialmente il Suo Paese. Sono stato molto lusingato e commosso per tale gesto il cui significato è stato pienamente compreso e non sarà dimenticato in Italia. Tanto più in quanto esso si è manifestato in un momento in cui la posizione internazionale dell’Italia non è stata ancora completamente ristabilita. Sono certo che la visita si è rivelata particolarmente efficace al fine di creare fra i nostri due Paesi quella sempre più stretta cooperazione che è stata una costante aspirazione della loro politica. Desidero anche ringraziarla cordialmente per tutte le cortesie che Ella mi ha usato durante il mio soggiorno negli Stati Uniti e per il suo decisivo intervento onde assicurare la realizzazione di quei pratici risultati che saranno di grande ausilio nella ricostruzione della economia italiana. È mia ferma speranza che le nostre relazioni personali, basate sulla reciproca amicizia e sui sentimenti della mia gratitudine, saranno ancora più rafforzate nel futuro, e confido che i nostri mutui rapporti stabilitisi in un momento di così decisiva importanza per il mio Paese potranno essere continuati a beneficio delle nostre due nazioni. Mi creda, caro signor Byrnes, con i miei rinnovati ringraziamenti e con i miei più cordiali saluti, sinceramente Suo 