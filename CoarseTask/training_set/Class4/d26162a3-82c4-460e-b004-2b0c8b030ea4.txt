Sono molto lieto delle conclusioni del congresso di Milano , il quale ha saputo moderare i diversi partiti, inibendosi di fare delle deliberazioni che avrebbero solo potuto incrinare la coalizione governativa: si vede che quando intervengono con senno uomini che hanno alto senso di responsabilità, come il capo del governo e il presidente Morandi , si può essere tranquilli che non avverranno grossi deragliamenti. C’era un impegno precedente circa i Cln e l’impegno sarà mantenuto. Altro impegno riguarda le elezioni comunali. Tutti i partiti erano impegnati a farle: sono passati tre mesi e non era possibile mancare al patto. Non si tratta di un capriccio formale. È dall’anno scorso che nell’Italia centro-sud, liberata da due anni, si stanno preparando le liste per indire le elezioni amministrative. A ragione i nostri amici stranieri ci dicono: come credere alla vostra democrazia, se non cominciate dalla base, che sono i municipi e le libertà locali? In America specialmente si ha una particolare sensibilità per le democrazie basilari, cioè quella dei comuni e degli stati confederali. Del resto l’Inghilterra non è la patria dell’Home Rule e il parlamento non si chiama Camera dei comuni? Non comprendo quindi come si pretenda di farci saltare a pie’ pari le elezioni amministrative. Noi le concepiamo non in antitesi, ma come naturale introduzione al nostro rinnovamento democratico politico. Interrogato circa la soluzione dei problemi internazionali che interessano l’Italia, il ministro ha poi detto: «Non posso veramente fare previsioni. Mi pare però che il concetto della pace punitiva perda terreno e sia in programma l’idea di una pace costruttiva. Chi potrebbe proporsi di ferire mortalmente la nostra vitalità nazionale? Non la Russia, perché siamo un popolo di lavoratori, a cui non rimangono che le braccia e le grandi tradizioni di civiltà; non la Francia, sorella latina a cui l’Italia può offrire il concorso delle sue forze ricostruttive che risiedono nei 45 milioni di italiani; non gli anglo-americani con i quali abbiamo combattuto negli ultimi anni: la flotta dovrebbe essere punita perché si coperse di elogi al servizio degli alleati, le vostre vecchie colonie dovrebbero scomparire perché servono di sfogo alla pienezza della nostra ridondante mano d’opera? Comprendiamo che si prendano precauzioni contro pericoli futuri anche se dopo la lezione avuta non è probabile che gli italiani ritentino avventure: ma la spogliazione sarebbe l’asfissia, non la liberazione. Non credo, dopo il comunicato di Potsdam, che fu ispirato dal popolo americano che mostra per noi tanta comprensione». 