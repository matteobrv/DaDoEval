Nel Natale di Roma venne annunziato da Napoli la costituzione di un governo di guerra. Gli ultimi precedenti. Prima di commentare il fatto ricordiamo ad orientamento dei nostri lettori, alcuni precedenti. Il discorso di Churchill aveva rimandato, sembrava ormai definitivamente, la costituzione del nuovo governo alla liberazione di Roma, per cui la questione languiva nell’Italia meridionale e invece riprendeva attualità nei circoli politici antifascisti dell’Italia occupata. A Roma le discussioni provocate dall’ordine del giorno socialista del 9 febbraio non avevano ancora condotto ad una conclusione positiva unitaria cosicché il Comitato centrale, nonostante i ripetuti scambi di idee e di note fra i rappresentanti delle diverse tendenze, pareva oramai non potere mantenere la sua posizione di centro rappresentativo delle forze democratiche antifasciste che a prezzo di accantonare la questione del governo fino al giorno in cui, liberata Roma, essa si sarebbe presentata nei suoi termini concreti. Ma ecco comparire il 29 marzo un sintomatico articolo dell’Isvetia che insisteva per un allargamento del governo Badoglio coll’intervento dei partiti democratici antifascisti, onde potenziare la partecipazione dell’Italia alla guerra. Dalla risposta data a tale articolo nel Times si apprese che la diplomazia russa aveva fatto tale proposta già alcuni giorni prima e che gli inglesi, pur considerando che meglio si sarebbe risolto il problema dopo la liberazione di Roma, non avevano sostanziali obiezioni da fare: «segni del desiderio – concludeva Times – di cooperare con l’attuale governo provvisorio (di Badoglio) sono graditi ora, come sarebbero stati graditi in passato». Contemporaneamente l’azione pratica in Italia veniva avviata dal segretario del partito comunista italiano Palmiro Togliatti, il quale il 1° aprile faceva a Napoli la nota sensazionale dichiarazione che il partito comunista per sbloccare la situazione era disposto a rinunziare anche all’abdicazione di Vittorio Emanuele e in un discorso alla radio affermava che «l’unità di tutti i buoni italiani nella guerra per la liberazione della patria era il nostro primo pensiero» . La reazione di Roma La reazione al di qua del Garigliano fu molteplice e varia. La Direzione della Democrazia cristiana riunitasì il 5 aprile, votò la seguente risoluzione che venne, poi, anche fatta circolare a stampa. «La commissione centrale della Democrazia cristiana si è riunita il 5 aprile 1944. Essa ha rivolto anzitutto il suo pensiero ai compagni di fede e a tutti gli assertori della libertà ed indipendenza della patria che testimoniano nelle prigioni o con la morte la generosa fedeltà ai comuni ideali». Passando, poi, all’esame della situazione politica attuale ha approvato il seguente ordine del giorno: «La Commissione centrale della Democrazia cristiana di fronte al mutato atteggiamento del Partito comunista italiano nell’Italia meridionale, non ha che a richiamare la realistica coerenza della sua linea di condotta nel paese e in seno al Comitato di liberazione nazionale, ed in particolare il suo ordine del giorno del 16 dicembre 1943 che affermava la priorità su ogni altra questione di due esigenze essenziali: 1. rivendicazione del diritto dell’autodecisione del popolo italiano, mediante una libera consultazione a suffragio universale, per decidere sui nuovi ordinamenti costituzionali dello Stato; 2. a salvaguardia di tale diritto ed al fine di potenziare le energie nazionali per la guerra e di avviare la ricostruzione sulla base della democrazia, della libertà e della giustizia sociale, costituzione di un nuovo governo, che sia la schietta espressione delle correnti popolari con esclusione di tutte le forze compromesse con il fascismo. A questa linea direttiva, la Democrazia cristiana continuerà a tenere fede sia nella sua azione nel paese sia nei rapporti con gli altri partiti collaborando con tutte le sue forze ad alimentare la volontà di lotta e di vittoria. A tal fine la Commissione centrale ritiene che tanto più convinta ed efficiente sarà la partecipazione della nazione alla guerra quanto più e meglio venga riconosciuta dalle Nazioni Unite all’Italia una posizione di libera e dignitosa alleanza, e si mostri una adeguata valutazione dell’apporto che essa potrà dare alla ricostruzione dell’Europa e della civiltà cristiana di domani». Essa è così limpida che non ha bisogno di commenti. Un simile ordine del giorno venne votato dalla Democrazia del lavoro. Al contrario l’Avanti del 5 aprile reagiva vivacemente ricordando che il Partito socialista si era proposto di incanalare la lotta per altra via e precisamente «la via che storicamente si illuminava coi precedenti francesi del terrore settembrino e maratiano, quando per poter vincere il nemico di fuori fu gioco forza schiacciare prima quello di dentro e della Comune» . I socialisti, concludeva l’articolo, sono disposti a trattare; ma a patto di eliminare dalla direzione politica della nazione e della guerra le forze, gli uomini e gli interessi del 25 luglio e dell’8 settembre. L’Unità, invece, (6 aprile) si intonava con perfetta disciplina all’iniziativa di Togliatti e nel numero seguente del 14 aprile invitava il Comitato di liberazione nazionale ad approvare l’esigenza della formazione immediata di un governo democratico senza attendere la liberazione di Roma e in tal senso rivolgeva anche uno speciale appello ai socialisti . Il Partito d’azione il 16 aprile dava alle stampe una risoluzione che respingeva la soluzione già adottata in via di massima dalla Giunta di Bari e chiedeva che i poteri della Corona invece che ad un luogotenente venissero trasferiti ad un consiglio di eminenti personalità antifasciste . Il Risorgimento liberale (15 aprile) in un articolo intitolato I partiti della realtà si esprimeva in senso favorevole alla Giunta di Bari . Governo di necessità nazionale Intanto nell’Italia liberata le trattative procedevano e sboccavano nella costituzione di un gabinetto di coalizione sotto la presidenza di Badoglio ma con la partecipazione di tutte le tendenze antifasciste, compresi i socialisti, autorizzati dal proprio Consiglio nazionale per l’Italia del mezzogiorno. Mentre scriviamo non abbiamo ancora notizia dell’atteggiamento preso dalle Direzioni centrali dei partiti dinnanzi al fatto compiuto. Solo dei socialisti ci si riferisce che in un ordine del giorno votato il 24 aprile, constatando che il nuovo governo per la sua presidenza e la forma monarchica dell’investitura non corrisponde alla volontà del popolo, dichiarano di mantenere «nei confronti del nuovo governo una posizione di autonomia che implica peraltro una totale adesione alle misure che sarà per prendere per intensificare la guerra» . In quanto a noi, salvo eventuale e più formale posizione da prendere in sede competente crediamo oggi di poter concludere come segue: «Non essendoci stato possibile durante le crisi di prendere contatto con l’Italia liberata noi non possediamo tutti gli elementi di giudizio, attinenti alla politica interna ed estera che hanno indotto i partiti antifascisti ad assumere la corresponsabilità del governo. Ma la stessa asprezza di decisione con la quale essi avevano precedentemente condotta la lotta, andando più in là delle obiezioni, che oggi potremmo ripetere noi di fronte alla composizione del presente governo, ci è garanzia, da una parte che il compromesso venne accolto solo perché, nell’interesse del paese, si imponeva come doveroso e inevitabile e dall’altra ci dà il diritto di supporre che ogni possibile sicurezza sia stata cercata e raggiunta per riservare e garantire i diritti popolari». Posteriormente, infatti, la radio trasmise una dichiarazione programmatica del nuovo governo la quale contiene l’impegno, già espresso in sostanza ma in forma meno precisa da Vittorio Emanuele III il 31 gennaio, in confronto della commissione consultiva alleata, che liberato il territorio nazionale verrà convocata un’assemblea eletta a suffragio universale per decidere la questione delle istituzioni. Questo governo va, quindi, considerato come un governo di emergenza e necessità nazionale, un governo di guerra il quale non ci chiede consensi che impegnino le nostre particolari idee e finalità politiche, ma si attende la nostra cooperazione ai fini della guerra e del risorgimento del popolo italiano. Siffatta cooperazione è, a nostro parere, doverosa sia dal punto di vista dell’immediato interesse dell’Italia occupata, alle lotte della quale il nuovo governo promette tutto il suo appoggio, sia dal punto di vista più vasto degli interessi, del prestigio, della rinascita dell’intiera nazione. È con commozione e insieme legittimo orgoglio che abbiamo sentito leggere la dichiarazione nella radio di New York di colui che ammiriamo e ricordiamo sempre come maestro, don Luigi Sturzo, il quale dopo avere lungamente taciuto, mentre i partiti italiani erano discordi, ora che si sono riuniti, prende la parola per bene auspicare a questa ripresa e chiedere agli alleati comprensione e aiuti, si che l’Italia rinnovata abbia il suo posto nella famiglia delle libere nazioni. Se questa parola di Sturzo ha potuto superare non solo lo spazio degli oceani e la chiusura delle frontiere, ma anche la distanza di quasi vent’anni di esilio e tuttavia risuonare nei nostri cuori così viva, così attuale, così centrale aspirazione del nostro spirito in questo momento storico, vuol dire che questa parola deve essere sgorgata impetuosa e viva dal fondo della nostra coscienza nazionale e significare, pure in mezzo ai martiri e alle rovine, il diritto e l’indomita speranza di una nuova vita. 