Vostro onore, Signore e Signori È per me un segnalato onore essere da voi ricevuto in questa City Hall dove tante eminenti personalità sono state accolte in passato. Ma, oso dire, altrettanto grande è per me il privilegio di essere stato da Vostro Onore e dai cittadini di New York accolto con la cordialità la sincerità e l’entusiasmo di cui sono stato ora testimone. Vi ho parlato ieri dell’amicizia dimostratami dai vostri uomini più eminenti in occasione di questo mio viaggio negli Stati Uniti; le amichevoli manifestazioni di New York sono esse conferma di tale atteggiamento e dimostrano ancora una volta, se mai ve ne fosse bisogno, come in pratica la democrazia funziona qui da voi. Salendo poco fa in automobile per Manhattan mi richiamavo con la memoria alla vostra storia di questi ultimi 200 anni. L’umile prato di Bowling Green non mi parve affatto in contrasto con la sovrastante massa dei grattacieli che la sovrastano intorno. Mi ricordavo come la vostra moderna civiltà – questa cosa potente e talvolta quasi soffocante – si fondi su quei semplici principi naturali senza i quali sarebbe destinata ad avvizzire: sono essi i diritti dell’uomo, di ogni uomo in ogni angolo della terra. Voi avete sempre riconosciuto quei diritti: dare cioè ad ogni uomo la possibilità di sviluppare le sue doti naturali mediante il proprio onesto lavoro. I miei compatrioti sono venuti qui attraverso tutti questi secoli in cerca di questa possibilità. Non lungi da dove oggi eravamo si eleva la statua di uno di quegli italiani: Giovanni da Verrazzano , fiorentino che, primo tra gli europei pose lo sguardo su queste rive. Dopo di lui altri ne vennero e, divenuti vostri compatrioti, stabilirono una corrente di scambio ideale e materiale in virtù del quale il nostro patrimonio spirituale traeva nuovo vigore dal vostro sistema sociale democratico. In Italia per molti il nome di «New York» significa «Stati Uniti»; per molti questo nome è stato per lungo tempo sentimento di speranza. E quando giorni più tristi ci toccarono in sorte, New York non venne meno alle nostre speranze: ne sperimentammo tutta la generosità e la comprensione. Vostro Onore, Signore e Signori, io desidero in questo luogo esprimervi i miei cordiali ringraziamenti per tale vostra generosità e per tale vostra comprensione. Possa essa cementare la nostra reciproca collaborazione nel lavoro e negli ideali nell’ambito di un mondo riconciliato di Nazioni in pace. 