Il signor Schiff Giorgini mi ha dato immediatamente notizia della conversazione avuta con lei or è qualche giorno. L’iniziativa di un incontro maturava da tempo e con insistenza nel mio spirito. Essa trova, dunque, in me e nel mio Governo un terreno estremamente propizio. Voglio dirle subito che la situazione italiana è entrata oggi in una fase delicatissima e complessa e comunque tale da esigere ancora per una diecina di giorni la mia continuata presenza a Roma. Ella, che è del mestiere, intenderà facilmente quale e quanta somma di lavoro e di tempo richieda la soluzione di problemi quali la preparazione della legge elettorale, questione istituzionale, Costituente e sue prerogative, raggiungimento di soluzioni concordate fra sei partiti ecc. che affiorano appunto tutti, e tutti insieme, in questi giorni. Ella sa altresì in quale atmosfera di profondissimo disagio economico e sociale tali discussioni si svolgano e quale ombra di incertezza e di inquietudine il prolungato regime di armistizio e la pace imminente distendano su tutta la vita italiana di oggi. Così complessa e fragile è la nostra situazione attuale che io non le direi cosa inesatta se le dicessi che ancora non so se potrò personalmente riuscire a condurre in porto questa faticosissima nave o se possa invece trovarmi domani costretto a cederne ad altri il timone. Le prospetto comunque questo sia pur breve rinvio con molta riluttanza, appunto perché considero un accordo diretto tra i nostri due Paesi come uno degli obiettivi fondamentali della mia politica ed ho la convinzione profonda che è certamente possibile, attraverso una franca, aperta, diretta conversazione, raggiungerlo, come le sue parole mi lasciano del resto sperare. Di codesta conversazione non entro oggi – né sarebbero questi la sede ed il momento adatti – nei particolari. Ma io le attribuisco una così estrema importanza che mi parrebbe saggia cosa restringerne, nei limiti di quanto è umanamente possibile, l’eventuale rischio di deprecato insuccesso attraverso una sia pur generica, preventiva, rapida azione preparatoria, che appunto questo breve rinvio ci consente. Come codesta azione preparatoria debba in concreto svolgersi, lascio a lei decidere. Appena definita, io stesso assumerei, attraverso l’ambasciatore Parodi , ufficialmente, l’iniziativa di chiederle un incontro. Affido allo stesso tramite per il quale la sua conversazione mi è stata riferita, questa mia lettera e prego il signor Schiff Giorgini di confermarle a viva voce con quanta fede io guardi verso l’avvenire delle relazioni fra Italia e Francia finalmente pacificate ed anche e come mi appagherebbe, se anche la mia attività di ministro degli esteri non dovesse apportarmi altri frutti, la coscienza di avere collaborato a porre questa che considero una delle più certe e solide fondamenta della rinascita nostra ed europea. Nell’attesa di una sua parola, per quei tramiti ch’ella vorrà ulteriormente prescegliere, mi è particolarmente gradita l’occasione di porgerle i miei voti più caldi per la rinnovata grandezza della Francia e il mio cordiale amichevole saluto. 