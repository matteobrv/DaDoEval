Referendum popolare e Costituente È al microfono soltanto il segretario della Democrazia cristiana. Non una delle mie parole impegna il governo, né il presidente del governo: è la espressione libera di un punto di vista che corrisponde alla espressione di una corrente di idee inquadrata nel partito della Democrazia cristiana. E dopo tante cautele e compromessi e tante riserve di ragionamenti, è permesso anche a me, dopo che molti altri colleghi lo hanno fatto, di prendere un po’ di libertà e di parlare come Alcide De Gasperi. Ora a me è stato fatto, durante la seduta dell’Assemblea consultiva un rimprovero ed un appello, quasi una diffida fosca, richiamandomi alla gravità della responsabilità che avevo assunta proponendo che la questione istituzionale venisse sottoposta a referendum popolare; non ho più avuto allora occasione, poiché il dibattito venne improvvisamente chiuso, di prendere parola e di rispondere a questo richiamo. Per la responsabilità storica che io ho assunto voglio dedicare alcune parole a questa risposta. Io avevo proposto che il referendum non fosse preventivo, cioè prima dell’elezione della Costituente, ma che fosse sottoposta la questione al popolo durante la Costituente cioè in un certo momento in cui la popolazione avesse elementi sufficienti di giudizio per dare il suo parere e il suo responso . Avevo fatto allora ai colleghi degli altri partiti e degli altri settori che avevo chiamato a decidere, su per giù questo ragionamento: non si tratta di chiedere soltanto al popolo italiano un progetto architettonico stabilendo i fastigi supremi, il timpano della costruzione; si tratta di tutta la costruzione e per decidere sulla architettura bisogna sopratutto essere in chiaro sulle fondamenta. Stabiliamo, dicevo io, prima le fondamenta dell’edificio, fondamenta che sono le basi politico-morali ed economiche di uno Stato e di una organizzazione politica; stabiliamo quali sono i diritti dei cittadini italiani, quali sono le libertà politiche, sociali e spirituali che la nuova costituzione e il patto fra i partiti garantiscono, e sopratutto, poiché le parole sono parole, e solenni dichiarazioni formali non sono riuscite ad impedire qualche ritorno di fiamma, quali sono le garanzie strutturali di questo nuovo Stato che deve sorgere sulle rovine dell’antico. Che cosa vuol dire sostituire in Italia la repubblica alla monarchia, quando il sistema attuale centralista rimanesse intatto? Sarebbe tutto un lavoro inutile. Bisogna arrivare al decentramento perché solo così si garantisce che lo Stato si irrobustisca con la partecipazione di tutto il popolo alla vita politica. Repubblica e monarchia Non solo, ma che cosa varrebbe dichiararsi per la repubblica o per la monarchia quando non si ponga in chiaro l’ampiezza dei diritti sociali, quando tutto rimanesse all’antico nella distribuzione iniqua della ricchezza o del possesso agrario? Quando non si fosse garantito un ordinamento del lavoro per cui il lavoro abbia la parte che gli spetta nella nuova amministrazione dello Stato e nella nuova amministrazione della società. Cosa varrebbe cambiare il titolo e il fastigio esteriore se queste basi non siano state prima studiate, concretate e concluse? Ecco perché io avevo fatto la proposta che tutto venisse concordato nei primi quattro mesi della Costituente. Guardiamo quello che avviene in Francia, dove ancora, alla Costituente francese, si discutono problemi fondamentali ed essenziali per il paese. Poi vi sono anche altre ragioni. Non basta avere un progetto per costruire una casa o sapere come deve finire in alto e come deve essere fondata in basso senza la conoscenza di tutta la struttura collaterale. Ho accennato al problema della regionalità e delle autonomie locali. Non basta neppure questo; bisogna sapere a quale impresa costruttrice si affida la costruzione. Ci sono delle imprese oneste e ci sono delle imprese truffaldine. E quindi era ovvio che in questi primi quattro mesi si fosse stabilita anche la maggioranza relativa e necessaria per tutte le costituzioni. Questo è il progetto, il mio progetto mai accolto per il quale reclamo la responsabilità storica. Non venne accolto; e fu necessità di compromesso perché altri movimenti ed altri fattori richiesero che il referendum si facesse subito. Io qui non discuto sopra questa opportunità. Si è presentata come una necessità, come una via di uscita; l’ho accettata e in questo senso assumo la mia parte di responsabilità. Ci siamo preoccupati soprattutto della temperatura politica, voi ricordate in un tempo non tanto lontano quando si accennava alla possibilità di generali che cadessero dall’alto, dall’aria, da un aeroplano, di giunte militari e si sentiva il tintinnio degli speroni, si agitava la minaccia di un colpo di Stato, si distendeva questo fantasma con maggiore o minore ragione, si agitava questo fantasma dinanzi alla inquietudine, alla fantasia popolare. D’altro canto l’atmosfera dei partiti era molto accesa. Noi avevamo timore di fare come il vasaio che costruisce un vaso d’argilla e poi vi butta dentro la colata a calorie troppo alte in modo che il vaso rovina, e ci siamo preoccupati di cercare il modo di dare il più possibile garanzie di tranquillità, di stabilità, di libertà, di serenità al popolo italiano quando si presenterà per questo voto; voto secolare, voto di una importanza che supera tutti gli altri voti, voti periodici che si presenteranno nell’avvenire. Ci preoccupiamo sopratutto, amici miei, che l’Italia non diventi né uno Stato balcanico dove le repubbliche hanno il sostegno dei marescialli, né uno Stato dell’America Latina dove ad ogni momento si ritorna ad una nuova Costituente. Il popolo arbitro della futura forma dello Stato C’è altro da fare in Italia. Abbiamo altre fatiche da superare oltre a quella della forma dello Stato. Bisogna far opera oggi per guarire dai nostri mali, per rimettersi in cammino, per lavorare, per creare una nuova possibilità di vita. E ci siamo preoccupati di far sì che quello che si fa debba essere definitivo, debba essere duraturo. E per il referendum abbiamo inteso di derimere la questione con un lodo, con un arbitrato. E questa volta l’arbitro è il popolo stesso. È questa una novità nella vita politica italiana e la novità che si presenta oggi dovrà inserirsi nella nuova Costituzione, perché il referendum è il ricorso diretto alla nazione. È ancora una delle poche garanzie di libertà che ci rimangono perché accanto alla tirannia storica esiste una tirannia moderna che è la tirannia di pochi inquadrati in un solo partito, ossia il totalitarismo, tirannia che soffoca peggio dell’antica tirannia. Amici miei, accettando questa specie di arbitrato tra i partiti e la corona, mi è sembrato questo un nuovo ruolo da attribuire al popolo italiano anzi al cittadino italiano. Prima vi era un dittatore che pensava egli solo per tutti. Prima vi erano dei gerarchi che applicavano il pensiero del dittatore; il Gran consiglio che taceva e annuiva. E poi il cittadino italiano veniva chiamato con la cartolina per approvare semplicemente quello che già era in atto. Il cittadino italiano, per venti anni era diventato una figura, un semplice numero nella grande massa. Era completamente inutile che esso avesse una opinione. Noi, rovesciato il fascismo, abbiamo ridato ad ogni singolo cittadino una personalità umana. Era fatale del nostro movimento antifascista che passassimo, direi, al di là della linea media, andassimo all’altro lato dell’altalena e ci aggrappassimo a questa personalità umana del cittadino italiano risorta e la scuotessimo, la pigliassimo alla gola e dicessimo: tu dì con tue parole, poiché si tratta come si è visto del tuo destino e per lunghi anni non hai potuto dirlo o per lunghi anni ti sei astenuto dal dirlo, per lunghi anni hai subito, hai visto la disfatta, la distruzione e le conseguenze, oggi devi imparare ad avere un’opinione tua, a dirla indipendentemente dai partiti, indipendentemente dalle liste elettorali. Tu cittadino italiano devi dire la tua opinione. I partiti senza dubbio, hanno il compito di informare, di sottoporre ai cittadini tutti gli elementi di orientamento, però hanno anche il dovere di non imporre intimazioni d’imperio, altrimenti il referendum sarebbe nullo e sarebbe una farsa. Qualcuno dirà: ma non avete addossato un peso troppo grave sulle spalle del cittadino italiano? Che cosa potrà fare, sapere, che cosa potrà, come potrà decidere? Amici miei, ha ragione un filosofo dell’individualismo, Ortega , il quale ricorda che nei momenti più gravi della nostra esistenza, quando si tratta di decidere quelli che siamo o dobbiamo divenire, quando si tratta di decidere della nostra sorte, siamo sempre noi personalmente che dobbiamo decidere. E allora, dopo che ciascuno di voi e ciascuno di noi ha vissuto e può raccontare il suo romanzo, il romanzo storico di questo periodo, dopo che milioni di italiani si sono trovati in ogni momento dinanzi all’alternativa di prendere la destra che poteva condurre alla vita o la sinistra che poteva condurre alla morte, come liberarsi dall’incubo immenso che pesava su di loro? E questi italiani hanno avuto questa forza, questa facoltà, questa capacità: e se ci si è decisi in mezzo alla guerra, in mezzo alla battaglia, in mezzo al dolore, alle sofferenze, alle distruzioni, perché non decidersi ad avere un’opinione quando si tratta del regime e della forma dello Stato? Noi con ciò facciamo un atto di politica costruttiva per l’avvenire dando la consapevolezza al cittadino che partecipa direttamente alle decisioni supreme. Qualcuno si scandalizza che vi siano incertezze al riguardo, ma la storia ci insegna che queste incertezze non hanno impedito che i più accesi convenzionali siano diventati conti dell’impero, che i repubblicani abbiano servito la monarchia. Non c’è altro che la coscienza di un uomo, la coscienza retta dell’uomo, che può dare una garanzia sulle sue decisioni. Non le dichiarazioni esteriori, non la dichiarazione fatta dinanzi ad una intimazione perentoria. Nella storia ci sono stati dei furbi, dei profittatori, degli opportunisti, voi avete ragione, ma ci sono state nella storia (e voglio ricordarlo qui, in questa Torino) delle esitazioni e delle preoccupazioni nobilissime, quale quella, per esempio, di cui si fece eco nel Parlamento subalpino il 2 aprile del 1861, Nino Bixio, quando dopo l’attacco di Garibaldi contro Cavour sembrava che la Camera dovesse dividersi in due parti contendenti senza possibilità di conciliazione. Bixio si alzò e disse: «Io sorgo in nome della concordia e dell’Italia. Io sono fra coloro che credono nella santità dei pensieri di Garibaldi, ma sono anche di quelli che hanno fede nel patriottismo del conte di Cavour. Nel nome santo di Dio chiedo che si faccia un’Italia al di sopra dei partiti». Ho accennato prima alla necessità di preoccuparsi sopratutto di creare un ambiente di tolleranza, di serenità e di libertà e dobbiamo dire che il principe ereditario ha contribuito notevolmente con la sua dichiarazione, che i partiti prima di lui avevano dato l’esempio di dichiararsi assolutamente per la libertà, e che il mio collega ministro degli Interni, Romita da bravo repubblicano, si è impegnato a mantener l’ordine perché sa che con ciò serve non solo gli interessi del paese ma gli interessi della sua stessa causa. Elezioni amministrative Ed ora un altro capitolo: elezioni amministrative . Abbiamo cominciato a parlare di elezioni amministrative un anno fa e a fatica siamo arrivati adesso a svolgerle. Sembrava che non fosse possibile votare con la scheda di Stato eppure oggi abbiamo votato come votano gli elettori a New York. La scheda di Stato sembrava una novità e si diceva anche che non si possono far superare simili difficoltà al popolo italiano; che abbiamo fatto sempre diversamente; e sempre questa risposta: in Italia è sempre stato fatto così. Amici, reagite contro questa frase, contro questo andazzo, contro questo ripetere che sempre in Italia è stato fatto così. Signori, non è vero, non è stato sempre così. E, diversamente, bisogna che le cose cambino, cambino l’atteggiamento e l’interessamento del pubblico se vogliamo creare un’Italia nuova. Fare le elezioni vuol dire fare ritorno al metodo democratico, cioè a quello che stabilisce una maggioranza responsabile ed una minoranza libera che liberamente controlla. È un nuovo periodo che si apre. Cln, maggioranza e minoranza Bisogna augurarsi che i Cln, i quali hanno molti meriti e sono stati una necessità in certi momenti, possano continuare in alcune loro funzioni di collaborazione fra i partiti, ma il sistema della responsabilità si sposta: non si può più parlare di cinque o sei partiti che in forma uguale condividono il peso della responsabilità. La democrazia vuole che ci sia una maggioranza composta di uno o più partiti, e una minoranza: così si rende possibile il controllo ed eventualmente l’avvicendamento della maggioranza con la minoranza. Questa è la differenza del periodo in cui siamo entrati. Togliatti e la teoria dell’unità Io mi sono meravigliato che un uomo così acuto, così ragionevole, così responsabile, come il mio amico Togliatti, abbia fatto appello alla solita teoria unitaria . Perché la Democrazia cristiana non ha accettato di mettersi d’accordo con tutti gli altri partiti? Perché allora non occorreva fare le elezioni, non occorreva misurarsi. La teoria unitaria, la quale è di voga nel Partito comunista, dopo lo scioglimento del Comintern va bene quando si tratti di un’azione comune per fare la guerra, per vincere la guerra, o perderla, concentrarsi per la ricostruzione. Ad ogni modo essa può sempre servire quando si tratti di unità d’azione. Può essere che domani nel governo dello Stato, nella costruzione stessa della costituzione nuova, ci sia un elemento di unità necessario per superare difficoltà con altri partiti, ma questo riguarda l’azione di domani, non lo schieramento dei partiti d’oggi. Oggi bisogna che ciascuno prenda la sua bandiera e si batta per questa perché questo è il metodo della democrazia. È possibile d’altro canto pensare alla costituzione, alla nuova costituzione, non affrontando in pubblico dibattito, con la responsabilità dei propri partiti, il problema fondamentale della costituzione? È possibile che noi non abbiamo una tesi e che ogni partito non abbia una propria tesi circa la libertà politica, circa i rapporti tra Stato e Chiesa, circa la scuola e l’insegnamento, circa il diritto patrimoniale e familiare, che non abbia un concetto proprio sulla funzione della proprietà? È possibile che i partiti non abbiano questi concetti, non solo derivati da elementi esperimentali, ma derivati anche dalle dottrine cui si ispirano? È possibile pensare che un partito possa astenersi da tutto ciò, possa limitarsi ad un programma minimo; parlare solo di democrazia progressiva lasciando ritenere e interpretare ciascuno che cosa in quell’aggettivo sia contenuto? Ciò non è possibile. Noi dobbiamo affrontare e non possiamo in coscienza non affrontare questi problemi. Chiediamo agli altri partiti che facciano altrettanto con probità ed onestà. Più che mai ci siamo dedicati al lavoro in questo Governo di emergenza, per fare le cose che era necessario fare; domani ci scambieremo cortesemente le ragioni della nostra polemica. Per la verità anche noi democratici cristiani, che abbiamo trovato tra i comunisti non pochi uomini ragionevoli, ricostruttivi e di miti consigli, non abbiamo fatto campagna di ideologia. Si è accennato più lontano a questo principio fondamentale da cui tutte le idee derivano; come possiamo pretendere noi che non ci sia chi essendo maestro di religione o di spirito non esiga e non abbia il diritto di esigere delle garanzie? Togliatti si è richiamato alla lotta clandestina ed ha detto: abbiamo accolto il clero con noi durante la lotta clandestina, abbiamo accolto i cattolici come fratelli, perché allora questi dissensi? Ma la lotta clandestina non è che da una parte lo siano stati coloro che hanno accolto e gli altri abbiano offerto. La lotta clandestina è stata contro i tedeschi e contro i fascisti ed è stata istintiva di tutto il popolo, di tutti i partiti. Vorrei aggiungere quello che mi ha detto un autorevolissimo uomo politico inglese, osservatore di quello che era avvenuto qui proprio nell’Italia settentrionale; il quale mi disse che non si può pensare nella storia la riuscita della lotta clandestina se non si ammette e non si conosce la parte generosa, fraterna, piena di sacrifici del clero stesso, s’intende del clero cattolico. Blocco socialcomunista e anticlericalismo borghese Quindi non so se le mie osservazioni siano sfuggite all’acume del ministro Togliatti o se non abbia compreso che a una certa svolta la sua argomentazione unitaria aveva perso la sua forza. Ma mi pare che Togliatti abbia commesso un altro errore – è questo un errore di tattica che naturalmente io dal mio punto di vista dico un errore, e lui, forse, dal suo punto di vista, dirà una fortuna – ed è questo: a voler ispirare e a costituire il blocco socialcomunista con un pizzico di anticlericalismo borghese e di voler chiamare questo le sinistre, il blocco delle sinistre. Era fatale che costituendo il blocco socialcomunista sorgesse il sospetto che la base comune comunista avesse attratto le due forze in un blocco unito e che poi ci si fosse aggiunto un piccolo spruzzo di anticlericalismo borghese che ci vuole sempre per dare un pizzico dell’acido antipretino a quel blocco di sinistra. Però, come mai si è fatto rimprovero a noi, viceversa, di essere stati bloccardi? Ieri sera, facendomi fare una piccola rassegna delle posizioni in Piemonte e nell’Alta Italia, mi sono stati descritti dei casi nei quali anzi appare che se mai si potevan fare dei rimproveri, era non per aver fatto dei blocchi ma per essere stati troppo rigidi quando si trattava di accettare dei collaboratori nelle amministrazioni comunali. In verità ai nostri non si può fare questo rimprovero. La Democrazia cristiana si è schierata da sola a costo di sacrifici e di perdite che non avrebbe avuto se avesse adottato un diverso atteggiamento. Un secondo errore – eh, già, quando ci si mette a criticare gli altri, è facile forse incorrere in esagerazioni: perdonatemi in anticipo – un secondo errore mi pare che commettano oggi quei partiti i quali partecipano alla polemica fra i tre grandi, o fra i due blocchi che si contendono ora le vie del mondo, o i petroli del mondo; questo diffondere a milioni di copie una parte della polemica in Italia è un errore. Ma se l’America sta accumulando le sue bombe atomiche e la Russia, nel recente rapporto al Soviet supremo si preoccupa sopratutto di avere una forte marina da guerra e di rifare l’industria pesante, cosa c’entriamo noi, povera nazione spogliata, cui si vuole togliere la marina che ha e si vuole spogliare delle industrie che ha, sopratutto di quella siderurgica, perché cura massima è che noi in tutti i misfatti che si svolgeranno nell’avvenire rimaniamo innocenti come degli agnelli? Come volete che noi partecipiamo a questa polemica quando ancora non abbiamo capito bene fino a che punto ci sosterranno nelle nostre esigenze nazionali essenziali e fino a che punto ci spoglieranno agendo proprio all’inverso di quello che fanno a casa loro? Per rivolgermi a un altro fronte, ecco qua che io vengo attaccato anche dall’Italia Nuova , la quale non lascia passare l’occasione di lanciare i suoi strali contro il governo De Gasperi troppo favorevole ai comunisti, tanto che, viste le accuse da una parte e dall’altra, mi pare quasi di essere riuscito a distribuire egualmente i malcontenti. L’Italia Nuova dice che il governo De Gasperi si è schierato per la posizione atea in confronto dei moniti augusti di S. Santità il papa. L’articolo 66 Si tratta del famoso articolo 66. Ora, badate bene, voi avete seguito la discussione e ora vi dirò qualcosa di nuovo. Quando si fece e si affrontò il progetto di legge per le elezioni amministrative e politiche, cioè per la Costituente, alla commissione apposita designata dal ministro della Costituente si trovò fra gli altri ciarpami del passato un articolo 66 che era stato introdotto nella legge elettorale del 1912 . Sapete, quando si accusava – c’era allora il non expedit – il clero di una opposizione pregiudiziale e si temeva che il clero stesso intervenisse per impedire la presentazione delle liste o che comunque vincolasse le coscienze a non andare a votare. Poi, questa legge, così di soppiatto, senza che nessuno l’avvertisse, è passata nella legge del 1919 con la proporzionale, e di lì è capitata, attraverso la commissione del ministero della Costituente, sul nostro tavolo al Consiglio dei ministri. E allora mi ricordo di aver detto: Questa legge è una legge che non si può applicare. Facciamo più bella figura a tagliare tutto l’articolo. Non si è voluto, ci si è fatta una piccola modificazione e intanto si è mandata alla Consulta dove i nostri si sono battuti più che hanno potuto per modificare la sostanza dell’articolo e hanno puntato contro il fatto che la cosa fosse proprio diretta contro i sacerdoti, riuscendo a metterli fra coloro che commettessero abusi di ufficio. Quando si è fatto il compromesso generale, quando si è arrivati all’accordo, dopo tante fatiche, dopo tante difficoltà superate, sia per il voto obbligatorio, sia per il referendum, sia per la legge elettorale politica, abbiamo trattato anche l’articolo 66 come oggetto di compromesso. E siccome a noi pareva di aver tolto il veleno a questa disposizione, l’abbiamo subita e accettata come si fa in tutti i compromessi. Compromesso vuol dire che uno cede da una parte e uno cede dall’altra. Ma in questo non vedo nulla contro il Concordato, perché è evidente che se ci sarà un’azione penale contro un sacerdote, vige sempre il Concordato circa la previa comunicazione alle superiori ecclesiastiche autorità. Quindi tutta l’accusa che ci fa l’Italia Nuova è assolutamente infondata, ma se vuole farci la concorrenza nel fare cosa gradita al Santo Padre, non me ne voglio lagnare. Se l’aver combattuto tanti anni per la causa cattolica non mi esonerasse da certi sospetti di essere debole nella difesa delle libertà religiose, veramente avrei lavorato tutta la vita invano. Ma io sono tranquillo su questo, e so che il Santo Padre, se ha in nome della Chiesa il diritto di stabilire le sue tesi, e Egli ha questo diritto per ragione che supera i partiti e i momenti, saprà anche comprendere le difficoltà in cui gli uomini cattolici si battono e possono vincere solo fino a un certo punto. È rimasta una piccola pizzicatura per il clero. Ma credo che i sacerdoti non ne abbiano molta paura; invece dovranno forse piuttosto temere in qualcosa d’altro. Ci sono delle vittime fra il clero, prima e durante la campagna elettorale. Ci sono delle vittime. Si parla, il primo giorno, del prete scomparso, ucciso; poi si dice: non si trovano gli autori, non si trovano le ragioni; ma la voce del popolo a questo riguardo e degli ambienti che circondano questi tristi casi, sono chiare abbastanza per comprendere che non siamo riusciti ancora, nonostante lo sforzo doveroso dei capi, a escludere la violenza e la morte dalla vita pubblica. Recentemente – e volevo passare proprio per Novara per far atto di omaggio a quel vescovo – c’è stato anche l’apparecchio intimidatorio, e può essere che di questi fatti ne abbiamo ancora contro, secondo la mia intima convinzione, la volontà dei capi. Sono aberrazioni che prendono certi circoli, direi, che marciano sui fianchi dei movimenti. Ma io, mentre mando un saluto e un pensiero di gratitudine e di devozione a questi sacerdoti, che per la loro coscienza e per la verità, hanno subito il martirio, io dichiaro che il governo farà tutto il possibile perché gli autori vengano scoperti e che il governo tutto, unanime deplora vivissimamente che si ricorra a simili intimidazioni, le quali del resto, non faranno la fortuna di coloro che le commettono, perché, amici miei, oggi non è il tempo delle mezze misure. Avrei, posto che mi sono voltato sul fianco destro, avrei da dire qualcosa anche circa un pericolo neofascista. Non sono incline a disegnare fantasmi nelle nuvole, non credo alla possibilità della ricostruzione del partito fascista, non credo a movimenti di grandi forze che possano mettere in pericolo l’equilibrio raggiunto dal popolo italiano. Però ho paura di una cosa: che certe calunnie, certe contorsioni storiche, se verranno continuamente ripetute, possano anche ottenebrare la chiara visione del popolo e quando ho letto il discorso di quel consultore, non tanto me ne sono doluto, come non se ne sono doluti gli emigrati, per l’attacco contro di loro fatto, ma per la gravità, forse, io spero, inconsapevole, di quel nefasto ragionamento . Se fosse vero che gli emigrati sono venuti come avvoltoi al seguito delle armate vittoriose in Italia, se questo pensiero fosse vero, se fosse sentito, ragionando, più avanti bisognerebbe arrivare a questa conclusione: la causa del popolo italiano sotto il regime fascista era giusta, la guerra di aggressione contro i popoli liberi era giusta; noi abbiamo perduto non perché Dio ci ha colpito nell’ingiustizia della nostra causa, ma abbiamo perduto per i traditori interni del fronte interno. E badate bene: questo ragionamento fatale, è stato quello che ha creato Hitler in Germania. In Germania, voi lo sapete, l’armistizio si è concluso in seguito a un telegramma dei capi del Quartiere Generale, Hindenburg e Lüdendorff , i quali telegrafavano: Impossibile resistere; bisogna fare l’armistizio. Dunque, per un fatto essenzialmente militare e di importanza militare. Nonostante che questo sia documentato, nonostante che una commissione di inchiesta del Parlamento di Berlino si fosse raccolta per unire questi documenti e tanti altri e dimostrare le ragioni della disfatta secondo la storia, Hitler è sorto e, accarezzando lo spirito di rivincita dei tedeschi, ha sparso la calunnia che in realtà la sconfitta non era dovuta alle forze anglo-americane, ma era dovuta al tradimento del fronte interno, era dovuta ai socialisti, ai cattolici del centro, a tutti i partiti, insomma, di libertà che erano radunati in democrazia al Parlamento, e insistendo giorno per giorno con questa menzogna, martellandola entro la testa dei tedeschi orgogliosi, che volevano ammettere tutto, fuorché di essere stati militarmente sconfitti, è riuscito a creare quella degenerazione spaventosa che si chiamò nazismo che fu una febbre che prese tutti e gettò tutti nella fornace. Guardiamoci, che se non oggi, domani, possano sorgere simili pensieri fra noi. E questo è ancora l’antifascismo necessario ricostruttivo per salvare la democrazia. Amici miei, su ciò siate inesorabili perché la verità è: 1) che il fascismo ci ha distrutto, dilapidando tutto quanto avevamo e tutte le possibilità e tutte le prosperità che le generazioni avevano accumulato; 2) che il fascismo, sovratutto, era politica di forza e di violenza e, come Mussolini aveva trovato che con le bastonate e con l’olio di ricino e con le minacce più gravi aveva potuto portare alla resa il popolo italiano, così lo stesso principio egli trasferì alla politica estera. Ma lì si è trovato di fronte non a gente inerme e perse la partita per le stesse ragioni di violenza per le quali era diventato grande nell’interno. Distribuzione della ricchezza Questo bisogna mettere bene nella testa degli italiani affinché non nasca più a nessuno il dubbio che si possa comunque rimpiangere un passato che non può e non deve assolutamente tornare più nemmeno nel silenzio delle coscienze, nemmeno nel silenzio di coloro che, pensando ai momenti di pace prospera, dimentichino che il disastro in cui ci troviamo, e dal quale così a fatica sorgiamo, è disastro voluto, istintivo, naturalmente necessario nella logica del fascismo che ci ha dominato. Del Partito liberale io ho il massimo rispetto per la sua funzione storica, perché non posso non ricordare gli anni di prosperità che sono dovuti ad uomini di governo i quali seppero mantenere la nazione al di fuori della guerra e la seppero portare a un graduale sviluppo e a una migliore situazione economica. Un nuovo periodo però incomincia nella vita del popolo italiano, in cui la ricchezza deve essere diversamente distribuita, in cui al lavoro bisogna concedere a mano a mano maggiore influenza. Non sono qui per fare dichiarazioni demagogiche. So che abbiamo bisogno di industriali intelligenti e moderni e che sulla collaborazione delle maestranze con questi industriali possiamo fondare le nostre speranze per tenere alto il primato dell’Italia nel mondo. Debbo però anche aggiungere che noi non vogliamo in nessuna maniera ripristinare l’antica costellazione plutocratica e impediremo che questo avvenga, non col negare la intraprendenza, ma chiamando al controllo sopratutto i rappresentanti del lavoro – non solo materiale ma anche intellettuale – e del ceto medio che rappresenta l’energia della iniziativa, la libertà dello sviluppo dell’individuo e la connessione naturale tra classe e classe. Il nostro confessionalismo Non ci si obietti che noi siamo partigiani di un confessionalismo che limita la persona umana, come un illustre oratore avrebbe detto recentemente. Il nostro confessionalismo non limita la libertà umana, per lo meno non la limita per quello che riguarda il partito. Noi domandiamo la forza della convinzione in due o tre cose e domandiamo che per questo i nostri seguaci si battano fino al sacrificio. La prima è la libertà, il metodo della libertà. Quello che è necessario per la convivenza umana è il metodo della libertà, ed eccoci qui a combattere per la libertà politica, per la libertà sociale, per la libertà religiosa. Però non ci nascondiamo dietro un agnosticismo per tutto quello che riguarda il resto. Il popolo deve avere anche una morale. Che cosa importerebbe aver riconquistato tutte le libertà, avere rinnovato lo Stato, aver rinnovati gli organismi, quando nel commercio, nell’amministrazione, nella burocrazia non ci fosse la morale? Come fare a vigilare tutti gli organi dello Stato senza la morale? Non c’è quindi possibilità di riforma e di risanamento senza la riforma del costume. E per questo non c’è filosofia più o meno chiara che ci possa venire in soccorso, e c’è solo l’insegnamento tradizionale della nostra civiltà cristiana. In questo senso siamo confessionali ma lo siamo in un senso molto largo, perché non domandiamo altro che riconoscimento dell’esperienza storica fatta in Italia dai nostri padri. Un mondo nuovo viene a nascere dalle rovine. Ma esso sorge sulle antiche fondamenta, fondamenta a creare le quali ha contribuito nei secoli la storia dei nostri padri, la storia dei nostri grandi spiriti, dei nostri grandi genii, dei nostri grandi inventori, dei nostri santi, la storia di tutti coloro che hanno lavorato per il progresso spirituale, per il progresso economico, per il progresso sociale, di tutti coloro che hanno sofferto per la giustizia. Il mondo nuovo non può nascere che sulla civiltà cristiana e per questo abbiamo aggiunto «cristiana» alla parola democrazia, non per arrogarci da soli la qualità di cristiani e negarla ad altri, ma perché volevamo dir chiaro che la democrazia se vuol essere veramente interprete e costruttiva di nuova vita deve suggere il suo alimento all’albero secolare che si chiama Italia e popolo italiano. Dacci tu, Piemonte, paese di progressi industriali e di tradizioni tenaci e dure come le tue montagne, dacci tu, Piemonte, gli uomini dal braccio sicuro, dalla volontà ferrea, dalle convinzioni profonde, coi quali il popolo, non dimentico della sua storia, forgerà con l’aiuto di Dio il suo destino. Civitavecchia, 30 marzo 1946 Discorso politico ASILS, FB, 1946, VII, pp. 603-613; pubblicato anche su «Il Popolo», 31 marzo 1946, con il titolo Comizio con De Gasperi a Civitavecchia. I problemi della ricostruzione, scelte amministrative, riforme sociali e rispetto della libertà di iniziativa e di coscienza, il ruolo storico della Democrazia cristiana, il valore del richiamo religioso, la polemica avversaria, appello alla solidarietà e alla collaborazione. Una vostra delegazione è riuscita pochi giorni fa a strapparmi la promessa di venire a visitare questa città e rivolgervi il mio saluto e la mia parola di incoraggiamento. In verità, non è stato facile che io mi estraniassi dal lavoro immenso che pesa sulle mie spalle e dalla responsabilità che non mi lascia riposare un minuto, non è stato facile che io rifiutassi o dovessi rifiutare gli inviti accorati che mi venivano da molti altri paesi e città, ma l’ho fatto per il cuore con cui questa insistenza mi veniva fatta e perché sapevo che Civitavecchia è il porto storico di Roma e mentre Roma ha dovuto ad una particolare provvidenza di Dio di essere salva da grandi rovine, il porto suo, Civitavecchia, è stata quasi prescelta a vittima e a sacrificio. Sento, quindi, di rappresentare qui il governo e non solo il governo, ma sento anche il dovere della capitale, dello Stato, perché si ricordi in prima linea delle esigenze di Civitavecchia, si ricordi delle sue rovine, si ricordi della necessità di ripararle e della necessità di ricostruire. Ho visto il vostro porto e mai immaginavo che tanta rovina ancora si aprisse ai nostri sguardi. Ma con grande conforto ho visto che nonostante queste rovine e nonostante ancora che molti lavori cioè la maggior parte dei lavori debbono essere fatti, ho visto che il vostro zelo, l’impegno dei vostri tecnici, la forza dei vostri lavoratori è riuscita a mettere in cammino l’organizzazione portuale e di provvedere non solo alla città di Roma, ma di provvedere in generale alle forniture dello Stato che ci vengono da parte dei nostri alleati. È, quindi, un doppio dovere che ha il governo di intervenire con maggiore sollecitudine poiché le vostre case siano ricostruite ed il vostro porto, che non è soltanto il vostro porto, ma il porto di Roma, il porto dello Stato, venga riparato e ricostruito. Ed ecco qui che io prendo impegno solenne che tutto quello che sarà possibile fare verrà fatto e che più rapidamente che sia possibile i lavori che sono preventivati, appena il progetto sarà definitivo, possano anche venire attuati. Una voce dal pubblico: Non bastano. Non bastano, ce ne sono senza dubbio degli altri, ma, intanto, basterà incominciare. Le miserie oggi delle varie città distrutte, le esigenze oggi della popolazione italiana, le ferite inferte dalla guerra a tutta l’Italia sono così numerose, così profonde, così grandi, che nessun governo fosse anche cento volte più potente del presente, sarebbe in grado entro breve tempo, di rimediare al disastro, disastro che non è stato causato dal popolo, ma è stato causato da una guerra spaventosa, la cui responsabilità ricade sul regime passato. Questo disastro non si può superare in breve tempo. Solo una forza continuata in unità potrà portarci a un rimedio radicale e permanente. Ora non s può trattare altro che di provvedimenti d’urgenza, di emergenza; è quello che il governo ha tentato di fare coi pochi mezzi che ha a sua disposizione. Voi siete testimoni, qui nel porto, di quelle che sono le esigenze principali perché la vita della nazione possa continuare. A noi manca il grano, il grano sufficiente per il pane se alcune navi che devono arrivare non arriveranno, o cambiassero destinazione, noi non saremo in grado, con le poche riserve che possediamo, non saremmo in grado di dare il pane quotidiano al popolo. Ecco perché il problema della ricostruzione dell’Italia non è un problema semplicemente italiano, è un problema mondiale a cui debbono concorrere anche gli alleati. È impossibile pensare che solo l’Italia, con le forze proprie possa ricostruire quello che tante nazioni hanno in due guerre distrutto. È naturale, quindi, che noi, se siamo riconoscenti verso gli alleati per quello che fanno, dobbiamo insistere perché facciano ancora di più, perché dimostrino coi fatti la loro solidarietà, specialmente là dove si tratta di rimettere in movimento porti e strade e dove si tratta di far riprendere le industrie. È questo un problema di grandissima importanza ma io non posso approfittare di una riunione, la quale si fa alla vigilia delle elezioni amministrative, per toccare o per trattare per esteso di problemi che non riguardano la vita del comune; cioè la riguardano ma in misura limitata. Se non avremo un comune bene amministrato, capace di iniziative, che dia fiducia non solo agli uomini di governo, ma dia fiducia soprattutto amministrativa per la serie di iniziative che dovranno venire appoggiate dallo Stato, dia fiducia per la seria amministrazione che dovrà venire appoggiata dal consenso popolare, allora avremo l’inizio di una nuova nazione. Ecco l’importanza delle elezioni amministrative. E con ciò avrei finito se dovessi limitarmi a ciò che riguarda il comune, il quale di che cosa ha bisogno? Ha bisogno soprattutto di amministratori bravi, corretti e di coscienza. Ma io ho visto dei manifesti che sono stati affissi per queste vie e che di sfuggita ho potuto leggere che, in questa occasione della campagna elettorale amministrativa non si è parlato solamente di problemi che riguardano il comune; si sono toccate tutte le questioni di carattere politico, amministrativo e sociale che interessano oggi la vita dello Stato e che formeranno domani argomento di ricostruzione dello Stato. Ho visto che si citano alcune mie parole «riconoscimento per tutte le attività dei lavoratori da qualunque Stato vengano». Ed ho, nel discorso al Brancaccio che si cita, ricordato fra l’altro anche la Russia. Ciò che ho detto lo ripeto qui senza smentirmi. Nessuna riforma in senso popolare, nel senso cioè per quello che riguarda la riforma agraria di distribuire diversamente la proprietà in modo da creare una numerosa piccola e media proprietà indipendente, garante della libertà, nessuna riforma che riguarda la gestione dei mezzi di lavoro, troverà da noi ostacolo, impedimento. Noi saremo pronti e siamo pronti a collaborare a tutte le riforme che sono in favore del popolo, ma mettiamo una condizione essenziale che nel metodo di creare questo provvedimento e di creare questa trasformazione siano salve due cose: 1. La libertà di iniziativa dell’individuo; 2. La libertà di coscienza di tutte le persone. Queste sono le parole, questo è il senso delle parole che io dissi al Brancaccio, che viene citato, quasi io avessi voluto con le mie parole utilizzare una interpretazione diversa. No, amici miei! Io sono persuaso, sono convinto anche per la esperienza che ho fatto che tutti i partiti hanno una funzione particolare e possono, a un certo momento essere utili, alcuni per svegliare, quando si resta troppo attaccati al passato, qualche altro per frenare quando si vuole precipitare in soluzioni che non sono ancora preparate. Tutti possono avere un compito di collaborazione però c’è qualcosa che è base fondamentale alla quale noi non possiamo e non vogliamo venire meno e questa cosa è la libertà dell’individuo e la libertà della coscienza. Amici miei, non perché noi vogliamo portare in campo o portare nei comizi la parola religione o non religione; no, abbiamo troppo rispetto; né vogliamo discutere, né vorremmo molto discutere se non fossimo costretti da coloro i quali profittano delle nostre parole per far supporre che tra noi e loro, a questo riguardo, non c’è nessuna differenza. C’è una differenza: c’è nella differenza della convinzione, della tradizione, della volontà di difendere a qualunque costo questa libertà della iniziativa personale e della libertà soprattutto di coscienza. È per questo e non perché vogliamo ammantarci di un titolo che non ci riguarda. È per questo che parliamo di Democrazia cristiana. E se nella nostra bandiera c’è lo scudo crociato non è già per negare ad altri di essere come noi o meglio di noi, ma per dire che noi ci teniamo soprattutto all’acquisto; tutte le riforme, tutti i cambiamenti, tutti gli spostamenti di ricchezza debbono essere garantiti: 1. dalla libertà, 2. dalla morale. Noi non possiamo credere di ricostruire, non possiamo creare un ambiente di riforme se non avremmo garantito nel popolo questa fedeltà alla sua tradizione, alla tradizione della civiltà cristiana; non lo possiamo perché siamo certi che al di fuori di questa tradizione non c’è possibilità di garantire il morale del popolo. Se non si garantisce la proprietà privata, non possiamo pensare che ci siano tanti carabinieri da custodire se stessi e tanti agenti da custodire la polizia. E allora, fin quando si tratta di lavoro, di rapporti di lavoro, è la coscienza dell’individuo quella che garantisce, quella che decide. Ecco perché quando noi parliamo di Costituente e di problemi della nuova costituzione che fa lo Stato noi diciamo che bisogna essere in chiaro su alcuni punti. Si tratta di costruire un edificio, e per costruire un nuovo edificio bisogna fare un nuovo contratto con molta chiarezza ed affidarlo ad una impresa onesta; altrimenti si finisce con l’essere giocati. E noi non possiamo non mettere il nostro problema alla testa dei problemi da risolvere. Ecco perché! Non è per sfruttare la religione, è perché noi vogliamo garantire, vogliamo sapere come sarà la scuola nello Stato di domani, noi vogliamo sapere come sarà nei rapporti giuridici il matrimonio, noi vogliamo sapere come saranno regolati i rapporti tra Stato e Chiesa, come saranno garantite le libertà dell’individuo e la libertà di tutti i culti. Queste garanzie non si possono trovare in provvedimenti di legge; queste garanzie si trovano solo nelle coscienze. Ecco perché noi diciamo: volete in Italia che facciamo uno Stato nuovo, che sia popolare, che ci siano riforme solo per i lavoratori, che i lavoratori abbiano una posizione di preminenza di fronte al capitale, volete che tutto ciò avvenga nell’ordine, che tutto questo rivolgimento avvenga con forza, ma nello stesso tempo con moderazione ed energia nella unità del popolo? Votate per uomini di coscienza, per uomini che alla loro coscienza sono legati dai principi della morale cristiana. E se dobbiamo usare una parola che non ci riguarda direttamente ma che riguarda il momento presente, io dico: se le riforme, se il rinnovamento avverrà con questa coscienza, con questo impegno, noi potremo contare anche sulla collaborazione degli stranieri e degli amici che stanno al di la dei mari fra cui vi sono milioni e milioni di italiani. Noi potremo contare su questo, perché avranno fiducia nella serietà, nella volontà, nella capacità organizzativa del popolo italiano. Ecco perché noi chiediamo che a questo riguardo non venga data una sensazione diversa, né si creino fantasmi e movimenti inconsulti, ma ci si fonda su una parte di collaborazione, di cooperazione, la quale possa portare il nostro popolo a migliore divisione della ricchezza che è necessaria, ma lo possa fare notare a debito tempo con una rivoluzione pacifica, la quale non scuota la base dello Stato; altrimenti noi correremmo il rischio, come in altri stati, di dovere attraversare un periodo di esperienza e di forza. Noi, se non sapremo fare questo in libertà, perderemo la libertà, perché ogni governo che fosse costretto a ricorrere alla forza, comincerebbe a fare le sue riforme imponendo tutti i limiti possibili alla libertà, alla iniziativa privata e alla libertà della persona. Amici miei, ricordatevi: tutto si può fare, la Democrazia cristiana [può] discutere con altri su qualunque riforma e saprà collaborare domani a qualunque riforma; una sola cosa non possiamo e non vogliamo fare, dinanzi agli interessi del popolo, innanzi alla nostra coscienza, innanzi alla storia, innanzi a Dio, una sola cosa: tradire la nostra coscienza . 