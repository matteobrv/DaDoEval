La notizia della resa ci riempie di gioia. Noi plaudiamo alle truppe alleate e ricordiamo con commozione i loro morti. Siamo orgogliosi che alla vittoria abbiano collaborato le nostre forze di terra, di mare e dell’aria e che alla liberazione del paese abbiano validamente contribuito i nostri volontari della libertà. La resa non riguarda i territori al di là dell’Isonzo; ma anch’essa non potrà tardare. Noi siamo col cuore coi nostri fratelli italiani della Venezia Giulia e speriamo certissimamente che la loro sorte non sarà decisa né pregiudicata, prima che il popolo italiano abbia potuto liberamente trovare colla rinnovata Jugoslavia la via delle pacifiche e democratiche intese. 