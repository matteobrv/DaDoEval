Le trasmetto qui unita copia della nota ufficiosa diramata in seguito alla riunione del Consiglio dei ministri del 23 corrente relativa ai provvedimenti che il R. governo ha adottato per assicurare l’autonomia amministrativa alla Valle d’Aosta, ed alle analoghe disposizioni che si prepara ad adottare in favore di altre regioni allogene della frontiera settentrionale ed orientale. Non le sfuggirà certamente come i provvedimenti annunciati con la dichiarazione generica del 12 luglio scorso abbiano trovato ad appena poco più di un mese di tempo, pratica attuazione mentre è possibile annunciare che analoghe misure stanno per essere adottate sulle medesime basi e nel medesimo spirito per la Venezia Tridentina e per la Venezia Giulia. Con ciò il governo italiano conferma che dimostra praticamente con quanta serietà ed energia intenda giungere ad una pronta ed equa soluzione dei problemi relativi alle zone allogene delle proprie frontiere arrecando nel tempo stesso un efficace contributo alla pacificazione generale. Non dubito che talune diffidenze, rilevate in ambienti dell’Alto Adige verso il governo di Roma, della cui buona volontà nei riguardi degli alto-atesini si mostrava di dubitare, verranno prontamente dissipate dall’annuncio dei provvedimenti che stanno per essere adottati. Non dubito del pari che l’opinione pubblica internazionale, alla vigilia della conferenza dei cinque ministri degli Esteri, potrà essere perfettamente illuminata sullo spirito che anima gli intendimenti del governo italiano. Le sarei comunque grato se ella volesse opportunamente illustrarli al suo governo. La nota ufficiosa annuncia che consultazioni sono attualmente in corso con esponenti locali dell’Alto Adige per concordare i principi dell’autonomia regionale di quei territori. Altre consultazioni avranno tra breve inizio con esponenti locali della Venezia Giulia. Difficoltà di carattere tecnico hanno sino a questo momento impedito l’inizio di queste ultime consultazioni che è tuttavia seria intenzione del governo italiano di vedere svolgersi nel più breve tempo possibile. 