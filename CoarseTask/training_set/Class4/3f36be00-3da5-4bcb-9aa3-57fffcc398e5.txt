Come segretario politico del partito, egli ha salutato i rappresentanti dell’alta cultura dicendo che la Democrazia cristiana non pensa a loro per misere preoccupazioni di numero e di inquadramento; ben più alto vincolo unisce i politici con i lavoratori intellettuali. Se i primi sono della nuova Italia i manovali, gli altri sono gli architetti, rappresentano la luce del pensiero che illumina nel difficile cammino. In ogni età, prima di ogni rivolgimento, gli uomini di cultura furono dei precursori. Ricordiamo come agirono le società scientifiche nel Risorgimento; così anche in questa nostra terribile vigilia spetta agli elementi di pensiero la missione di precorrere le realizzazioni politico-sociali e di illuminare la marcia del popolo verso la nuova Italia. Scienziati ed artisti da un lato e politici della Democrazia cristiana dall’altro, si trovan d’accordo su un’altra conclusione dettataci dall’esperienza contemporanea. Come il politico trae dagli avvenimenti che ci travagliano la convinzione che il dinamismo e l’attivismo moderno conducono a precipizio i popoli e che la morale si impone non soltanto come principio personale ma anche come legge della storia, così gli uomini di cultura sentono che l’agnosticismo e lo scetticismo della società moderna conducono all’anarchia del pensiero e della società, e che è necessario ritornare a quel punto che il Massis chiama «le certezze essenziali», e riattaccarsi al patrimonio morale e spirituale della civiltà cristiana. Ecco che questa confluenza delle sintesi conclusive dei politici e scienziati abilita e chiama gli uni e gli altri ad esercitare presso il popolo e nella vita nazionale – quindi anche nella politica – una missione di salvamento. Ecco perché la Democrazia cristiana si volge alle persone colte, certa che non compiranno per incomprensione o per viltà quella che fu detta la trahison des clercs. L’oratore ha detto di portare il suo saluto anche come ministro degli Esteri; infatti gli uomini di cultura che lavorano in patria ed irradiano delle loro attività gli altri paesi, e quelli che lavorano nelle collettività italiane, sparse in tutto il mondo, sono i veri ambasciatori dell’Italia, che precedono i diplomatici e li sostituiscono ove è vietato mandarli. Così è avvenuto nel passato quando l’Italia esisteva già per questa irradiazione della sua civiltà verso l’estero prima che all’interno costituisse la sua unità politica. Così è avvenuto quando i nostri rappresentanti ufficiali vennero preceduti dagli esploratori, dagli inventori e dagli artisti. Così dovrà essere anche domani. Le classi colte dovranno precedere e accompagnare l’azione dei politici, poiché l’Italia rinascerà soltanto e precipuamente per effetto del lavoro e della cultura. Anche in tal campo i democratici cristiani dovranno essere i precursori e gli antesignani. 