Ho visto con simpatia l’iniziativa principalmente per due motivi: primo che si tratta di uno sforzo cooperativo, che stringe in collaborazione tutte le categorie dell’arte cinematografica dal più alto lavoratore intellettuale, come lo scrittore e il drammaturgo, al collaboratore manuale: esperimento esemplare di superamento delle classi e categorie meritevoli di larga imitazione. È solo dalle forze libere coalizzate che può sorgere la nuova Italia; lo Stato non può essere che l’integratore non il creatore o il monopolizzatore delle imprese. Mi auguro, quindi, che il tentativo trovi l’appoggio di capitalisti intelligenti e lo Stato agevoli questo lavoro altamente produttivo. In secondo luogo, voi rappresentate lo spirito ideale dell’arte che è al disopra dei partiti e aleggia in un’atmosfera più vasta. Noi politici vi ospitiamo qui ed assistiamo al vostro battesimo, ma non intendiamo inquadrarvi in un partito. Il tempo della «tessera di pane» deve essere tramontato per sempre. Noi camminiamo con voi in una corrente più vasta che è quella della nostra civiltà cristiana. La Chiesa, ha scritto un’artista architetto, è la sola che ci considera soprattutto come uomini, come persone, che ci afferra nella mente e nel cuore. Se è vero come scrisse l’Alfieri che «la pianta uomo aleggia in Italia più robusta che altrove» ciò è dovuto alla nostra congiunzione con la Chiesa. E qui è anche il punto di congiunzione con l’arte, perché l’arte fa appello alla personalità non alla massa più o meno organizzata. In questa tradizione sentiamo che sta la salvezza della presente crisi e la speranza di domani. Noi non abbiamo la robustezza della fede medievale, che portava gli artisti e gli artigiani costruttori di chiese ad unirsi in confraternite che facevano accedere all’opera la preghiera o l’atto liturgico in comune, ma basterà almeno che ci leghi in comune la convinzione che l’atmosfera ridiventerebbe asfittica se non ci fosse l’ossigenazione di chi vive in spirito e verità. Noi abbiamo bisogno dei dollari e delle sterline e siamo grati a chi ce li dà; ma sentiamo, contro ogni meccanizzazione e standardizzazione della vita, che la nostra rinascita dipende soprattutto dalla linfa vitale della nostra civiltà, della nostra cultura, della nostra arte. Tante opere, tanti monumenti sono distrutti, ma quello che rimane ancora nelle pietre, sulle tele, nel nostro spirito e nella nostra natura basta per ridiventare «luce del mondo». 