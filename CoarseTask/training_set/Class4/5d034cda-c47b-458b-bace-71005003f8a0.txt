A conclusione dei lavori, ha preso la parola il presidente De Gasperi, il quale dopo avere riepilogato i risultati del suo viaggio in America, le vicende della crisi governativa e della formazione dell’attuale ministero si è soffermato a lungo a parlare dei compiti e delle funzioni del partito. Bisogna avere la coscienza della nostra missione di giustizia e di libertà, due nomi indissolubili, e non piegarsi mai agli ondeggiamenti della opinione pubblica spesso agitata da mezzi di influenza non obiettivi ed ostili a tutto ciò che sappia di popolare e di cristiano. La critica ed il controllo all’interno della Democrazia cristiana non sono riprovevoli, anzi hanno un compito costruttivo; guai però alle avversioni astiose e non serene. Si discuta sui programmi e sulla legislazione ma non si dimentichi mai non di apparire, ma di essere uniti. De Gasperi ha dato poi opportuni consigli sulla azione politica per il periodo che si è iniziato. Si tentano, talvolta, conclude De Gasperi, piccole iniziative per ritorni impossibili. Io ho fiducia che l’avvenire del paese sarà della Democrazia cristiana . 