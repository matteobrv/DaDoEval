Precedenti L’attuale intesa con l’Austria chiude una lunga preparazione volta a trovare una soluzione dei problemi di minoranza etnica che corrisponda ai desideri legittimi della popolazione interessata e tale da soddisfare nel limite del giusto le richieste dei nostri vicini alle esigenze della coscienza internazionale, entro i limiti della attuale frontiera. Quando si giunga alla soluzione di un problema come questo le opinioni pubbliche sono facilmente inclini a criticare le formule risolutive senza tener conto dei pericoli essenziali a cui esse hanno ovviato. È inutile nascondere che le richieste territoriali austriache avevano trovato una sensibile rispondenza presso una parte della opinione pubblica mondiale. Il sospetto sulle reali intenzioni dell’Italia nei confronti delle minoranze di lingua tedesca era stato largamente diffuso portando ad una pericolosa deformazione della realtà. Tutto quanto avevamo già fatto ed avevamo promesso di fare a favore delle popolazioni di lingua tedesca dell’Alto Adige non era valso a smentire l’accusa che le abitudini oppressive fasciste nei riguardi delle minoranze non fossero state lealmente e definitivamente ripudiate. Per mettere il problema in tutta la sua chiarezza, nella dichiarazione che il nostro delegato, Ambasciatore Carandini, fece alla Conferenza di Parigi di fronte ai Delegati Supplenti il 30 maggio u.s. abbiamo dettagliatamente riferito sulle provvidenze sostanziali già prese e sulle garanzie di autogoverno regionale in cui intendevamo inquadrare i particolari provvedimenti già attuati e in corso di attuazione. Abbiamo allora sostenuto energicamente la inaccettabilità di una amputazione territoriale intesa a risolvere problemi di minoranze che potevano trovare la più integrale soddisfazione sul piano di quella effettiva protezione delle minoranze che è uno dei postulati della nuova democrazia italiana. Era necessario, in altra sede, affiancare questa nostra tesi con impegni concreti che permettessero ad alcuni Governi di superare, a ragion veduta, certi pregiudizi a noi sfavorevoli. A questo scopo i nostri impegni in materia di autonomia regionale dell’Alto Adige sono venuti facendosi sempre più precisi nel quadro della nostra dichiarazione del 30 maggio u.s. al sostanziale contenuto della quale corrisponde l’intesa ora firmata. Subito dopo la nostra dichiarazione del 30 maggio il delegato Carandini stabiliva rapporti diretti col Ministro Gruber su un piano di comprensione e di reciproca volontà di intesa che, dobbiamo riconoscere, non poteva essere maggiore. In queste circostanze si verificò il pieno consenso dei Quattro Grandi alla tesi russa per lo statu quo territoriale, e in un secondo tempo il superamento delle cosiddette minori rettifiche, dimostratesi non adeguate e inefficaci. In ultimo il governo austriaco, convinto dei nostri buoni propositi e della serietà dei provvedimenti presi e progettati a protezione della minoranza di lingua tedesca, ha voluto con realistico spirito di cooperazione internazionale aderire ad un’intesa che sposta il problema su un piano di reciproca fiducia e di più ampia collaborazione, che si è concretata nella formula del Ministro Gruber e da me sottoscritta il 5 corrente. Prima di illustrare il contenuto di tale intesa ho l’obbligo di dare atto al Ministro Gruber e ai suoi collaboratori del loro amichevole e intelligente contributo all’avvenuto riavvicinamento, e di esprimere la più viva riconoscenza all’amico Ambasciatore Carandini che più di ogni altro si prodigò nella preparazione di quest’atto ricostruttivo. Contenuto Il documento consta di due parti. La prima è una solenne e specifica dichiarazione del Governo italiano intorno alle direttive e ai propositi della politica interna verso la minoranza tedesca dell’Alto Adige. L’Italia ripete in forma solenne e impegnativa le assicurazioni, da noi date altre volte sia all’interno che all’estero riguardanti l’integrale equiparazione dei due gruppi etnici e specifica i provvedimenti legislativi e amministrativi che lo Stato Italiano ha preso e intende di prendere. Ricordo che i decreti legislativi che garantiscono la parità linguistica nella scuola, negli uffici e negli atti ufficiali furono già emanati l’anno scorso. Per l’applicazione delle leggi linguistiche, specie per quella concernente la lingua d’ufficio esiste una commissione mista rappresentante tutti i dicasteri centrali e la popolazione locale. Una sottocommissione della stessa struttura opera anche presso la Prefettura di Bolzano. La Prefettura di Bolzano è già autorizzata ad abolire tutte le forzate italianizzazioni dei nomi di famiglia. Queste riforme che potranno naturalmente venir completate e migliorate secondo l’esperienza e i legittimi desideri della popolazione porteranno anche ad accrescere gradualmente il numero degli impiegati e funzionari di lingua tedesca; frattanto si fa il massimo sforzo per inviare nell’Alto Adige personale bilingue. Non fu invece possibile finora introdurre per decreto-legge un ordinamento amministrativo autonomo, per il quale esistono vari progetti fra cui uno diligentemente elaborato dal Consigliere di Stato Innocenti prefetto di Bolzano che consultò in ogni particolare i fattori locali italiani e tedeschi. Non fu certo colpa del Governo. Ora dopo l’elezione dell’Assemblea Costituente, questa materia è riservata alla sua legislazione. Il Governo insisterà perché l’Assemblea affronti e risolva il problema rapidamente e secondo la direttiva indicata al n. 2 del presente documento. Il tenore di questo articolo è naturalmente generico. Si parla di un potere autonomo legislativo ed esecutivo; ma non è indicato quali materie saranno riservate al corpo rappresentativo ed esecutivo regionale e quali allo Stato. Il progetto Innocenti è molto largo e attribuisce all’Assemblea regionale poteri normativi in materia di agricoltura, di acque pubbliche, credito agrario e fondiario, assistenza sanitaria, opere pie, ferrovie e strade secondarie, turismo, sport e soprattutto istruzione elementare e professionale, tutela sui comuni, ecc.. Ma la fissazione dei maggiori o minori limiti dei poteri regionali dipenderà dai criteri che seguirà la Costituente nell’istituire l’ente Regione in Italia in genere o dalle particolari esigenze della zona interessata. Gli Austriaci hanno dei precedenti nelle loro Diete (Landtage). Giova notare qui che la questione se la regione debba comprendere il solo Alto Adige o tutta la Venezia Tridentina rimane aperta. Il Governo s’impegna solo a consultare in argomento anche i fiduciari della popolazione tedesca e ad assicurare comunque alle popolazioni un potere legislativo ed esecutivo autonomo. La seconda parte mira a stabilire fra l’Austria e l’Italia rapporti di buon vicinato e quindi ha carattere formalmente internazionale o più esattamente bilaterale. Abbiamo creduto anzitutto equo ed opportuno di consultarci anche con l’Austria circa la revisione delle opzioni, perché si tratta di riformare un accordo internazionale, le cui conseguenze toccano anche l’Austria, la quale ha dovuto accogliere gli optanti espulsi dalla Cecoslovacchia. Noi abbiamo fatto in argomento un primo decreto, ma siamo pronti ad esaminarlo tenendo conto degli elementi oggettivi che ci verranno sottoposti, col debito riguardo naturalmente a doverose considerazioni politiche. Esamineremo anche con buona volontà la possibilità del riconoscimento reciproco di certi titoli di studio e diplomi. Gli altri capoversi non hanno bisogno di spiegazione. Essi tendono a migliorare i nostri rapporti economici colla nuova Austria, anche con riguardo a particolari prodotti locali. Saranno materia di negoziati nei prossimi mesi. Conclusione 1 – L’effetto e il significato dell’accordo è la soluzione definitiva del problema della nostra frontiera settentrionale, soluzione ottenuta con l’accordo delle due parti e colle massime garanzie possibili per la minoranza tedesca. L’Alto Adige dovrà diventare un ponte e non una barriera. I concittadini di lingua tedesca troveranno nella democrazia italiana la massima possibilità di sviluppo. Italiani e tedeschi della zona dovranno collaborare in piena parità per i progressi economici e turistici della bella regione. 2 – Noi abbiamo dato un esempio di buona volontà e di probità politica, serva l’esempio a ravvalorare le nostre sacrosante rivendicazioni di protezione nazionale per i nuclei minoritari italiani che resteranno in Jugoslavia. L’esperimento di una minoranza libera e garantita ci costerà qualche sacrificio, ma esso è fatto per la fraternità dei popoli: ed è un gesto di fede in una nuova vita internazionale. Ringrazio cordialmente il Ministro Gruber e i Delegati Austriaci che hanno assunto con noi questa responsabilità e hanno condiviso questa speranza. 