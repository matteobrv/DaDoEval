Il compagno Togliatti ha concesso una intervista durante la sua permanenza a Milano ad un organo indipendente (fino ad un certo punto) ambrosiano, e il quotidiano comunista di Roma l’ha riprodotta su un titolo a 4 colonne. La Democrazia cristiana deve scegliere, dice il titolo e dice Togliatti: o fautori di progresso sociale e politico o fautori di conservazione e di regresso. Secondo Togliatti il partito della Democrazia cristiana è diviso in due; da una parte, c’è l’ala sindacale aderente al programma di Napoli della Confederazione generale del lavoro, dall’altra l’ala reazionaria alla cui testa si metterebbero candidati del mezzogiorno, aristocratici latifondisti del mezzogiorno e grandi industriali conservatori nel settentrione. Così il leader comunista vuol vederci chiaro, vuole che ci decidiamo a tanto, insomma, di spingere sul nostro fine un cuneo che ne spezzi l’unità. Rispondiamo: caro Togliatti l’esistenza dell’ala sindacale non ha impedito che i comunisti si compiacessero di definirci reazionari e attribuendosi il monopolio delle classi lavoratrici ci eliminassero come partito proletario. L’unità sindacale non ha impedito né la solidarietà marxista contro la concezione cristiana né la tattica di avvolgimento contro il nostro partito. Non abbiamo da scegliere. Il nostro programma è serio, onesto, progressivo ma legato alla civiltà e alla tradizione cristiana. Spetta a voi, invece, la scelta tra marxismo e dottrina bolscevica di cui onorate i maestri, da una parte, e il rispetto alla religione cattolica che professate durante la propaganda, dall’altra. Dovete scegliere fra la libertà che proclamate e lo spirito totalitario e dittatoriale che voi introducete ovunque arriviate, e che del resto, è esaltato e applicato sotto la dittatura proletaria, in tutta la vostra storia. Dovete scegliere fra la tendenza al collettivismo delle industrie e delle terre, e la vostra tattica minima, nonchè opportunistica, della terra ai contadini (nel senso della piccola e media proprietà) con cui vi presentate, quali fautori dei mezzadri infliggendo il gioco dei kurachi. Scegliete, infine, fra il comunismo bolscevico che l’Italia non vuole e la nostra democrazia progressiva che è una formula che dovrebbe essere accettata da tutti. Solo quando avrete scelto potrete o compagni comunisti, lagnarvi della propaganda che si fa contro di voi. Vedete: non si tratta neppure di vera e propria propaganda; si tratta di spiegare, dal momento che non lo fate voi, quale siano le vostre dottrine ed i vostri principi. I nostri tutti li conoscono. Sono eterni e per questo sempre nuovi. Sono la difesa del lavoro e della famiglia; l’evoluzione cristiana per cui il ricco deve donare al povero; aprire la strada della prosperità e del benessere. Sono la collaborazione fra le classi e la solidarietà sociale, l’elevazione dei meno abbienti; il sollievo dei sofferenti, la concordia, l’armonia. Sono: l’unità. Non quella, diciamo la verità, auspicata dal compagno Palmiro Togliatti. 