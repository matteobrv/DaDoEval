Bisogna tenere i nervi a posto perché da una parte c’era chi tendeva agguati al governo affinché non si facessero più le elezioni e si rimandasse il referendum e dall’altra parte vi erano esagerate preoccupazioni di un colpo di Stato. Tuttavia si è riusciti a superare queste difficoltà che sembravano estreme senza colpi di Stato e senza venir meno all’impegno formale che hanno le due parti, re e nazione, di sottoporsi all’arbitrato del popolo. Non c’è stato che un cambio di titolo. Possiamo tranquillamente riprendere il cammino fino alle decisioni che sono in mano del popolo italiano. Se i tedeschi dell’Alto Adige fossero stati più prudenti e ragionevoli quando io ho fatto loro un appello, dicendo: vedete, noi non saremo come i fascisti; noi rispetteremo il vostro carattere nazionale, vi ridaremo le scuole tedesche, vi daremo la libertà di comunicare nella vostra lingua, la libertà di eleggere i vostri uomini, vi daremo l’autonomia regionale. Se fossero stati con noi a collaborare alla soluzione migliore dei problemi della Venezia tridentina il progetto dell’autonomia avrebbe potuto essere pronto prima della Costituente e oggi sarei venuto qui a dirvi che l’autonomia è stata concessa. Disgraziatamente suggestionati da promesse ed eccitamenti d’oltre Brennero dimenticarono una cosa; che la questione dell’Alto Adige è una questione in cui entriamo anche noi e io, come rappresentante di 45 milioni di italiani, non posso abdicare al diritto di condeterminare quella che è la frontiera della pace. Io penso che ora i tedeschi saranno di miglior partito: io spero che essi si siano convinti. Riconosco che avevano diritto dopo tutto quello che era avvenuto nel periodo fascista di essere diffidenti delle promesse del governo; però fa torto alla loro intelligenza, non aver visto che noi non siamo i continuatori di una tattica e di un metodo come quelli fascisti; ma agiamo su concetti di democrazia la quale non può vivere se non poggia sul consenso del popolo nei comuni, nelle province, nelle regioni. Ecco perché io spero, e faccio un nuovo appello ai cittadini di lingua tedesca perché si accordino con noi che siamo disposti a trattare con la massima giustizia e dimenticare il passato a condizione che accettino la nostra mano lealmente e collaborino con noi sul terreno della equità, giustizia e democrazia, Domenica scorsa mi trovavo ospite a Parigi al «Quai d’Orsay» dal ministro degli Esteri e siccome a Parigi in quei giorni faceva freddo, ci siamo raccolti intono al caminetto. Ogni tanto il ministro degli Esteri scompariva per tornare sempre più allegro, a mano a mano che gli pervenivano notizie intorno al referendum: era lieto perché prevedeva, come di fatto fu, che la Costituzione, attorno alla quale tutti i partiti alla Costituente avevano lavorato per sette mesi veniva respinta dal popolo nel referendum. Ora, questa allegria nell’uomo, il quale fu uno dei capi della resistenza francese, ministro responsabile, dopo tanto lavoro e tante fatiche spese per accordarsi sulla Costituente, questa allegria mi faceva riflettere. Perché dunque questo compiacimento che il popolo francese in maggioranza avesse respinto l’elaborato della costituzione? Perché? Il perché voi l’avete capito: perché la preoccupazione del popolo francese in questo momento è di non correre il rischio di perdere la libertà e di finire con un’unica Camera la quale si trasformi nell’influsso permanente di un unico partito, oppure cada, come altre volte avvenne, in una dittatura. Ed ecco che io, rappresentante di un paese che non ha ancora deciso, ma che per dichiarazioni di partiti e di opinione pubblica, si può supporre preferisca la forma repubblicana, mi sento già al di là del problema monarchico o repubblicano con un’unica questione sostanziale che si affaccia a tutta Europa: potremo creare, alimentare, mantenere un regime liberale o correremo il rischio di cadere sotto la dittatura di un’Assemblea, di un partito o di una persona? Questa questione, o amici, s’è affacciata al popolo francese. La Costituzione voleva la magistratura in una certa dipendenza dal potere politico; non riconosceva nella proprietà un principio e un diritto inerente alla persona umana. Queste non sono questioni che interessano soltanto il popolo francese, ma domineranno domani le decisioni della Costituente italiana. Poiché disgraziatamente noi non abbiamo il referendum post-costituente noi a seconda che deciderà la maggioranza avremo la soluzione che garantisca la libertà o che la metta in pericolo. Ecco il problema principale di cui dovete interessarvi, ecco le ragioni per cui le prossime elezioni dei deputati sono così decisive per le sorti del popolo italiano. Certo è che noi abbiamo l’obbligo, per la pace dei nostri figli, di garantirci contro tale pericolo e non c’è garanzia maggiore che creare un forte blocco di centro democratico cristiano. 