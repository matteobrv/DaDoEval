De Gasperi si sofferma sulle più recenti vicende della vita politica italiana e particolarmente sulla crisi, dimostrando come le condizioni politiche attuali, nel supremo interesse del paese, abbiano di necessità richiesto un governo di coalizione. Richiama i convenuti ai doveri e ai compiti di tutti gli iscritti al partito, che al di sopra di ogni naturale diversità di opinioni devono profondamente sentire in ogni caso l’obbligo di essere fedeli alla disciplina e alla unità del partito con coraggio e spirito di solidarietà. Soltanto dalla forza che può derivare da una sentita e operante coscienza unitaria la Democrazia cristiana potrà conseguire nuovi successi per l’affermazione dei suoi ideali nell’interesse del paese. Il presidente del Consiglio ha esposto poi le vicende intercorse dalla formazione del governo ad oggi, mettendo in evidenza come la subdola manovra calunniatrice inventata contro alcuni uomini della Dc – sulla quale la Commissione parlamentare farà la dovuta luce – abbia ritardato l’azione del governo nel delicato settore economico-finanziario. 