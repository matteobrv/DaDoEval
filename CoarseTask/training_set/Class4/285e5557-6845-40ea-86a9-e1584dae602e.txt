Amici Viterbesi, sono molto sorpreso che con un tempo così cattivo voi vi siate radunati in numero così cospicuo e vi ringrazio del desiderio che avete di avvicinare i rappresentati della Democrazia cristiana e soprattutto il segretario politico della Democrazia cristiana, perché oggi io qui parlo come tale e mi svesto completamente della mia carica ufficiale di capo del governo. Mi svesto, per modo di dire, perché coscienze e uomini soli, in qualunque posizione si sia, portano con sé principii e direttive che sono il cammino della vita. Avrei desiderato tornare a Viterbo, come in momenti pacifici, per ammirare i vostri monumenti e interessarmi ai disastri che i vostri edifici hanno subito, occuparmi in ogni caso, dei vostri interessi locali cittadini, del progresso, della ricostruzione, della necessità della ripresa, della vostra vita cittadina e regionale. Avrei preferito venire a parlarvi semplicemente di amministrazione, poiché si tratta di elezioni amministrative, cioè fare un discorso tranquillo e pacifico in cui si riflettessero i principii di collaborazione che fino ad ora sono stati quelli dei partiti che stanno al governo, i bisogni urgenti e le necessità della ripresa e di ricostruire e di superare le difficoltà della guerra, non lotta di parte ma congiuntura di sforzi comuni per progredire, per rinascere dopo tanto disastro, invece sono costretto a parlarvi di qualche cosa che divide cioè della politica, non perché io lo avessi desiderato; anzi quando abbiamo iniziato la campagna amministrativa c’era stato una specie di accordo fra i Partiti di evitare di presentare al popolo le questioni politiche grosse che ci dividevano. E ciò non perché non le volessimo affrontare ma perché dicevamo ogni cosa a suo posto. Si doveva parlare delle proprie elezioni amministrative del comune, delle necessità amministrative ed economiche, della necessità dell’unione e della concordia; poi, si sarebbe parlato delle elezioni politiche, cioè dei problemi che naturalmente ci dividono, sia per programma sia per tendenza. Ma, sembra fatale, che, in Italia, ogni volta che ci si raduna, ogni volta che si trattino gli affari politici, le divisioni politiche si manifestano con un accanimento che, da principio, non si sarebbe mai creduto di dovere deplorare. Con ciò io non voglio dire che in queste elezioni amministrative non sia, anzi, da ammirare l’ordine, la tolleranza vicendevole che nella maggior parte dei casi, con qualche dannosa eccezione anche non molto lontana da qui, si è potuta osservare e mantenere. Devo anche dire che è miracolosa questa possibilità che il popolo, da diverse parti organizzato, sulle piazze e quasi senza interruzione da un comizio segue l’altro e l’un oratore segue l’altro, senza ricorrere alla forza e alla violenza. Dobbiamo ricordare che, nell’altro dopo guerra nel 1919, in verità i conflitti furono maggiori e l’accanimento portò più spesso alla violenza ed agli scontri. Dobbiamo oggi ringraziare Iddio della forse maturata educazione politica del popolo italiano, onde le cose siano diversamente andate. Tuttavia, non è detto che, essendo stati maturati i contrasti politici, di qui innanzi la campagna che si svilupperà per la Costituente e per il referendum popolare non possa assumere altri aspetti. Io vi dico, amici democratici cristiani due cose a questo riguardo: 1) non fate violenza mai a nessuno, contro nessuno; 2) non lasciatevi intimidire. Abbiate coraggio!! Questo è il testamento che vi do. E vi parlo di testamento come un uomo che sa di essere esposto ad una fatica immensa, a problemi difficilissimi e ad una situazione di alta compressione fisica che forse non potrà superare. Qualunque cosa accada, ricordatevi di questo: non siate vili, non siate timidi!! Non ricorrete agli esempi di una vecchia classe dirigente, clericale, timida, conservatrice. Bisogna battersi per il progresso e per salvare il nostro popolo. E bisogna battersi con coraggio, costi quel che costi!! Poiché in questa campagna amministrativa già i problemi politici ed economici e sociali sono stati posti, nella campagna che seguirà per le elezioni politiche, vi domando che essi vengano da voi affrontati con maggiore profondità e con maggiore precisione, poiché noi democratici cristiani non abbiamo nessun privilegio da difendere, nessun interesse anti popolare da proteggere. Noi siamo protesi verso il progresso economico e sociale che vuol dire nuova distribuzione della proprietà e della ricchezza fra le classi popolari. Ma noi abbiamo un’altra cosa da difendere, sulla quale saremo inesorabili, sulla quale dobbiamo puntare i piedi e batterci fino all’ultimo e questa altra cosa è la tradizione della civiltà cristiana dalla quale veniamo, che i nostri padri ci hanno lasciato e che noi giuriamo di mantenere e di difendere. Voi direte che io dipingo i fantasmi sulle pareti, che creo un pericolo che non esiste; voi direte che io ricorro a questi spettri per eccitare in voi la vigilanza, per eccitare in voi lo sforzo di resistenza. Ebbene, vi dico, disgraziatamente: no; gli spettri non esistono, poiché se il Partito comunista si fosse presentato come nel 1919, con un programma anticlericale e avesse onestamente, chiaramente esposto il suo pensiero marxista in confronto delle nostre tendenze spirituali, allora sarebbero sorti questi spettri nella fantasia e nella mente degli uditori e degli ascoltatori. Ma questo non è avvenuto, anzi, ci siamo trovati dinanzi ad un partito prudente, a un partito limitato, con un programma ridotto, a un partito il quale non ha presentato i suoi connotati genuini storici, la sua carta di origine, il suo certificato di nascita, ma ha presentato una forma mansueta, una forma adatta al nuovo spirito e alla nuova situazione, direi: adatta soprattutto alle esigenze del senso cristiano del popolo italiano. A questo riguardo il partito segna una linea di condotta inspirata ad una tattica che vale non soltanto per l’Italia, ma vale anche per altri paesi. Voi trovate, oggi, che in Francia i comunisti si presentano come il partito nazionale, il partito che difende le frontiere, insomma assume quello che era il contenuto e quello che è la sostanza della civiltà francese; la gloria, le tradizioni militari di uno Stato che spera sempre di ridivenire quello che era dopo Napoleone. Ora, amici miei, cosa vuol dire tutto questo? Vuol dire che il Partito comunista sa ed è capace di assumere quegli atteggiamenti concreti che si adattano ad una certa situazione. E, poiché, di fronte al sentimento cristiano ciò vuol dire tolleranza, vuol dire rispetto, più di quello che avvenisse nel 1919, noi lo riconosciamo e ne siamo grati; però, non è che con ciò noi dobbiamo affidare loro la rappresentanza di questo popolo, affidarci alla loro corrente, senza chiedere dove vogliono andare; non è che con ciò noi siamo esonerati dal fare una critica necessaria ed una indagine doverosa per chiedere: quando voi arrivaste al governo, da soli o in maggioranza, come agirete in certe direzioni, secondo certe aspirazioni che a noi premono? Ed ecco perché noi diciamo: se il Partito comunista, che come partito marxista è di per se stesso determinista, ha le sue qualità specifiche di collaborazione in questo momento per il progresso italiano, se devo riconoscere che gli uomini che stanno con me al governo lavorano con ogni impegno e con ogni onestà e probità per la collaborazione nello Stato, devo però dire che ciò non basta, perché non possiamo dare una procura generale e affidarci al loro programma, perché lo spirito che lo domina viene da lontano ed è uno spirito del quale ancora abbiamo il diritto di sospettare che non corrisponda al sentimento generale della nazione italiana. Non facciamo, quindi, un torto se onestamente diciamo: l’avvenire del nostro paese, l’avvenire del nuovo Stato è affidato meglio a coloro che si trovano sicuri per onestà di convinzioni sempre manifestate sulle basi delle tradizioni cristiane del nostro paese. Che cosa vuol dire, amici miei? Forse io vengo a parlarvi di questioni di carattere di culto e di religione? No! Ciascuno faccia secondo la sua coscienza. Non è mia missione predicare e insegnare; sono anche io uomo di disciplina come tutti gli altri in confronto ai ministri di culto; non è che io possa insegnare in questa materia; ma è che innegabilmente, quando si tratta dell’avvenire del nostro paese noi dobbiamo dire: sì, riforme le più ardite, sì rinnovamento, rinnovamento il più radicale nel campo sociale, economico, politico. Tutto questo è possibile: la Democrazia cristiana non sbarra il cammino a nessun progresso; è disposta ad esaminare e ad attuare tutto quello che può significare avvento di popolo e di lavoro, ma in una cosa è assolutamente intransigente: in questa che non può affidare ad altri movimenti la cura dell’avvenire della nostra nazione nel campo spirituale e nel campo delle idee. Ecco perché noi onestamente abbiamo da principio richiesto un po’ di probità, un po’ di onestà politica da parte di tutti i partiti. Non basta chiedere a noi se siamo per questa o per quell’altra riforma e quasi in tono di diffida domandarci qual è la nostra visione della ricostruzione dello Stato, ma è necessario anche portare i connotati precisi della propria convinzione e della propria origine. E, Signori miei, se abbiamo da fare in Italia con un partito nuovo, vi domando; perché si chiama comunista? E se abbiamo a che fare con un Partito comunista come si trova, allora abbiamo tutte le ragioni di diffidare, perché temiamo che quei pessimi maestri ci faranno raccogliere gli stessi frutti che sono stati raccolti in altri paesi, dove la religione cattolica non ha trovato posto, dove ci sono state nuove persecuzioni e nuove offese. Signori miei, dico di più: ci sono in questo momento in Europa due movimenti che si possono dire del pari di sinistra, ma che sono due movimenti di tendenza sociale per un certo tratto confluente, ma per un certo altro, per l’origine e la tattica divergenti: un movimento laburista e un movimento comunista. Ora, il movimento laburista, impersonato oggi nel governo inglese, il movimento laburista si fonda e ammette la religione nello Stato, nel popolo, ma non la ammette espressamente perché la presuppone, presuppone l’esistenza di questa base religiosa cristiana e a questa base si richiama. Io ho raccontato altrove che l’attuale presidente del Consiglio inglese Attlee, nel colloquio che ebbi l’anno scorso a Roma mi disse: «Voi vi chiamate cristiani, noi non ci chiamiamo cristiani, però supponiamo che il Cristianesimo esista e inspiri tutta la Nazione». Infatti, voi avete visto che Attlee, come avrebbe fatto anche un altro conservatore qualsiasi, prima di lui, ha seguito il re nella cerimonia religiosa per l’inaugurazione della Camera. C’è gente la quale ha in testa un programma di rinnovamento ed è per un programma di cooperazione, di fratellanza internazionale, è gente però che non rinnega le basi del passato su cui grande è diventata l’Inghilterra, cioè le basi cristiane, cioè il concetto vero della libertà e vero della democrazia. Ora, se noi dobbiamo dire fra questi due movimenti quello al quale siamo più vicini, dobbiamo dire che questo è il laburista; dobbiamo dire che noi apparteniamo a questa corrente riformatrice. È vero ci si fa rimprovero: «ma voi avete anche tanti ricchi nel vostro partito, avete tanti proprietari e tanti industriali». Io dico: magari ne avessimo moltissimi che potessimo convertire, farne oggetto delle premure delle masse lavoratrici, perché imparino a cedere quando bisogna cedere, imparino a creare una nuova organizzazione della terra e una nuova organizzazione industriale. È questo il nostro programma. Sì, lo affermiamo: noi sappiamo che la evoluzione del popolo, che il progresso popolare non sono possibili altro che con la cooperazione di coloro i quali in questo momento rappresentano la proprietà, la ricchezza e di quelli che di questa ricchezza devono avere giustamente parte. Sappiamo che non c’è altro mezzo. Io riconosco, anzi credo che sia una provvidenza che esistano ai nostri fianchi partiti che ci criticano, perché così impediscono che ci addormentiamo in mezzo a coloro che possiedono e non sentiamo la necessità di una rivoluzione la quale porta ad una diversa distribuzione, sia nella produzione come nella divisione dei frutti della ricchezza. Amici miei, questa può essere una parte utile, ma se ci può essere un partito o una corrente di idee che può essere affiancata anche ad altri partiti, la quale governi l’Italia, questa corrente deve: primo: corrispondere al sentimento storico della popolazione ereditato da generazioni e generazioni e tranquillizzare la coscienza, in modo da non lasciare dubbi, in modo da garantire con la propria convinzione sinceramente professata, che questa base rimanga intatta; secondo: questa corrente deve avere la possibilità di agire sopra le classi che oggi possiedono e che devono venire a patti con le masse popolari che chiedono. Voi mi direte: perché non avete agito fino adesso? Io vi dico: non è vero; si è agito, guardate il progresso che si è verificato dopo tanti secoli in questo senso e come l’evoluzione è venuta avanti irrefrenabilmente verso una migliore sistemazione sociale. C’è questo forse: ma se abbiamo mancato nel passato non vogliamo mancare nell’avvenire, la Democrazia cristiana non è un partito in movimento, in marcia di progresso; questo progresso è lo spirito del cristianesimo, che ha servito, che deve spingerci avanti, da una parte per concedere quello che è giusto, dall’altra per muovere alla conquista popolare. La terza caratteristica di questa corrente deve essere di rappresentare in Europa, e direi nel mondo, soprattutto dinanzi all’America, una garanzia di tranquillità e di evoluzione pacifica. Come noi abbiamo tentato con uno sforzo supremo, che in un certo momento sembrava dovesse fallire, e devo confessarvi che ho passato ore di angoscia e insonni, come [abbiamo] organizzato un referendum per chiamare il popolo a decidere sulla forma dello Stato, così abbiamo anche noi i nostri problemi sociali: poterli risolvere, poterli a mano a mano che si presenta la possibilità, risolvere, senza salti nel buio, senza scosse che ci portino alla fame e all’abbandono da parte di coloro che possono aiutarci. Quando mi dicono che si faccia da parte di qualche partito la propaganda con taccuino alla mano dicendo: quanti ettari hai tu? Quanti ne hai in meno? Ne vuol prendere nota? Quando si è ricorsi a queste gherminelle di cui ho notizie precise, vuol dire che non si dice la verità al popolo, perché la verità sarebbe questa: se un movimento rurale, un movimento per la terra si rivelasse in forma violenta oggi le conseguenze sarebbero: diminuzione della produzione e, quindi, fame e carestia e nessun aiuto dall’estero, il quale per darci e aiutarci vuole che la nostra evoluzione proceda nell’ordine e nella tranquillità. Con questo confesso che io sono venuto qui questa sera all’ultima vigilia avanti alle elezioni amministrative, perché da una parte legato al posto di governo e dall’altra, forse ingenuamente, perché credevo che a simili trucchi non si ricorresse. Si è ricorso non solo qua, ma da per tutto, quando si è cominciato a dire: «questo è il movimento della conquista della terra! Se voi eleggete il tale e il tale altro partito senz’altro avrete la conquista della terra!». E in una parte del Lazio già c’è la dimostrazione che le promesse non vengono mantenute. La verità è una sola ed è questa: non si può risolvere la questione agraria senza una legislazione normale e una evoluzione graduale che segua le varie conformazioni regionali. È pazzesco che ci sia una formula [di] alchimia per risolvere che tanti e tanti ettari di terra… Bisogna mettersi d’accordo su questo riguardo per progredire gradatamente in questa riforma, dopo averla resa possibile con istituti adeguati sia per l’agricoltura che per la finanza. Quindi noi siamo per questa riforma, ma non possiamo dare ad intendere che si faccia dall’oggi all’indomani. Amici miei, noi siamo in una situazione difficilissima. Io devo dirvi che dalle discussioni che abbiamo fatto nelle due ultime riunioni del Consiglio dei ministri e nelle riunioni che abbiamo avute col rappresentante dell’Unrra, devo dirvi che la nostra situazione è grave assai, che dobbiamo fare uno sforzo colossale per arrivare alla saldatura, per non diminuire la razione già piccola del pane, per poter dare ancora almeno il mezzo chilo di pasta. Noi siamo in condizioni che dipendiamo tutti i giorni dai vapori che arrivano a Civitavecchia; stiamo sempre a guardare il mare, in attesa e se non arrivano le navi che portano i cereali avremo la fame e se non arriva il carbone avremo oscurità e le industrie che non si muoveranno. In questo rapporto siamo noi entro l’economia mondiale. Allora, amici miei, bisogna farsi un problema di coscienza: si può arrivare a delle riforme, a dei rinnovamenti, ma non dando ad intendere che la cosa sia rapida e che dipenda da un partito, perché io vi dico: anche in politica estera noi dobbiamo essere modesti e neutrali. Non dobbiamo stare né coi grandi a sinistra né coi grandi a destra; noi siamo piccoli, dobbiamo badare ai fatti nostri; dobbiamo tenere buoni rapporti con tutti; non dobbiamo accordarci né per gli uni né per gli altri tanto più che abbiamo avuto dall’America aiuti cospicui, senza i quali non avremmo potuto vivere; però, in quanto al trattamento di pace non sappiamo ancora come ci tratteranno di qua e come ci tratteranno di là. Gli uni ci domandano riparazioni, gli uni ci domandano Trieste, ci domandano una zona che è assolutamente nostra, è assolutamente nostra, che dobbiamo difendere e che difenderemo. La difenderemo e chi vi parla è un inerme che non ha armi e come governo non ha un esercito da potere scagliare sul fronte, quindi il mio parlare non è da nazionalista, non ha il tono mussoliniano della difesa armata; è una difesa della coscienza. Cioè se mai arrivasse il momento in cui una cosa simile ci venisse proposta, noi faremo come coloro che non potendo fare di più incrociano le braccia e dicono: «noi non firmiamo». Noi abbiamo il diritto di difendere anche quelle opere di civiltà che abbiamo compiuto, come abbiamo senza dubbio il dovere di rinnegare le aggressioni fatte dal governo fascista; noi abbiamo il dovere di riparare i danni dove possibile, compiuti da un governo che ha aggredito anche la Jugoslavia; noi lo riconosciamo questo. Da me non uscirà mai una parola che possa essere comunque rappresentata come a difesa degli errori portati dal governo fascista. È in nome di questa sincerità di coscienza poiché sappiamo che quello che difendiamo è veramente nostro ed è patrimonio dei nostri avi, è fatica delle generazioni anteriori. Anche per ciò che riguarda le colonie se noi siamo pronti a concedere tutto però non dovremmo essere i capri espiatori, i soli che paghino, quando altri popoli cercano di avere nuovi possessi e di mantenere quelli antichi che hanno. No! Così, amici miei, io sento che se c’è un pericolo del cosiddetto neofascismo in Italia, e io non ci credo, ma se c’è, se ci potrebbe essere potrebbe esserlo solo ove si credesse che il governo fosse dominato da direttive che favorissero la situazione estera in contrasto con gli interessi nostri. Onde, in verità noi abbiamo la coscienza di avere fatto nella politica passata, anche internazionale, di avere tenuto quella linea che è l’interesse del popolo italiano, ma anche interesse e sprone per la ricostruzione internazionale. Noi non siamo dei nazionalisti che si richiamano a tutto quello che possedevamo come oggetto di conquista della guerra passata, noi siamo dei cooperatori che si presentano come uomini i quali vogliono mettere al servizio la forza, i muscoli, il lavoro del popolo italiano sul mercato internazionale e sul mercato (brutta parola), sul mercato del lavoro, ma soprattutto di collaborare verso una maggiore giustizia dei popoli. Noi la vogliamo questa internazionale bianca che è internazionale di pace, internazionale di ricostruzione, ma diciamo: questa internazionale sarebbe vano cercarla sopra i paradigmi passati. Quanto si è cantata questa internazionale; poi, al momento della guerra, è crollata per la passione dei vari movimenti operai. Amici miei, non c’è che un pensiero solo che può superare questa difficoltà e questo pensiero non può essere altro che quello della fratellanza cristiana sotto un Padre Comune, il quale ci protegge e in mano al quale noi siamo con tutto il nostro destino. Signori miei, poiché si è fatta anche una campagna misera, una campagna spregevole, si è fatta una campagna contro il clero e l’opera del clero specialmente contro l’opera della Commissione pontificia, negli ultimi tempi, perché avviene che i treni che vanno a prendere gli ammalati dall’accampamento di Pescantina e passano per l’Italia, vengono talvolta utilizzati da gente che si butta dentro all’ultimo momento, si è voluto calunniare, per questa carità il sommo pontefice. Io vi dico che sono al governo, se in un certo momento non ci fosse stata la libera iniziativa del papa, le nostre miserie sarebbero state maggiori e io vi dico che questi angeli di pace, hanno lavorato soltanto in nome della carità di Cristo, del sommo pontefice che di questa carità è uno splendido rappresentante in terra. È ora di terminare e di concludere. Io non vi ho parlato ancora dei problemi della Costituente. La cosa mi porterebbe lontano. Poiché domani si tratta soltanto di elezioni amministrative, vi ho accennato solo perché spinto dalla polemica sorta alla questione politica. Brevemente vi dirò questo: quando affronteremo i problemi della Costituente, dovremo affrontarli con questo spirito: la Costituente, se non ci cambiamo noi, non cambia niente. Non crediate che eleggere una assemblea, anche se quella cambia il capo del governo, cambia qualcosa di sostanziale. Dipende dagli uomini che formano la maggioranza del governo. Se dovremo sempre, in ogni modo, venire ad una transazione, diventerà sempre un povero governo come il mio e come quelli che ci sono stati. In secondo luogo la Costituente non cambia niente delle questioni essenziali della vita. Le questioni che deve affrontare la Costituente sono: la forma dello Stato e la Costituente. Questi sono i compiti esclusivi della Costituente. Io vi dico che la questione della futura produzione della campagna dipende più dai fosfati che devono venire, più dalle 60.000 tonnellate di fosfati che devono venire dall’Algeria, che dalla Costituente. E se noi siamo capaci di introdurre miglioramenti nel campo dell’agricoltura eviteremo la fame; altrimenti, avete sentito anche le parole di sua santità Pio XII, che hanno fatto eco. Ma io ho mandato a dire anche al ministro degli Esteri inglese, me lo ha mandato a dire anche dall’America La Guardia, Fiorello La Guardia che tanto ha fatto per noi e che tanto affetto ha per noi e che per fortuna è diventato presidente della Unrra. La situazione mondiale è talmente tragica che noi non ci salveremo che con uno sforzo della nostra collaborazione, sforzo della nostra volontà e di equilibrio; non c’è posto per grosse rivoluzioni, per grossi cambiamenti. Ma oggi bisogna che provvediamo alla produzione, bisogna che provvediamo a rimettere in piedi le industrie. Ho visto con grande orgoglio a Torino la prima mostra della meccanica, dove si nota lo sforzo dello ingegno, della industria e dell’artigianato italiano per la ripresa. Ma questa ripresa deve essere fatta con sforzi di collaborazione di capitali e per questo abbiamo anche bisogno dell’estero. Io vi dico: per la salvezza d’Italia quello che importa soprattutto è che al governo vada una corrente omogenea di idee, di uomini e di volontà, che diano la tranquillità all’interno e le garanzie all’estero. Questo sarà domani spiegato più dettagliatamente quando si tratterà di eleggere la Costituente. Questo è il programma della Democrazia cristiana, programma che ci impegna tutti con ogni sforzo di volontà, perché sappiamo che da questo sforzo e da questa necessità dipendono le sorti del popolo italiano, le sorti del nostro paese. 