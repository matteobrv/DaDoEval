L’oratore, dopo aver affermato che dedicherà tutte le proprie forze alla causa della Democrazia cristiana, non per un interesse di partito, ma perché sa che, servendo la Democrazia cristiana serve in pieno la patria, ha dichiarato che «non c’è nessuna riforma, nessun cambiamento che possa essere da noi accettato se non è inserito nei concetti principali della civiltà cristiana. Siamo pronti, ha proseguito, a tutto, quando però non si neghino e non si trascurino o non si finga di ignorare le basi della civiltà. Senza una morale, senza una fede cristiana, ha affermato il ministro, l’Italia non si potrà salvare. Che importa se cambiamo tutta la struttura del paese o dell’economia quando non preserviamo la morale del costume e delle azioni? Non è che pretendiamo, ha proseguito, di essere i soli cattolici, i soli cristiani: ci siamo chiamati cristiani perché in un mondo che si dimentica dei valori morali, abbiamo creduto di mettere anzitutto sulla nostra bandiera questa professione di etica sociale cristiana». Parlando della consistenza numerica del partito, l’oratore ha detto: «Non abbiamo avuto ancora occasione di contarci, ma abbiamo sempre cercato di evitarlo, per scomparire in un’opera comune di ricostruzione, ma il momento di contarci verrà e ho la sensazione che allora saremo molto più numerosi di quanto si possa dedurre dagli schedari delle nostre sezioni di partito. Scopriremo che ci sono migliaia e migliaia di uomini che stanno ora in disparte per un’ancora deficiente preparazione politica». Il ministro degli Esteri si è quindi intrattenuto sulla questione di Trieste, definendola prima di tutto una questione pregiudiziale di metodo. «Nel periodo finale noi abbiamo fatto la guerra, l’abbiamo vinta, dalla parte degli alleati per eliminare d’ora in avanti i metodi della violenza e della forza ed assegnare territori secondo principi di equità e di giustizia. L’occupazione delle città italiane da parte degli jugoslavi fu e rimane uno di quei fatti che contraddicono a tutte le affermazioni conclamate in astratto di giustizia». In particolare, ha accuratamente ricordato i molti deportati italiani in Jugoslavia, rilevando che niente è possibile conoscere sulla loro sorte per lenire il dolore delle madri angosciate e ha fatto appello agli slavi perché, liberando i deportati, creino le basi della conciliazione fra i due popoli. Ha poi brevemente accennato alla sua recente missione a Londra, alla conferenza dei ministri degli Esteri, dove si è appellato, oltre che alla partecipazione italiana alla lotta di liberazione, anche ai sani principi di una giustizia cristiana, che sempre lotta per la pace, mai per la guerra, e per una concordia duratura fra i popoli. Concludendo, il ministro De Gasperi ha detto: «Non possiamo essere un partito di classe contro le altre classi; gli uni e gli altri hanno bisogno di lavoro: dobbiamo trovare il modo di rappresentare gli interessi e le aspirazioni del popolo intero, e il popolo non è una sola classe, ma il complesso degli uomini che lavorano e che producono». 