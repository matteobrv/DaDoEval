Sono al microfono, naturalmente, non per intrattenervi sulla crisi ministeriale, ma per ripetervi al di sopra e al di fuori delle differenze e delle manovre politiche una parola di fede e di ammonimento . Badate, la situazione finanziaria dello Stato migliora e potrebbe consolidarsi definitivamente se andassimo più d’accordo e alla salvezza comune concorressero tutte le migliori forze del paese. Secondo l’inventario (scusate l’improprietà tecnica del termine) fatto dal ministro del Tesoro agli inizi del nostro governo il nostro bilancio prevedeva un deficit di 610 miliardi e in più 190 miliardi di residui passivi per impegni assunti negli esercizi precedenti. Il prestito della ricostruzione che aveva dato 228 miliardi era in buona parte assorbito dalle spese di essa. Il governo non si perdette di animo e sotto l’impulso di Campilli pose subito mano ai rimedi. Rimedio primo: aumentare le entrate. Vari provvedimenti fiscali ci permisero di prevedere un aumento del gettito di 90 miliardi l’anno. Fra tali provvedimenti segnalo quello che colpisce, in maniera drastica i profitti della speculazione, quello che introduce la sovrimposta sulla negoziazione dei titoli azionari e la nuova tassa sui consumi voluttuari. Il provvedimento più radicale, però, che riversa il peso del risanamento finanziario sulle classi abbienti è l’imposizione straordinaria sul patrimonio. Nel prossimo esercizio non potremo ricavare da essa che 90 miliardi, ma nei tre seguenti si calcola di arrivare a ulteriori 300/400 miliardi. In complesso, tenuto conto di qualche provvedimento minore in preparazione nell’anno 1947/48 verranno a pesare sul contribuente italiano circa 200 miliardi di nuove tasse. E tutto questo, mentre a beneficio dei salariati e stipendiati abbiamo ridotto l’imposta della ricchezza mobile di 15 miliardi. Rimedio secondo: ridurre le spese. Il presente governo, tolti i recenti aumenti degli stipendi per gli impiegati, che si è cercato di coprire in parte con nuovi redditi, non ha assunto nuovi impegni di spesa, abolendo il prezzo politico del pane, sia pure con la indennità di caro pane risparmiando 75 miliardi; inoltre, nel preventivo 47/48 abbiamo compresso le spese per opere pubbliche da 330 a 260 miliardi, aumentando di 12 miliardi i fondi per opere di bonifica e miglioramento agrario considerato particolarmente redditizio. Abbiamo il dovere della ricostruzione e quello di combattere la disoccupazione, ma sappiamo che è illusorio stanziare miliardi di lavori al di là dei limiti fissati dalle entrate fiscali, dalle risorse dei prestiti e dalle disponibilità del cemento, del ferro e di altre materie prime. Si finirebbe con l’aumentare artificialmente i prezzi di queste materie assai scarse. I settori nei quali non siamo riusciti ad abbassare le cifre sono quelli del personale e quelli della difesa. Per effetto della scala mobile, le spese per il personale sono arrivate a 250 miliardi cioè al 45% delle entrate ordinarie. Un impiegato ogni 42 abitanti! Il personale complessivamente costa troppo e individualmente preso, uno per uno, non campa perché è pagato male. Il governo ha voluto fare un primo tentativo: ridurre entro quest’anno il numero del personale almeno del 5%. Bisogna mettersi su questa strada con la collaborazione dell’Assemblea costituente e delle stesse categorie impiegatizie. Le spese militari, nel preventivo 1947/48, sono 154 miliardi dei quali 64 per il personale. Si sono, in verità, ridotti alcuni capitoli, ma qui, come nel bilancio per il personale cozziamo contro l’aumento dei prezzi: l’aumentato costo dei servizi, dei viveri, dei materiali degli equipaggiamenti e il numero eccedente delle maestranze degli stabilimenti militari, tutto questo ha costituito perora una barriera d’arresto per gli sforzi combinati dei ministri Campilli e Gasparotto. Riassumiamo così il bilancio di previsione per l’anno 1947/1948: le entrate si prevedono in 520 miliardi; le spese in 832 miliardi di cui 581 oneri normali di bilancio e 251 miliardi per oneri eccezionali. Il deficit è, quindi, di 312 miliardi. Il ministro del Tesoro pensa di aver previsto con molta cautela, perché con una politica di pressione graduale e costante nel settore delle entrate tributarie normali, il loro reddito aumenterà certamente fino al livello prebellico. Tutta la questione anche qui sta nei prezzi. Riusciremo a stabilizzarli? Ecco il problema centrale che torna sempre. Ricordate che l’attuale governo ha agito anche nel campo organizzativo del credito, ricostituendo il Comitato interministeriale del credito e del risparmio e ha inteso dare una sistemazione autonoma alle aziende di Stato (ferrovie, strade, monopoli; l’emissione dei primi 25 miliardi di obbligazioni ferroviarie rappresenta il primo passo per diminuire il peso di tali aziende sul bilancio statale). Avvertite, infine, che, nonostante quello che si è vociferato, le esigenze di cassa si sono fronteggiate senza aumentare a tutt’oggi le anticipazioni straordinarie della Banca d’Italia al Tesoro. In complesso, l’accurata ed energica azione del ministro del Tesoro porta il deficit a tali limiti da trovare copertura nel mercato creditizio interno; purchè… purchè ci sia quella doverosa fede nel nostro risorgimento economico che gente pavida o speculatori senza scrupoli cercano di minare. Naturalmente, bisogna ripeterlo, bilancio dello Stato, situazione finanziaria e situazione economica sono interdipendenti. Non si esce da questo ciclo serrato se non si arriva a una certa stabilità dei prezzi e ad una intensificazione della produzione. Qui siamo ai 14 punti del programma governativo, deliberato sulla base delle proposte del ministro dell’Industria . Non è vero che i 14 punti siano rimasti lettera morta. Ho dimostrato in un Consiglio dei ministri che almeno 10 dei 14 sono in attuazione o in corso di elaborazione. Per la maggior parte, però, non si tratta di misure cui si provveda con un decreto legge, ma di un’azione sistematica e continuata la cui attuazione è lenta e gli effetti ritardati. Diciamo la verità, invece, che nel nostro primo attacco dei problemi non siamo riusciti a stabilizzare i prezzi, cioè la lira, non siamo riusciti a far ridurre i consumi e ad imporre necessarie discipline. Qui le difficoltà sono organizzative, politiche, psicologiche e non possono venire fronteggiate solo da noi. Tocchiamo, qui, la nostra situazione internazionale. Il ministro Morandi in un’ampia relazione al Consiglio della quale mi valgo, ha sintetizzato così le caratteristiche della nostra economia: 1°) un bisogno di derrate alimentari tale da assorbire buona parte del valore delle nostre esportazioni; 2°) una carenza di materie prime che ostacola la ripresa industriale e agricola e della ricostruzione; 3°) un’insufficienza di fonti di energia (carbone, nafta, elettricità); 4°) deficienza di capitale per finanziamenti; 5°) impossibilità di assorbire la mano d’opera eccedente. Finora l’Unrra e i contributi diretti dall’America a titolo di rifusione di spese di occupazione (120 milioni di dollari) e dal fondo alimentare (100 milioni) ci hanno tenuto sopra acqua. Ma come faremo domani nel passaggio da questa economia assistita all’economia autonoma? Si noti, intanto, per coloro che hanno paura della parola programmazione dell’economia, che l’assistenza dell’Unrra e il controllo internazionale delle materie prime, già queste ci obbligarono al sistema delle assegnazioni e ad un certo controllo interno e che tale vincolismo temperato si manifesta necessario anche qui, innanzi al contributo post Unrra dell’Export Bank di cui si stanno fissando i termini del prestito e della Banca di ricostruzione; i primi prestiti e gli investimenti si potranno avere solo se un piano di finanziamento e di ricostruzione darà affidamento ai prestatori esterni. Già in confronto dell’estero, dunque, una programmazione di emergenza è inevitabile. Ma anche la scarsezza delle nostre attuali risorse interne, ci impone un programma per la loro migliore utilizzazione, comprimendo i consumi non indispensabili, evitando la rapida ascesa dei prezzi che può portarci alla catastrofe monetaria. Questo intervento dello Stato potrà evitare vincoli esagerati e regolamentazioni minuziose solo se le categorie direttive della produzione parteciperanno volenterosamente a questa opera, agendo come organi autonomi e liberi. Mi pare che anche in questo settore non siamo nel campo delle ideologie o delle tendenze politiche sociali, mi pare cioè che esistano certi binari indipendenti dalla nostra volontà e condizionati, invece, dalla nostra fase di dopoguerra. È per questo che ha senso il mio appello alla collaborazione, nel momento della stretta economica finanziaria, su di un terreno e in un periodo in cui prevale nell’azione di governo l’opera di risanamento economico e di difesa della lira. Siamo 42 milioni e l’offerta di lavoro aumenta di 400 mila unità ogni anno, le risorse del paese sono più scarse che mai in seguito alla guerra; l’aumento della produzione richiede per ogni operaio da 2 a 5 milioni di investimento secondo il tipo di industria: bisogna utilizzare tutte le possibilità di emigrazione e riordinare il turismo, e continuare lo sforzo ricostruttivo della marina mercantile, dico riordinare il turismo, perché non sia rapina, tutto questo richiede tempo, tenacia, coordinamento all’interno delle forze, disciplina. Disciplina per vincere la battaglia dei prezzi, disciplina per frenare i consumi e le spese, disciplina per combattere la speculazione e la disoccupazione, disciplina per coordinare i tempi della politica ai tempi dell’economia. Consideriamo questa lotta contro il bisogno e contro le conseguenze della disfatta come una nuova resistenza civile in cui è sacro dovere di operare e di assumere sacrifici; chi più ha più deve affinché il popolo italiano non cada immeritatamente in uno stato di depressione. È norma di dovere chiedere scusa se, col senso più profondo della responsabilità che ci prende alla gola, ho fatto appello a tutti e ho osato sperare in un soffio di energia morale che ci sollevi al di sopra delle nostre querele fino al senso di solidarietà delle grandi ore storiche in cui non siamo responsabili solo di fronte alle esigenze di oggi, ma soprattutto di fronte alle giovani vite dell’Italia di domani. Queste o simili parole avrei forse pronunciato oggi alla Camera se l’avessero concesso le norme di procedura. Ma qui al microfono, innanzi ad ascoltatori ignoti, mi pare che siano più ovviamente, più evidentemente disinteressate e svincolate dalla contingenza che passa. 