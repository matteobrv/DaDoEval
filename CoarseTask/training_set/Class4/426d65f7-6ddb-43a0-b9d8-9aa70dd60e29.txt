Il Consiglio dei ministri si è naturalmente preoccupato della situazione politica e delle notizie riguardanti l’ordine pubblico. L’episodio di Pallanza è apparso particolarmente grave. I due detenuti liberati erano in carcere per un delitto politico a cui si doveva presumere applicabile l’amnistia. Si può ammettere che il ritardo procedurale sia stato eccessivo. Ma quando il locale procuratore della repubblica si era impegnato ad intervenire immediatamente presso la questura di Torino nessun pretesto esisteva per motivare una azione illegale di forza come l’assalto alle carceri. Questo disprezzo dell’autorità colpisce profondamente la dignità dello Stato democratico. La violenza dovrà avere l’ultima parola anche in una repubblica che si fonda sul libero suffragio del popolo italiano? Ogni buon italiano e ogni buon democratico reagisce contro così fatali prospettive. Il governo è consapevole di questa intima e sentita contraddizione che intende di vigilare e di agire con prudenza, con moderazione, ma anche con fermezza. Dalle informazioni giunte finora risulta che l’agitazione per quanto essa poteva trarre alimento da legittimi postulati dei partigiani non ha, dopo le deliberazioni del governo, nessuna ragione di esistere. È ormai chiaro che l’enorme maggioranza della categoria non approva l’atteggiamento di gruppi che non sono diretti da nessuna organizzazione dipendente dai grandi partiti. È inoltre evidente che la popolazione reagisca contro atti di violenza che turbano il nostro paese e lo screditano all’estero. In questo consenso e in questa solidarietà sia la garanzia più forte che gli incidenti, per quanto grandi, saranno tra breve superati. 