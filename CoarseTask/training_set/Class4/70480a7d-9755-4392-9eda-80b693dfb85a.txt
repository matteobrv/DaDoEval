Sarebbe stato in via di massima già deciso a Potsdam di rimandare la questione della pace con l’Italia all’esame e alla decisione di una conferenza dei tre ministri degli Esteri, britannico, nordamericano e sovietico che sarebbe stata fissata per i primi del prossimo settembre. Non si esclude peraltro che possa sin da ora essere deciso a Potsdam un nostro mutamento di status, che, assumerebbe forma e sostanza di modus vivendi. È quel che sapremo nei prossimi giorni. La questione italiana è stata comunque affrontata e accenno sommario sarebbe stato fatto alle principali condizioni che ci saranno imposte od offerte. Esse sarebbero particolarmente dure in materia sopratutto coloniale, nei confronti della quale prevarrebbe il concetto di una generale trusteeship in comune, russi compresi. Ci è stato assicurato da fonti buone che governo sovietico ha sostenuto in sostanza, sia in materia coloniale che di riparazioni, teoria e prassi pace punitiva. Secondo stesse fonti mutamento governo britannico dovrebbe in definitiva giocare in nostro favore. Sono, queste, notizie che ho ragione di ritenere attendibili, ma tuttora approssimative e sommarie. Sta comunque di fatto che abbiamo dinanzi a noi oltre un mese per chiarire ai diversi governi i nostri punti di vista, esporre le nostre tesi, illustrare le nostre esigenze. Ed è quel che faremo. Le ho già spedito un promemoria riassuntivo sulla frontiera del Brennero. A giorni seguirà un secondo promemoria sulla frontiera orientale. In materia coloniale ella conosce già, per sommi capi, la nostra tesi. Continueremo ad attrezzarla e documentarla al meglio. Conto molto ed il paese conta, in questo periodo per noi decisivo, sulla sua opera e sulla sua attività. 