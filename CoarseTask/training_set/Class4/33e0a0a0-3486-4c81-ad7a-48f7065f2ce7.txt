Ho diretto alla Presidenza dell’Assemblea generale delle Nazioni Unite il telegramma che trascrivo: «Nel giorno in cui si iniziano a Londra i lavori dell’Assemblea Generale dell’Organizzazione delle Nazioni Unite il Governo italiano tiene a far pervenire a tutte le Nazioni rappresentate il suo saluto e il suo voto augurale. In nome del leale spirito di collaborazione che ha animato l’Italia in guerra e della profonda coscienza democratica che la anima in pace, il Governo italiano rivolge in pari tempo alle Nazioni Unite, a fianco delle quali ha combattuto per venti mesi e di cui tante le sono così prossime di cultura e di sangue, un nuovo caldo, amichevole appello perché il suo popolo sia al più preso possibile rinserito nella comunità internazionale e nello sforzo inteso ad assicurare la pacifica e giusta ricostruzione del mondo e l’ordinata convivenza fra le Nazioni» . Voglia pregare la Presidenza stessa di voler trasmettere copia del nostro telegramma a tutte le delegazioni presenti. Aggiungo, per sua norma, che una iniziativa siffatta fu da parte nostra adottata anche all’inizio della riunione di San Francisco. Benché l’iniziativa non abbia avuto allora nessun seguito, fu comunque ad un certo momento prospettata la possibilità di autorizzare la presenza di un nostro rappresentante, almeno a titolo ed in veste di osservatore. Quantunque non creda alla possibilità, neanche oggi, di un risultato diverso, ritengo peraltro utile e a tutti i fini insistere sullo stesso tasto, anche in vista della riammissione italiana all’Organizzazione Internazionale del Lavoro , avvenuta nel frattempo e che costituisce certamente un primo concreto passo nella direzione giusta. 