Fratelli italiani, trattenuti ancora come prigionieri di guerra o come internati civili in Gran Bretagna e nelle sue colonie, nell’Africa del sud, in Australia, in India, nel Medio Oriente, negli Stati Uniti, nel nord Africa francese, nell’Unione Sovietica, in Jugoslavia, il primo ministro d’Italia, in presenza di una delegazione di madri, di spose, di sorelle, di parenti che hanno l’ansia nel cuore e un lampo di speranza negli occhi, è qui al microfono per dirvi una parola di affetto e di solidarietà, in nome di tutte le famiglie che vi attendono. Forse voi, dopo tanti anni, non potete immaginare l’aspetto di questo nostro paese percorso e devastato da una guerra disastrosa, provocata e decisa dalla dittatura fascista senza alcuna consultazione e senza concorso del popolo: paese seminato di rovine, paralizzato nelle comunicazioni e nelle industrie, insidiato dalle malattie, compagne della guerra e della disfatta, e soprattutto minacciato dalla carestia che già ci avrebbe preso alla gola, se gli alleati, e specialmente l’America non ci mandassero grano e carbone: contributo che dobbiamo al loro senso di responsabilità e di solidarietà verso una nazione cobelligerante; e gliene siamo grati, ma la scarsezza dei mezzi di trasporto, in confronto delle esigenze europee ed extra europee è tale che giorno per giorno dobbiamo chiedere con ansia notizie degli imbarchi e degli arrivi. Vi assicuro però che nonostante questa nostra situazione precaria, mai abbiamo detto una parola che potesse giustificare la falsa notizia, diffusa in qualche vostra zona, che il governo italiano non desideri o ritardi il ritorno dei prigionieri. Abbiamo invece insistito sempre e insistiamo perché il vostro ritorno si acceleri e si completi. Noi vi reclamiamo, prima perché ne avete il diritto e ne hanno il diritto soprattutto le vostre famiglie, le vostre spose, i vostri figliuoli, i vostri genitori: la famiglia è la cellula prima della nazione, e il suo diritto precede il diritto dello Stato. In secondo luogo desideriamo la vostra presenza perché siete giovanili energie di lavoro del braccio e della mente, forze di ricostruzione, invidiateci da altri paesi. In terzo luogo noi siamo certi che la nostalgia di codesti lunghi anni di cattività avrà affinato e purificato il vostro patriottismo, lo avrà elevato ad una concezione più umana e più universalistica, mentre d’altro canto avrà infuso nell’animo vostro e rafforzato il senso della vostra terra natale e l’apprezzamento della sua propria civiltà, e avrà abituato il vostro occhio a vedere le linee sostanziali su cui, al di sopra delle contese di parte, si dovrà muovere il paese per rinascere a vita nuova. Lo so, molti dei vostri compagni, sbarcando in terra italiana, s’infastidiscono e si scandalizzano della nostra vita politica. Avete ragione. I partiti sono troppi, ma non dimenticate che dopo un’unità formale e coatta di venti anni, che ha causato tante vittime e tanti rancori, non è compito facile, né breve quello di costituire un’unità sostanziale, basata sul libero consenso, sulla schietta applicazione del sistema democratico e su ardite riforme politiche, economiche e sociali che portino il popolo e il lavoro al loro posto preminente e s’inseriscano nella tradizione vitale della nostra civiltà italica e cristiana: opera lunga per la quale invochiamo il vostro concorso al più presto possibile. Coraggio, fratelli, la vostra attesa non può essere più delusa. Ogni sforzo verrà ripetuto per abbreviarla. Nel presepe natalizio 1945 l’Italia è rappresentata ancora da una di quelle umili figure di pastore dei classici modelli napoletani le quali stanno rincantucciate in un angolo semibuio, mentre sfilano in piena luce, recando doni i beati «possidentes»; ma noi sappiamo che quel bel pastore si manterrà sulla via della giustizia e della fraternità umana, ricomparrà immancabilmente nel cielo delle sue speranze, la stella del suo destino. È la stella che ricondurrà voi ai vostri focolari e l’Italia nel consorzio delle libere nazioni! Affido alle onde eteree questa parola di fede, mentre l’annuncio che arriva da Mosca di un approssimarsi della pace ci conforta e pur ci fa trepidi e pensosi; ch’essa scenda nei vostri cuori, affinché tutti, ovunque ci troviamo nel mondo ci sentiamo un popolo solo, e poiché altri dispersi e prigionieri ci sono, coi quali invano le madri italiane hanno chiesto di comunicare, per loro se non serve questa onda radiofonica, affido il mio pensiero alla solidarietà spirituale di tutti gli uomini giusti di qualsiasi razza e nazione, e alla paternità onnipresente di Dio. 