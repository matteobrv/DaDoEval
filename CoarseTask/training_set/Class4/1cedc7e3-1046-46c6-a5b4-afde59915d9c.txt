L’Italia ha dato massima considerazione alla corrispondenza Reuter pubblicata dopo i fatti di Capodistria e alla protesta del governo italiano relative a tali avvenimenti. Tale corrispondenza – il cui testo è allegato, come stampato nei quotidiani romani – riferisce che «noncuranti dell’attitudine Britannica verso i metodi jugoslavi, gli osservatori a Londra sono dell’opinione che qualsiasi interferenza da una o dall’altra parte sia sbarrata dall’accordo del 9 giugno relativo alla zona di occupazione jugoslava». Non posso esimermi dal farle presente, caro Ammiraglio Stone, che tale punto di vista non potrebbe in alcun caso essere accettabile per il governo italiano e l’opinione pubblica italiana. Per le responsabilità verso il mio paese, che gravano direttamente su di me nella mia veste ufficiale, e particolarmente verso i cittadini italiani che, benché attualmente sotto governo straniero, non hanno cessato giuridicamente di essere cittadini italiani, devo ancora una volta sottolineare il punto di vista italiano, già espresso ripetutamente, che riassumo qui di seguito: a) In quanto coperta dall’armistizio (come tutto il territorio italiano), l’occupazione militare jugoslava di quella parte della Venezia Giulia – come delimitata dall’accordo del 9 giugno 1945, fra gli alleati e il Maresciallo Tito – è da considerarsi autorizzata da e sotto la responsabilità delle Nazioni Unite, secondo gli articoli 18 e 38 delle clausole addizionali dell’Armistizio; b)In conseguenza, il governo italiano ha il diritto di portare direttamente di fronte ai governi alleati tutte le rimostranze nelle questioni che riguardano i sistemi usati dalle autorità militari jugoslave nell’esercitare poteri di occupazione nella zona assegnata alla Jugoslavia; c) I doveri delle autorità militari jugoslave nella «Zona B» non possono consistere soltanto negli «obblighi specificamente assunti dal governo jugoslavo secondo l’accordo del 9 giugno» (come affermato dalla Reuter con riguardo agli obblighi spettanti alla Jugoslavia di rimpatriare i deportati e restituire la proprietà confiscata), ma consistono in tutti gli obblighi che la potenza occupante deve osservare, primo fra tutti quello di assicurare l’ordine pubblico e di proteggere vite e proprietà dei cittadini del territorio occupato. Voglio ricordare, caro Ammiraglio Stone, che il colonnello Bowman ha recentemente reso una dichiarazione in virtù della quale Gran Bretagna e Stati Uniti stanno occupando la «Zona A» «as trustees». Tale definizione mi pare essere quella corretta, perché chiaramente esprime le responsabilità che incombono su ognuna delle Nazioni Unite verso gli altri, e congiuntamente sulle Nazioni Unite verso l’Italia. Mi preoccupo di ripetere questi punti di vista oggi, ora che le clausole dell’Armistizio sono divenute di dominio pubblico. 