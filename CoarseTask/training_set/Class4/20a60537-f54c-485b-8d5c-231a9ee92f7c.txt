Sono stati cinque giorni abbastanza fruttuosi, come in parte avrete visto e come in parte vi potrei dire. Penso che in esplorazioni e contatti abbiamo attinto argomenti di speranza perché non ci schiaccino con le riparazioni che sono sempre troppe. Sono trattative e contatti laboriosi, ma bisogna sempre sperare. […] non bisogna lasciarsi abbattere, ma bisogna giorno per giorno tentare di superare le difficoltà, non illudendosi però di vincere quando si è battuti, ma tuttavia bisogna avere il coraggio di ottenere con uno sforzo quanto è possibile. Disgraziatamente l’atmosfera non è ancora cambiata. Abbiamo ancora da fare con una psicosi di guerra. [sul discorso di Vyshinsky] La prima impressione è stata stupefacente sia per noi sia per la stampa parigina. Ma nella vita diplomatica ciò che conta è il testo ufficiale e questo non contiene la frase incriminata. Nella vita parlamentare è usanza di correggere il testo del discorso. Non so se Vyshinsky l’abbia fatto, ad ogni modo il pubblico ha l’obbligo di tenere conto di questo atto di buona volontà che traspare dal testo ufficiale del discorso. [sull’Alto Adige] Sono molto soddisfatto ed ho già espresso pubblicamente la mia soddisfazione per la collaborazione avuta dal ministro Gruber, il quale è un uomo che sente la necessità della collaborazione internazionale, è un realista e fa la politica con il metro del ragionamento. Con una sua lettera mi ha dato atto della mia lealtà. Infatti tra noi due non vi sono state riserve mentali né doppiogioco: abbiamo cercato lealmente di superare ogni difficoltà. 