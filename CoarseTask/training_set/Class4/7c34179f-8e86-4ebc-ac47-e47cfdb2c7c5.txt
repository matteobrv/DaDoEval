Prima della mia partenza, ci tengo ad esprimere tutta la nostra riconoscenza per la cordialità con cui ci ha ricevuti e per la fiducia che ci ha testimoniato. Ho avuto da parte mia l’impressione che questa conferenza sarà senza dubbio la penultima; ma riferendomi al nostro ultimo incontro e al memorandum che abbiamo presentato, non sarebbe utile che noi almeno approfittassimo di questo intervallo per studiare a fondo tutti gli elementi concreti che ci possono permettere di giungere al consolidamento della linea di frontiera delle Alpi? A questo fine, non potrebbe, per esempio, designare un esperto che abbia la vostra piena fiducia e che possa, anche a titolo ufficioso, senza impegnare in alcun modo la nostra responsabilità politica, esaminare in collaborazione con un esperto da me nominato tutte le soluzioni concrete che ci sottometteranno entro un certo termine? In caso affermativo, abbia la bontà di informarne confidenzialmente il marchese di Soragna, presso la nostra ambasciata a Parigi, che ho già autorizzato a presentarle uno dei nostri esperti che conosce perfettamente la nostra frontiera occidentale. La prego di presentare i miei omaggi più devoti alla signora Bidault e di riferirle quanto la signora De Gasperi sia stata felice di fare la sua conoscenza. 