Ho avuto ieri sera (20 settembre) con Bidault un colloquio molto cordiale durante il quale il ministro degli Affari Esteri francese ha sopratutto insistito perché rinvii la mia partenza – fissata in principio per lunedì – al fine di potermi recare con lui a Parigi. Secondo il suo avviso sarebbe questa una più opportuna occasione che non se andassi a Parigi dopo essere rientrato in Italia. A Parigi, dove, secondo Bidault, mi sarebbe fatta la migliore accoglienza, dovrei incontrarmi con de Gaulle che io in tal caso conterei intrattenere su questioni che più ci interessano, compresa quella di Tenda e Briga, alla quale non ho invece accennato con Bidault. È un fatto che, mentre mia sosta a Parigi sulla via del ritorno apparirebbe quasi ovvia, un apposito viaggio del ministro degli Affari Esteri italiano – che del resto lo stesso Bidault giudica prematuro – passerebbe qui come marcata adesione ai principi enunciati da de Gaulle nella sua ben nota recente intervista al corrispondente parigino del Times e, mentre è certo che tale visita non dispiacerebbe a Londra, che ha sempre favorito distensione rapporti italo-francesi, potrebbe invece destare qualche sospetto a Mosca, che ha già anticipatamente definito antirusso blocco occidentale auspicato dal generale. Non avendo tuttora assunto alcun impegno, gradirei conoscere avviso del presidente del Consiglio, pur intendendo comportarmi a seconda di quanto dovessero suggerire le circostanze. Ho domani appuntamento con Bevin e, entro la settimana, conto vedere anche Molotov e Byrnes. 