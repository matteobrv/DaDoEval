Caro Senatore Vandenberg, ricordando il vostro personale amichevole interessamento per l’avvenire d’Italia e le vostre dimostrazioni di simpatia, vi invio in via confidenziale una pressante preghiera. Il mio governo incontrerà molte difficoltà per fare approvare il Trattato all’Assemblea Costituente. Noi contiamo sull’amichevole concorso degli Stati Uniti per dare all’Assemblea, chiamata ad una dura decisione, argomenti di fondata speranza per l’avvenire. L’America senza diminuire il suo impegno verso gli altri contraenti, potrebbero [sic!] darci assicurazione di sbloccare i beni italiani in America e di lasciare all’industria italiana con l’obbligo di demolirle le navi da guerra che furono consegnate a voi. Anche nelle nostre recenti conversazioni di costì tali concessioni mi furono prospettate dalle autorità americane come fattibili. L’amicizia fra i nostri due paesi richiede che tali affidamenti vengano dati ora nell’interesse immediato comune e per addolcire le dure condizioni di pace. Vi ricordo che a Parigi nella riunione del 10 maggio 1946 la delegazione americana si dichiarò favorevole alla proposta Molotov-Bidault di affidare le colonie italiane all’Italia come mandato dell’UNO. Ottima impressione farebbe se l’America rinnovasse in questo momento la sua dichiarazione di buon volere e se la diplomazia statunitense incoraggiasse l’Inghilterra che già forse si avvicina all’idea di un accordo coloniale con l’Italia. Infine molti interessi riguardanti riparazioni e relazioni commerciali legano l’Italia al futuro della Germania. Sarebbe giusto che l’Italia cobelligerante potesse per tali ragioni partecipare alle trattative circa la Germania. L’appoggio dell’America a tale richiesta verrebbe altamente valutato come il primo pratico frutto di cooperazione internazionale. Faccio appello alla vostra efficace amicizia e all’illuminata coscienza del Senato americano che in voi e nel Senatore Connally possiede rappresentanti ottimamente informati e simpatizzanti per l’avvenire della Repubblica italiana e vi esprimo anticipatamente vivi ringraziamenti. 