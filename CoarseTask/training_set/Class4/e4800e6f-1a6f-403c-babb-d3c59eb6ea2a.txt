Con la lettera n. 3/1312, datata 8 agosto 1945, la ho informata dell’atteggiamento di alcuni ufficiali del Governo militare alleato in Alto Adige sulla questione generale degli accordi italo-tedeschi del 1939 per il trasferimento della popolazione di lingua tedesca, relativamente alla cittadinanza di coloro che si erano avvalsi della facoltà di opzione . Desidero attirare la sua cortese attenzione su un rapporto che mi è giunto da fonte accreditata e affidabile, cioè sul fatto che le autorità municipali nella regione di Merano hanno ricevuto ordini di prepararsi a ricevere circa 8000 persone originarie di quel distretto che erano emigrate in Germania in conformità con gli accordi del 1939, poiché queste persone sono ora inviate in Italia dalle autorità alleate. Tralasciando ogni considerazione sul se gli accordi del 1939 si devono considerare obsoleti – e desidero far notare che da un punto di vista giuridico il governo italiano ritiene che essi siano pienamente efficaci – sono particolarmente ansioso di sottolineare che tutti coloro che hanno acquisito volontariamente una cittadinanza straniera – che abbiano acquisito la cittadinanza tedesca con le opzioni oppure no –, hanno automaticamente perso la loro cittadinanza Italiana. Questo è esattamente il caso di coloro che hanno esercitato l’opzione dopo essere emigrati in Germania e quale conseguenza al fatto che sono divenuti sudditi tedeschi attraverso la naturalizzazione. Se il rapporto di cui sopra fosse vero, si tratterebbe di un piano per il trasferimento in Italia di ottomila cittadini tedeschi di diritto. Qualora questo fosse ammesso in via di principio, sarebbe abbastanza giustificabile dedurre che si tratta solo dell’inizio di ulteriori trasferimenti dello stesso tipo. Non c’è bisogno che dimostri quanto l’avvenimento, se confermato, sarebbe serio. Soprattutto potrebbe essere interpretato come una contraddizione rispetto a precedenti assicurazioni date al governo italiano che l’occupazione militare di certi territori non è intesa a pregiudicare in alcun modo il loro status ultimo. Le sarò quindi molto grato, caro ammiraglio Stone, se potesse avviare un’inchiesta sulla questione, e apprezzerei molto se mi facesse saper sulla questione a tempo debito. Ritengo opportuno aggiungere, per sua informazione, che il governo italiano intende fermamente adottare una politica ispirata dalle concezioni di libertà e rispetto dei valori umani, una politica che assicurerà armoniosa coesistenza con i popoli non italiani all’interno dei confini della penisola. Tuttavia, il governo italiano non può permettere, come questione di principio, il diritto di revisione delle opzioni ad opera delle parti coinvolte e tanto meno che tale revisione – che comporta una questione tanto delicata quanto la concessione, infine, della cittadinanza – sia effettuata al di fuori da qualsiasi regolare procedura legislativa . 