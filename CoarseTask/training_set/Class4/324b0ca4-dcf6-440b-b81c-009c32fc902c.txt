Ritengo opportuno informarti che in un colloquio avuto stamane con S.E. l’ambasciatore Kirk, questi ha manifestato il suo vivo interessamento per i problemi del nord, accentuando che, a suo parere, quello che sovratutto importava era che Alleati e governo fossero impegnati a mantenere l’ordine e a provvedere ai bisogni più urgenti della popolazione. Le controversie politiche dovrebbero seguire in un secondo tempo. Parlo, egli aggiunse, come amico dell’Italia, perché io so che se in America si avesse l’impressione che si svolgono o si preparano conflitti, che la stabilità dell’ordine sia in pericolo, che aspri dissensi di carattere politico dividano così la nazione, da mettere in dubbio la sua maturità democratica, l’Italia perderebbe nell’opinione pubblica americana tutta quella considerazione che ha guadagnato dall’armistizio in qua e sotto il presente governo. Avendo egli qui accennato alla convenienza di dare un’impressione di forza e di autodisciplina, la quale s’incarna nel nostro popolo in armi e combattente, io ribadii che la disposizione delle forze militari dipende dal Comando alleato e che, se ero bene informato, il ministro della Guerra incontrava difficoltà anche nella stessa Roma. Replicò che egli non s’era mai incontrato in una proposta precisamente formulata dal governo italiano – e che se ne avesse avuto notizia, egli sarebbe andato apposta al Gran Quartier Generale per appoggiarla con tutte le sue forze. Ricordò poi confidenzialmente che anche il defunto Roosevelt s’interessava dell’Italia sopra tutto per la sua forza lavoratrice, di cui negli Stati Uniti aveva sotto gli occhi una magnifica prova e che l’America appunto era a vantaggio del popolo italiano lavoratore, che s’interessava dell’ordinato suo sviluppo. 