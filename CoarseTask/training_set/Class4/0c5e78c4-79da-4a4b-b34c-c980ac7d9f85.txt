Sono lieto di vedere riunito il Consiglio economico nazionale, la cui costituzione era già nei voti del precedente governo da me presieduto. Questo Consiglio, oltre ad essere la realizzazione di un punto programmatico del governo, rientra nello sviluppo logico dell’attività da noi svolta fin dalla prima costituzione del Cir e significa invito alla collaborazione di tecnici e rappresentanti di categoria che spesso esaminarono, vicino ai ministri competenti, i più assillanti problemi economici del paese. La necessità, tuttavia, di allargare la cerchia delle categorie chiamata ad esprimere il proprio avviso, nonché l’opportunità di evitare che lo scontro fra le tesi contrarie avvenisse proprio nel seno di un fondamentale organo di governo, consigliarono di scindere l’azione di governo dall’attività di studio, di consulenza e di dibattito. Ciò anche allo scopo di portare all’esame degli organi deliberativi temi già largamente approfonditi. Vi si chiedono pareri, informazioni, anche critiche, sempre bene accette in un regime democratico, quando son tese al perseguimento del bene comune, soprattutto proposte. La vostra opera potrà essere utile sia ai fini del programma economico generale, sia nell’esame di importanti problemi immediati, che più direttamente investono l’economia del paese. Noi abbiamo dei programmi, abbiamo una linea ferma da seguire, che è quella della massima produzione accompagnata da un processo distributivo che porti almeno ad attenuare le disparità più gravi. Abbiamo dei programmi sia pur orientativi che, predisposti fin dal tempo dell’Allied Commission, sviluppati nel periodo dell’Unrra, e nel periodo successivo, nonché nella fase presente di discussione alla Conferenza economica di Parigi, consentono ad esso di formulare un piano economico generale. La formulazione di un programma generale di economia è necessaria, per ragioni di carattere interno e di carattere internazionale. Per quanto riguarda il settore interno, dobbiamo offrire un sicuro punto di riferimento circa la meta che l’azione governativa si propone di raggiungere e coordinare ed integrare i programmi per singoli settori, già elaborati o in corso di elaborazione. In campo internazionale noi dobbiamo essere pronti per inserirci in quegli organismi che dovranno provvedere alla futura sistemazione economica del mondo (Fondo monetario internazionale, Banca internazionale per la ricostruzione e dello sviluppo, ITO, FAO). In questa opera noi desideriamo la collaborazione e l’adesione di tutti i ceti economici attivi del paese ed auspichiamo il maggiore apporto delle competenze tecniche alle quali noi, ed io in specie, teniamo in modo particolare. Mi auguro che l’attività di questo Consiglio economico nazionale possa essere realmente proficua e consentire nei successivi sviluppi la realizzazione di Consigli permanenti, quali stanno organizzandosi in altri paesi democratici. I problemi oggi in discussione sono di carattere generale e permetteranno che la nostra attività si sviluppi nel quadro generale della nostra economia. Su questi problemi e sugli altri, di carattere più particolare, che potrete successivamente affrontare, voi porterete – ne sono certo – un contributo prezioso di esperienza e di preparazione specifica. 