Ci risulta che soluzione internazionalizzazione Trieste e creazione Stato libero tipo Danzica con garanzie internazionali è attualmente in corso discussione fra Londra, Washington, Mosca e Parigi. Soluzione sarebbe effimera e sboccherebbe indubbiamente a brevissima scadenza in assorbimento violento o progressivo da parte jugoslava. Né avremo noi la forza di opporci, né gli anglo-americani la decisione necessaria, né l’ONU la volontà. Sarebbe assurdo farsi alcuna illusione al riguardo. Non so che cosa Russia e Jugoslavia pensino di una soluzione siffatta. So perfettamente che il popolo italiano non l’accetterebbe. Questo cedimento progressivo che dalla linea Wilson è giunto ieri sino alla Morgan e oggi all’idea dell’internazionalizzazione, non può d’altra parte che confermare russi e jugoslavi nella saggezza di mantenere immutata la tattica dell’intransigenza che ha portato infatti sin qui con successo all’arretramento progressivo delle tesi avversarie. Tattica che, a mio giudizio, potrebbe essere modificata soltanto dalla decisione energica e costante di resistervi. Io intendo appieno le ragioni che postulano da parte anglo-americana in favore di una pace rapida. Ma rapidità non è sinonimo di pacificazione. Né interna italiana, né esterna europea. Città libera – è chiaro – significa oggi lasciare che gli slavi, attraverso una politica di nazionalizzazioni e socializzazioni o espropriazioni, finiscano in pochi mesi col ridurre gli italiani all’impotenza e all’esodo e basterebbe poi una iniziativa di autodecisione per sanzionare un pacifico trasferimento alla Repubblica federata jugoslava, contro la quale le democrazie sarebbero forse liete di sentirsi disarmate. Ho parlato oggi nettamente con quest’ambasciatore d’Inghilterra in questo senso ed ho chiesto che ne informasse il suo Governo. Si pregano gli ambasciatori a Washington, Londra e Parigi (cui il presente è diretto insieme a Mosca) di far altrettanto negli stessi termini. Meglio varrebbe, se una soluzione territoriale ragionevole non fosse in nessun modo raggiungibile, una occupazione alleata prolungata. Essa varrebbe a scongiurare una gravissima ingiustizia oggi e conseguenze dirette e indirette altrettanto gravi, domani. 