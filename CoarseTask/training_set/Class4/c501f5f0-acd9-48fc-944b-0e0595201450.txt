Tali colloqui hanno rappresentato un eccellente inizio per quanto riguarda gli aiuti economici americani all’Italia. La mia missione è consistita essenzialmente nel fissare i punti basilari sui quali perfezionare definitivamente gli accordi in successive trattative tra dirigenti responsabili americani ed i rappresentanti del Governo italiano. È stato per me di grandissima importanza constatare il calore delle accoglienze che mi sono state fatte e la grande volontà di aiutare il popolo italiano espressa dai rappresentanti americani di ogni grado: dal Presidente Truman ai ministri Byrnes e Snyder ed agli esperti tecnici, con i quali mi sono incontrato. Sono stato molto confortato dalla promessa precisa del ministro dell’Agricoltura Anderson che gli Stati Uniti ci invieranno tutto il grano di cui avremo bisogno. Nello stesso tempo abbiamo avuto assicurazioni che le navi necessarie per il tempestivo trasporto di siffatti rifornimenti granari saranno messe a nostra disposizione. Tanto cordiali manifestazioni di buona volontà, culminate ieri con la consegna fattami di un assegno bancario di cinquanta milioni di dollari a parziale rimborso delle spese d’occupazione americane sostenute dall’Italia, sono appena un inizio. Questa è la mia ferma convinzione. Ma è un inizio che costituisce un ottimo auspicio per la futura amicizia e collaborazione tra gli Stati Uniti e l’Italia . 