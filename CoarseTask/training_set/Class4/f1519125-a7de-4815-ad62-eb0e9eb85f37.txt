Caro Sig. Keeny, la presente è in riferimento alla Sua in data 29 gennaio 1946 avente per oggetto la presa in consegna delle merci UNRRA, da parte del Governo italiano. Ho preso atto delle proposte dell’UNRRA, di cui alla lettera citata e dei risultati della riunione tenutasi il 5 febbraio, di cui sono stato informato dal Presidente della Delegazione del Governo. Pertanto mentre la discussione ha illustrato che vi è una concordanza di vedute nel senso che la consegna avverrà sotto paranco o sotto bordo a seconda dei carichi, rimane da definire la formazione del titolo di trasferimento e da stabilire come la consegna della merce venga fatta per scaricare la Missione Italiana dell’UNRRA e a caricare le Amministrazioni dello Stato che ne rispondono per la distribuzione e per lo scarico del prezzo ricavato. A questo scopo, dovendosi continuare le trattative con i rappresentanti della Missione, invito oltre il presidente della Delegazione, i rappresentanti del Ministero del Tesoro, del Commercio Estero, dell’Industria e dell’Alto Commissariato dell’Alimentazione, a partecipare alla riunione più ristretta che è stata aggiornata alle 10 di domani giovedì 7. 