Suo 354 . Con telegramma a parte le ho trasmesso copia delle istruzioni inviate a Washington in materia di frontiera orientale. Tali istruzioni e quelle precedenti relative al Brennero, colonie, Dodecaneso le forniranno un quadro d’insieme abbastanza preciso dei termini in cui concepiamo da parte nostra una pace giusta. Non credo convenga a noi, come le è stato accennato, mettere in questa fase col governo sovietico niente per iscritto. Conviene anzi ella continui a parlare, sempre a titolo personale, pur esprimendo la certezza che quanto ella dice corrisponde al pensiero del governo italiano. La prego fare altrettanto con codesto ambasciatore di Cina (mio telegramma n. 368). Quando poi saremo ufficialmente consultati, come par certo, metteremo allora le carte in tavola. Tenga presente che sono in corso conversazioni dirette fra noi e la Francia per la definitiva sistemazione di quanto concerne i due Paesi, compresa la frontiera occidentale, per la quale ci sono state poste alcune rivendicazioni che cercheremo di contenere nei limiti più ragionevoli possibili. Comunque, per ora, è questa materia di discorso particolare fra noi e i francesi. Il cui scopo finale, qualora un accordo si raggiunga, è quello di concretare un’intesa generale tra i due Paesi sulle basi più solide possibili. Le telegraferò ulteriormente. 