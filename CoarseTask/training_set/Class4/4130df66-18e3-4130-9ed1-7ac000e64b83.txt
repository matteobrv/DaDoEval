La prego far sapere al primo ministro che suo grande discorso ai Comuni e parole da lui rivolte al nostro indirizzo sono state accolte da governo e da tutta opinione pubblica italiana con viva soddisfazione e cordiale compiacimento. Ci ha sopratutto toccato aperto e leale riconoscimento del contributo di sangue e di opere dato dalle nostre formazioni regolari e partigiane alla lotta comune e assicurazione che Italia democratica ritroverà il posto che le compete e che non può esserle tolto senza grave pregiudizio nostro e di tutti. Sottolinei in modo particolare che tutto ciò che può essere concretamente fatto per ridare al popolo italiano il senso della sua dignità nazionale ed internazionale e al governo quel prestigio e quell’autorità che gli sono necessari per affrontare il travagliato periodo presente non potrà in definitiva che giovare a quello stesso ordine europeo di cui Churchill è più autorevole assertore e cui intendiamo collaborare con la più convinta lealtà. E in questo senso – e ne siamo riconoscenti e grati – interpretiamo parole pronunciate dal primo ministro nei nostri confronti . 