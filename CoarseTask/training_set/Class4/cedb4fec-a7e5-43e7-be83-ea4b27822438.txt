Suo per corriere 124 . Ci adoperiamo da tempo, con ogni buona volontà, per giungere ad una ripresa dei rapporti italo-greci, soprattutto per tramite questo rappresentante ellenico Exindaris della cui attività in questo senso non abbiamo che da lodarci. Abbiamo dunque pubblicamente e solennemente ripudiato politica fascista nei confronti Atene; adottato provvidenze di favore nei riguardi cittadini e beni greci in Italia; inspirato articoli cordiali sulla stampa; mantenuto atteggiamento amichevole di fronte a recenti, dolorose espulsioni nostri cittadini dal territorio ellenico, ecc. Aggiungo che è qui a Roma in questi giorni una piccola missione commerciale greca per una prima esplorazione delle reciproche possibilità di scambio, missione che cercheremo di agevolare al meglio. Exindaris ci assicura che opinione pubblica ellenica si evolve lentamente, ma che spera ciò nonostante di giungere sollecitamente alla auspicata ripresa. Certo, se iniziativa deve avere un qualche senso, essa dovrebbe essere attuata prima della conclusione della pace, quando cioè diventerebbe automatica e dunque senza rilievo. Ogni ulteriore azione di codesto Governo in questa direzione sarebbe pertanto molto utile e ne saremmo grati. Nuovi dirigenti ellenici dovrebbero non esservi in principio contrari. Ella intende che, per noi, si tratta in sostanza di smussare e ridurre ostilità greca nelle prossime discussioni per la pace, giungendo, prima delle discussioni stesse, a una distensione e a un chiarimento fra i due Paesi. È superfluo infine insistere su nostro atteggiamento per Dodecanneso, di cui ella è al corrente. 