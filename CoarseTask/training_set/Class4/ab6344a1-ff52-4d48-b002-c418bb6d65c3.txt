Il gabinetto in formazione potrebbe definirsi di «difesa della lira». Si tratta di costituire una compagine ministeriale capace, positiva, ostinata, che faccia sopire le polemiche inutili e polarizzi tutte le forze verso gli interessi superiori del paese. Come voi sapete ho avuto l’incarico, nelle forme solite, di costituire il ministero . Mi sono riservato di rispondere appena fatte le consultazioni. È inutile aggiungere parole circa il programma perché il programma è semplice e voi lo conoscete: è l’appello alla collaborazione di tutte le forze che siano disposte ed atte a fiancheggiare i pericoli di carattere economico e a risolvere i problemi di carattere economico che si impongono oggi per la salvezza del paese. [Le dichiarazioni erano seguite dall’apertura delle consultazioni con i leader degli altri partiti. De Gasperi incontrava prima Terracini, presidente dell’Assemblea costituente, poi Tremelloni, in rappresentanza dei socialdemocratici e, infine Nenni. Al termine dei primi incontri riceveva nuovamente i giornalisti ai quali rilasciava le dichiarazioni che seguono in merito alla impossibilità di rinviare le elezioni oltre l’autunno]. Le elezioni debbono avvenire dopo la chiusura della Costituente, che ancora non si può prevedere quando concluderà i suoi lavori. Vi è un impegno che deriva dalla legge istitutiva della Costituente di terminare i lavori per il 24 giugno; bisogna però tenere anche conto delle necessità dell’Assemblea . 