Nei discorsi che ho pronunciato ai vostri colleghi dell’Italia settentrionale e centrale ho già riassunto le direttive generali della politica del governo. Ho detto male «politica» in senso molto ampio. Io vi parlo soltanto come vostro capo dell’amministrazione al servizio della nazione e del popolo italiano, del popolo italiano nella sua forma repubblicana. Su questo bisogna intendersi. Io parlo a prefetti che si trovano in mezzo a popolazioni che hanno, talvolta, ancora vivo il sentimento monarchico. Nessuno di noi vorrà farne una questione di accusa davanti al tribunale della storia. I sentimenti si radicano facilmente nella tradizione e le tradizioni si impastano di ragioni ideali e di interessi. La storia ha le sue evoluzioni, le sue esigenze. D’altra parte è difficile distinguere tra quello che è sentimento ed ideale e quello che è puro e semplice interesse. È chiaro però che noi siamo oggi organi dello Stato repubblicano. Questa è la forma che è stata scelta in una forma arbitrale dagli elettori chiamati a decidere. Non c’è altra forma; non si è inventata altra forma migliore che quella dell’appello diretto alla consultazione popolare. Non c’è altro in forma democratica e cioè in forma legale, senza violenza. Qualche volta si potrebbe per debolezza, per connivenza, per sentimentalità, metter in dubbio che questa decisione, almeno in questo momento rimanga aperta… Ma per quello che possiamo prevedere è opportuno nell’interesse di tutti che la decisione sia permanente, e permanentemente mantenuta. Questo deve essere il nostro stato d’animo, la prima convinzione dei prefetti i quali possono essere intimamente repubblicani come ci può essere qualcuno che può essere sentimentalmente monarchico, ma questo non importa. Importa la decisione, la volontà popolare, bisogna che questa decisione penetri nel popolo anche in ogni strato, in buona fede e si radichi come convinzione della solidarietà nazionale; bisogna che tutti cerchiamo di cavarne una forma democratica dello Stato in cui accanto alla libertà ci sia l’autorità. Vi ritorneremo sopra a proposito dell’ordine pubblico, dei singoli problemi pratici, dello sviluppo dei partiti, ecc. che possono riguardare queste nostre tendenze generali. Il prefetto deve trovare il modo di evitare urti eccessivi, creare respiro, rafforzare la tendenza che dal popolo è stata decisa. Dobbiamo considerare il nostro amministrato prima di tutto come un grande malato che è stato travagliato dalla guerra. Di fronte al malato non si può provvedere con le regole normali della vita comune, non si possono applicare le norme generali della tradizione se pur rigorose. Bisogna procedere con un certo criterio clinico nella vostra opera di mediazione e di cura. Donde questa necessità di usare più benevolenza di quella che si usa in tempi normali e di essere disposti alla mediazione fra i conflitti di interesse con un senso di comprensione delle esigenze di larghe masse della popolazione. Su questo mi pare che non ci si possa lagnare: i prefetti in tutte le occasioni hanno cercato di essere i mediatori, di superare le difficoltà attraverso queste cure, considerando questi fermenti come fermenti propri del dopoguerra, che non si possono dominare ed inquadrare secondo norme fisse, ma che esigono molta comprensione ed ai quali bisogna attendere con una certa misura. In questo campo non ci si può che lodare dei prefetti. Invece, debbo dire che non sempre, mi pare, si sia sulla giusta linea quando si tratti dell’altro polo dell’autorità. A furia di mediazioni, di compromessi facilmente impallidisce il concetto del prestigio dell’autorità dello Stato; questa è una condizione, una necessità assoluta in momenti torbidi, di esigenze più o meno legittime, contrastanti con l’autorità dello Stato. Sul concetto di mediazione dinanzi alle esigenze pubbliche bisogna che prevalga il concetto dell’autorità. Io non ho rimproverato mai nessuno per gesti di autorità, viceversa mi sono sentito molte volte imbarazzato per un contegno indeciso mirante a minimizzare la realtà. Bisogna ritornare alle più scrupolose norme di vita. L’articolo 19 è un articolo di emergenza cui si deve ricorrere solo in momenti in cui bisogna cogliere l’attimo fuggente, ma mai per disposizioni aventi effetti permanenti ed incisivi nella vita sociale del paese. Sono stati commessi errori in materia, specialmente nell’applicazione del piano annonario. Lo so che ciascun prefetto è preso dalla tentazione di dire: io mi arrangio, come posso, nella mia provincia; ma quando questo arrangiarsi porta delle conseguenze alle altre province deficitarie, in realtà si ledono gli interessi della nazione. Ciò che i prefetti che non sono solo prefetti della zona A o della zona B, che sono prefetti dello Stato, prefetti della repubblica e che oggi possono essere lì e domani altrove, debbono respingere per senso della solidarietà. Così l’articolo 19 deve essere usato solo nei casi estremi sotto la responsabilità diretta del prefetto. Occorre tenere presenti questi concetti fondamentali; concepire la nostra funzione come servizio perché si tratta di servire la nazione ed il popolo italiano; concepirla con carattere di assoluta imparzialità di fronte ai partiti e questo vuol dire anche indipendenza che bisogna far valere di fronte ai deputati ed ai partiti. Se i deputati si richiameranno al governo ed all’Assemblea, supreme autorità deliberative della nazione, saremo noi chiamati a rispondere all’Assemblea e copriremo i prefetti quando essi abbiano agito secondo la norma della imparzialità. Un’altra sensazione mi pare dobbiamo far nascere nel nostro spirito; quella della solidarietà di ciascuna provincia con le altre. In queste discussioni noi scambiamo le nostre idee, esponiamo i nostri bisogni generali e questo serve ad avere un senso maggiore dell’autorità dello Stato ma anche della sua solidarietà. Io vorrei che da queste riunioni, che spero di far diventare periodiche, venga sempre più inculcata la concezione dello Stato democratico la quale ci ponga al di fuori dei partiti, in quanto siamo organi dello Stato. Noi dobbiamo essere al di fuori dei partiti, ripeto, come organi dello Stato; siamo responsabili davanti al popolo e dobbiamo restare imparziali. Questa idea preminente e fondamentale deve dominare la nostra attività. L’onorevole Macrelli vi ha parlato del prestito e, quindi, non ho ulteriori parole da spendere. Ho la convinzione che siamo ad una svolta molto difficile della nostra situazione finanziaria, ad una di quelle svolte in cui un atto di solidarietà popolare può giovare di più che il calcolo del finanziere. Se riusciamo ad infondere questo senso non di allarme ma di assoluta esigenza noi riusciremo a superare ogni difficoltà; altrimenti non le supereremo. I prefetti che hanno un’influenza ed un prestigio dinanzi alla classe possono dare il migliore contributo, dato che il prefetto rappresenta imparzialmente lo Stato e tutte le sue azioni possono essere buone. Il presidente De Gasperi è entrato, poi, nel tema dell’ordine pubblico prospettando ai prefetti la necessità di intervenire rapidamente non appena si manifestino movimenti che minaccino il suo turbamento. Le manifestazioni paramilitari, sia di destra che di sinistra, bisogna che siano inflessibilmente stroncate; che sia impedita la creazione di forze che possano opporsi alle forze dello Stato. Per questo è necessario curare il disarmo. Le leggi che abbiamo per procedere al disarmo, sono sufficienti. Ove occorra, potranno anche essere integrate. Ha accennato, quindi, alle manifestazioni neo fascistiche che poi sono per lo più di vecchi fascisti e particolarmente di amnistiati che hanno interpretato come un elogio l’atto di generosità, di solidarietà dello Stato che è l’amnistia. Anche per combattere queste manifestazioni bastano le leggi vigenti; se ne potranno fare, se occorre, delle altre sebbene l’onorevole De Gasperi, sia contrario a provvedimenti di carattere eccezionale . 