Non si tratta di una lezione né di un discorso, perché io sono venuto come cattolico a imparare, a ascoltare e a fare dei propositi. Avvicinarsi a questa assise dell’Azione cattolica italiana è come eseguire una grande ascensione montana. Ci si trova in un’atmosfera ossigenata. Ecco quello che io ho cercato e che cerco, e che deploro per troppe altre occupazioni di non aver potuto trovare anche durante tutta la vostra Settimana sociale . Ma l’ho seguita con molta attenzione e studierò i voti, la buona volontà, l’impegno del partito che rappresento. È ferma e decisa la coscienza che si tratta di un momento storico dell’evoluzione dello Stato italiano e che si tratta di un momento decisivo. Non sempre quando si scende dall’alta montagna è possibile mantenere la stessa atmosfera ossigenata e direi non sempre la stessa prospettiva può essere attuata quando si tratta di dover fissare una pratica di convivenza civile che tiene conto delle occupazioni altrui e che deve cercare una via di mezzo fra quelle che possono essere le aspirazioni di principio e le possibilità di azione; ma, guardando a valle, e camminando tante volte per vie più difficili, più aspre, più tortuose, trovandoci spesso dinnanzi a impensate opposizioni noi abbiamo sempre bisogno del lume dei principii e avremo bisogno soprattutto dell’ispirazione che viene dalla vostra assise, dalla vostra assemblea, soprattutto dalla vostra fede, perché ciò che ci unisce al di sopra di ogni discussione o di punti i vista che possono essere o non essere applicabili in un dato momento, è la fede assoluta, profonda dei nostri ideali, la convinzione che qualunque coalizione, o cooperazione di partiti si faccia, il punto dirimente al momento decisivo della battaglia sarà questo concetto fondamentale di vita e di fede. Per questo al Democrazia cristiana si chiama cristiana e si è affermata cristiana non per attribuirsi un monopolio che non ha e al quale non ha diritto, ma perché prende con ciò un impegno a cui senza dubbio, io ve ne do parola, non verrà meno. 