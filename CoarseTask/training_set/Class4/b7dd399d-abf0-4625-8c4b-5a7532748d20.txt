A nome del governo democratico sono venuto a rendere omaggio alla tomba del santo tutelare d’Italia. Forse non è un caso che interprete del governo sia questa volta il ministro degli Esteri. Ove dovrà egli prendere gli auspici meglio che da questo sacro colle, donde partì l’invocazione e l’opera più intensa per la pace fra le classi e fra le nazioni e nacque, operò e morì l’apostolo più efficace della fraternità umana? Eroe dell’amore universale, dominatore degli odi di parte e di razza, Egli si erge dinnanzi a noi come una colonna luminosa del più puro idealismo umano fecondato dalla grazia di Dio. Nessun progresso all’interno, nessuna speranza di riuscita, senza la luce dei suoi ideali e l’ardore della sua fraternità e della sua carità, e fra le nazioni nessuna speranza di pace duratura. Ai piedi di questo colle i fondatori dell’ordine francescano decisero di dividersi il mondo non in zone di influenza imperiale o di potenza, ma in campi di missione e di irradiazione spirituale. Così sciamarono in tutti i continenti d’anno in anno per sette secoli. Anche in California sorse una piccola cappella dedicata a san Francesco e attorno si sviluppò la grande città di questo nome, ora sede delle Nazioni Unite. Auguriamoci che presto vi possano comparire anche i delegati della nuova Italia, i quali interpreti del suo spirito francescano di pace vi portino l’olivo nato ad Assisi presso la tomba di Francesco e rivolgano alle nazioni il saluto di Lui: pax et bonum. 