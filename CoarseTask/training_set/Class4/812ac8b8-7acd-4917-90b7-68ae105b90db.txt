A conclusione di colloqui di eri fissiamo con la presente il nostro punto di vista sulla crisi attuale. Premettiamo che, a nostro avviso, la soluzione più consona alle esigenze del paese fino alla Costituente sarebbe una presidenza la quale possa manifestamente rappresentare una posizione di equilibrio e di imparzialità di fronte a tutti i partiti della coalizione; il che imprimerebbe anche la maggiore stabilità ed efficienza alla struttura nonché all’azione governativa. In mancanza di tale soluzione, la Direzione del partito: 1) riafferma che il partito il quale per la sua posizione nel paese e per la sua linea di condotta offre le maggiori possibilità di rispondere alle esigenze suaccennate, è quello della Democrazia cristiana. Donde la ragione che riteniamo tuttora valida, per la candidatura posta dal partito alla presidenza; 2) ritiene che le particolari esigenze invocate per una presidenza socialista possano essere adeguatamente soddisfatte, e conciliate con le altre esigenze di superiore interesse più volte da noi in questi giorni illustrate, conferendo al capo del Partito socialista la posizione di vice presidente, con funzioni di effettiva collaborazione alla direzione del governo mediante l’attribuzione di specifici compiti di preminente importanza sociale e politica, quali la direzione ed il controllo nei problemi riguardanti: a) la preparazione della Costituente, con la presidenza delle grandi commissioni per le riforme; b) il lavoro e la previdenza sociale; c) l’epurazione; d) l’alimentazione e gli approvvigionamenti; 3) dichiara infine, allo scopo di togliere alla soluzione proposta, ogni sia pur apparente carattere di prevalenza di partito, di non insistere sulla consueta e d’altronde logica attribuzione del portafoglio degli Interni alla presidenza del Consiglio; e ritiene di aver concorde, sulla stessa linea, il Partito socialista nella sua posizione di vice presidenza. La Direzione è persuasa che la soluzione prospettata risponda non soltanto alle esigenze attuali del paese, ma anche a quella volontà di collaborazione con il Partito socialista che la Democrazia cristiana – nel quadro della solidarietà dei partiti antifascisti – considera come uno degli elementi più rilevanti per la realizzazione di una stabile e sana democrazia nel campo politico e sociale. La soluzione medesima è naturalmente condizionata al consenso degli altri partiti della coalizione, le cui posizioni e legittime esigenze dovranno essere equamente salvaguardate. 