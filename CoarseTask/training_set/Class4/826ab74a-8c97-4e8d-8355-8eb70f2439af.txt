I. L’Italia considera con uguale intenso interesse i suoi quattro territori africani (Tripolitania, Cirenaica, Eritrea e Somalia). 2. Tripolitania. Le condizioni di fatto sono: a) i Senussi non sono una tribù od una popolazione araba, ma sono una confraternita religiosa musulmana. Attribuire loro la direzione di uno Stato sarebbe come tornare al sistema della colonizzazione dei gesuiti nel Paraguay nel XVII secolo; b) la confraternita religiosa dei Senussi, comunque, ha i suoi stabilimenti in Cirenaica, ma non è affatto diffusa in Tripolitania. Perciò, in ogni modo, la situazione è del tutto diversa, anche per questa parte, in Tripolitania; c) la Tripolitania ha una popolazione di origini assai diverse. Sul totale di 500 mila abitanti vi sono circa 50 mila italiani (un decimo della popolazione per numero, a parte il loro valore decisivo per l’economia del paese); più di 30 mila ebrei, la cui situazione in uno Stato senusso è facile prevedere; vi sono ancora circa 40 mila berberi e forti gruppi di cologhli (turchi immigrati). Le premesse di fatto perché la Tripolitania sia incorporata in uno Stato senussita, unita alla Cirenaica, mancano quindi del tutto. 3. Somalia. La Somalia italiana non ha nulla di comune col British Somaliland. a) Il British Somaliland è abitato da tribù nomadi di pastori; la Somalia italiana è abitata da agricoltori. b) Il British Somaliland è abitato da tribù di pura origine somala, con qualche immigrazione araba dallo Yemen. La Somalia italiana è abitata da tribù della più varia origine (somali mescolati con negri bantu ecc.). c) Le tribù del British Somaliland differiscono anche linguisticamente da quelle della Somalia italiana, dove, del resto, accanto al somalo meridionale, sono parlate anche lingue bantu (il bravano, il baguini ecc.) e dialetti di altra origine. d) La questione dei diritti di pascolo di alcune tribù di frontiera del British Somaliland, cui è stato alluso, è una questione di dettaglio concernente i normali rapporti di buon vicinato sui confini e fu sistemata già da accordi italo-britannici. La Somalia italiana, dove ancora adesso vivono circa 20 mila italiani, deve tutta la sua vita economica al lavoro dell’Italia, che costruendo le dighe e gli impianti sui fiumi ne ha fatto un Paese di notevole produzione agricola. 4. Una soluzione giusta della questione dei territori africani dovrebbe essere, almeno, nelle circostanze di oggi, basata su questi punti: a) accettazione da parte italiana dei principi dell’autogoverno secondo la Carta di San Francisco come base essenziale della sua amministrazione in Africa; b) restituzione integrale all’Italia della Tripolitania e della Somalia; c) rimandare una decisione sulla sorte della Cirenaica ad un possibile accordo diretto tra l’Italia e gli interessati (Egitto ed, eventualmente, Confraternita senussita) in modo da risolvere insieme la questione dell’autonomia locale e dell’immigrazione italiana; d) ristabilire in Eritrea, anche per un periodo di tempo da determinare e salva ulteriore decisione definitiva, l’amministrazione italiana controllata da una Commissione internazionale. 