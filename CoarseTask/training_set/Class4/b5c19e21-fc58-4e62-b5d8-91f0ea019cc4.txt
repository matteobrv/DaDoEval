Ho ricevuto dal presidente l’incarico di formare il ministero. Comincerò domani le consultazioni, recandomi, come di dovere, in primo luogo dal presidente della Costituente, Saragat; poi riceverò i rappresentanti dei partiti, più precisamente dei gruppi parlamentari nell’ordine in cui sono stati ricevuti dallo stesso presidente della Repubblica . Mi auguro di trovare comprensione per la mia dura fatica in modo che il risultato possa essere positivo nell’interesse del paese e entro un termine relativamente breve, perché i problemi che dobbiamo risolvere incalzano e la convocazione dell’Assembla costituente ci pone già di per sé un termine assolutamente insuperabile. Aiutatemi col dire la verità e col non avere troppa fantasia ricostruttiva precedendomi in quello che dovrei fare e che potrei riuscire a non fare, creando così delle illusioni. Ho il fermo proposito di mirare soprattutto ad un governo efficiente, ad un governo che governi, ad un governo che sia in grado di risolvere i non molti ma gravi problemi che devono essere realizzati prima della convocazione della nuova Camera. Siamo in un periodo di transizione ma alcuni di tali problemi si dovranno risolvere, come quelli che riguardano la nostra sistemazione finanziaria, la nuova Costituzione e un certo avviamento a quelle riforme di struttura che si potranno fare attraverso gli organi normali della repubblica italiana . 