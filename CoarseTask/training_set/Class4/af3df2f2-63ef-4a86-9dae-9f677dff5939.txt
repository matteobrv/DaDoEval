Per celebrare questa data anniversaria preferisco non volgermi indietro a rifare il corso degli avvenimenti, ma guardare avanti per auspicare il più felice sviluppo . Dopo il colpo di Stato antimussoliniano, avevamo chiesto che si osasse fare alla Germania, subito, un fiero e deciso discorso. Il governo di allora temette che il rischio fosse troppo grave e cercò di guadagnare tempo; ed invece, fu perduto! Non indugiandoci a criticare e ad accusare! La guerra è ancora in corso, la ripartizione delle responsabilità si farà dopo la vittoria. Tredici ottobre; meglio tardi che mai! L’Italia finalmente si metteva dalla parte ove la reclamavano le sue aspirazioni, le sue tradizioni, la volontà del suo popolo! Eccoci sulla strada giusta accanto ai popoli liberi. Gli italiani combattono coi figli della Repubblica stellata; combattono sul fronte, si battono tenacemente nella guerriglia. Nell’anniversario della cobelligeranza essi hanno un desiderio: accrescere il numero di combattenti, armati per la vittoria, contribuire col proprio sforzo a liberare l’Italia; e, se gli alleati lo renderanno possibile, mettendoli in condizione di dignità morale e di potenzialità economica, dare il proprio contributo su tutte le terre e su tutti i mari per la punizione degli aggressori e il trionfo di popoli liberi contro tutti gli imperialismi. 