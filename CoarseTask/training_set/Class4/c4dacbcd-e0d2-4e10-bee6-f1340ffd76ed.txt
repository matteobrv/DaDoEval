Ha insistito, innanzitutto, sulla necessità di una maggiore partecipazione alla guerra, rilevando che le forze italiane che parteciparono allo sforzo comune degli Alleati, sia al fronte che nei servizi ausiliari e nelle squadre di lavoro dei «cooperatori» formatesi tra i nostri prigionieri all’estero, ammontano già a circa un milione di uomini. Questo nuovo sforzo potrà essere valorizzato e intensificato se si risponderà con slancio allo appello alle armi e gli Alleati creeranno condizioni dignitose ed efficaci per il suo espletamento. Mediante un intensificato contributo alla guerra gli italiani possono ancora influire sul destino della loro patria. Le necessità fondamentali di oggi per l’Italia, proseguiva De Gasperi, sono due: concordia di tutte le forze democratiche e fiducia reciproca nei rapporti con gli Alleati. È appunto per contribuire al piano di ristabilimento di questa fiducia che occorre un generale sforzo di comprensione. D’altra parte, se noi abbiamo il diritto di attendere che gli Alleati comprendano la nostra posizione, dobbiamo sforzarci di comprendere la loro, di renderci conto del peso che portano e dei sacrifici che fanno. Al di sopra delle diffidenze, delle polemiche, dei risentimenti, il governo italiano persisterà nel rendere più forte e più sicuro il ponte che dopo l’armistizio è stato gittato con le Nazioni Unite; ma su questo ponte bisogna ci vengano incontro anche gli Alleati. Il ministro ha reso omaggio allo spirito di sacrificio del popolo inglese, che sopporta da cinque anni le durezze della guerra con una autodisciplina meravigliosa che deve essere d’esempio a tutti. Elemento essenziale per la vittoria e la ricostruzione del paese è l’accordo sul problema del metodo, metodo di libertà e di ordine. Questo perché è una nostra necessità interiore ma anche per convincere gli Alleati che la volontà del popolo italiano è di raggiungere le mete della nuova sistemazione attraverso forme democratiche, evitando ogni urto armato di guerra civile. Questa è appunto la ferma intenzione della Democrazia cristiana, che farà ogni sforzo per salvaguardare il metodo democratico e la libera manifestazione della volontà popolare. Nessun tentativo per imporre il proprio sistema politico con le armi sarà ammesso. Prendiamo tutti questo impegno preciso, vincolato al nostro onore, e avremo creato una delle condizioni psicologiche per la nostra efficace collaborazione alla vittoria. De Gasperi ha chiuso il discorso affermando che la soluzione dei problemi sociali come dei problemi internazionali è legata alla legge morale, che specialmente in Italia deriva dalla linfa vitale della civiltà cristiana. 