Suoi 1 e 5. Apprezziamo ragioni da lei esposte nel suo rapporto n. 122 . Ci rendiamo cioè conto di quelle che sono oggi e più saranno domani esigenze sovietiche in regioni dove interessi politici, militari, economici russi dovranno di necessità prevalere. Tenga peraltro presente che non ci è possibile, né sarebbe del resto conveniente, sinché duri nostra condizione armistiziale, prendere atteggiamento eventualmente contrastante con atteggiamenti politici che sono tuttora quelli dei governi le cui truppe occupano, con tutte conseguenze connesse, nostro territorio. Le ricordo d’altra parte che ripresa diplomatica con governo polacco Londra fu decisa e attuata due mesi fa, in blocco, insieme e contemporaneamente a quella con tutte le Nazioni Unite. Le ricordo anche che abbiamo sul nostro fronte un corpo di spedizione polacco che si è battuto e si batte valorosamente. Nostra proposta relativa italiani internati in quelle regioni, oltre che a evidenti e prevalenti scopi umanitari, ubbidiva comunque anche a propositi di contatto, sia pure entro quei limiti che le circostanze ci impongono, almeno per il momento, di non superare. Si regoli dunque in conseguenza con quel tatto e duttilità che la questione esige, richiedendo di volta in volta istruzioni. 