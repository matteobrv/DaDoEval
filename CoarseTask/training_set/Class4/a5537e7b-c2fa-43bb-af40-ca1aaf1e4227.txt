Il presidente del Consiglio ha preso la parola ricordando innanzitutto che egli come Grandi e come tutti i vecchi sindacalisti proviene da un periodo di contrasti al marxismo di fronte al quale difesero la libertà delle organizzazioni cristiane vivendo la tragedia di una accusa di essere sostenitori di privilegi mentre sostenevano soltanto i valori spirituali. Tuttavia, sia nell’unità sindacale come nell’attuale politica del governo, gli uomini educati a questa scuola hanno cercato un accostamento tentando di attenuare i contrasti nell’interesse del paese e delle classi operaie che essi vogliono difendere. Questa opera si è svolta e si svolge ancora con spirito di sacrificio contenendo le agitazioni per i programmi di partito entro questi limiti; ma a lungo andare tale atteggiamento è solo possibile se la nostra lealtà è corrisposta con altrettanta lealtà dagli avversari. Le norme di questa reciproca lealtà necessaria riguardano tanto i rapporti che devono tenere le organizzazioni sindacali al di fuori della politica di parte quanto le convivenze dei singoli partiti politici che per rendere possibile una collaborazione onesta e senza sottintesi, devono rispettare e non dissimulare le ideologie che ci divergono, non falsare cioè ma professare francamente i propri connotati e le proprie origini. Ciò che per la verità non appare avvenuto durante le elezioni amministrative di domenica dove parecchi risultati elettorali che si presentano come socialcomunisti sono stati ottenuti con l’aiuto di simboli diversi da quelli che comunemente esprimono tali partiti. In secondo luogo un altro fenomeno si è fatto qua e là strada, cioè il pregiudizio anticlericale. Nonostante dichiarazioni in contrario, si ebbero manifestazioni istintive che risalgono ad una concezione ideologica che si era proclamata non operante. È per questo che in certi luoghi si sono avuti blocchi contro la Democrazia cristiana i quali fanno molto riflettere su quello che potrà essere il pericolo della situazione avvenire. De Gasperi ha accennato brevemente al caso di Castel Gandolfo dove non si può parlare di distinzione fra repubblica e monarchia, perché nella finitima Albano si era dato prova di una lista comune fra repubblica e democrazia cristiana: né può parlarsi di problema terriero quando si pensa che la villa pontificia ha agito prima e dopo ma specialmente durante la guerra come rifugio del popolo e centro di soccorso e della carità più generosa. Per la verità è deplorabile che tale stato di fatto non abbia impedito la sorda propaganda che nonostante pubbliche dichiarazioni in senso contrario si alimentò di opposizione contro tutto ciò che riguarda direttamente o indirettamente la Chiesa. Nonostante tutto questo De Gasperi ha concluso che la strada che noi battiamo nell’interesse del paese, diverrà certamente feconda. Se però noi avessimo la sensazione che stiano in pericolo le libertà e le tradizioni cristiane del nostro paese, ogni altra questione diverrebbe subordinata alla difesa di questi valori che sono solidali con l’avvenire della nostra nazione. 