Non vi sono uomini straordinari Vi prego di fare un certo sforzo per superare il metodo della mitologia politica. Non ci sono uomini straordinari. Vi dirò di più: non ci sono uomini entro il partito e fuori, pari alla grandezza dei problemi che ci stanno di fronte. Bisogna presentarsi innanzi a questi avvenimenti esteri e interni con l’umiltà di riconoscere che essi superano la nostra misura. Non c’è nessuno che possegga il talismano per poter risolvere un problema, quando questo si presenta in tutta la sua complessità. Per risolvere questi problemi vi sono vari metodi: quello della forza, quello dell’intrigo, quello dell’onestà, quello della fermezza in una fede sicura. Se io sono qualcosa in questa categoria mi reputo di appartenere alla terza. Sono un uomo che ha l’ambizione di essere onesto. (Vivi applausi). Quel poco di intelligenza che ho la metto al servizio della verità, la quale si trova sepolta molte volte sotto strati difficilmente penetrabili, ma esiste. Io mi sento un cercatore, un uomo che va a scovare e cercare i filoni della verità della quale abbiamo bisogno come l’acqua sorgente e viva delle fonti. Non voglio essere altro. Quindi il grido di «viva De Gasperi», lo traduco «viva l’uomo di buona volontà che cerca la verità». Dicevo che non ci sono uomini straordinari. Non bisogna lasciarsi trasportare da parole d’ordine. Gli ideali della coscienza cristiana presupposti del nuovo Stato Soprattutto una cosa è necessaria e cioè che il popolo veramente ricominci ad avere una propria coscienza e decida delle proprie sorti. Quale è la sorgente a cui dobbiamo attingere per soddisfare in noi questa sete? È la civiltà cristiana che in Italia ha i suoi monumenti e ha lasciato le tracce più profonde, e noi che siamo per la libertà e la tolleranza di tutti i movimenti abbiamo però il compito di dimostrare che senza la civiltà cristiana non si risolvono i problemi della civiltà italiana. (Vivi e prolungati applausi). Ecco perché ci chiamiamo cristiani e democratici. È bene tenere chiaro e fermo che i veri, i grandi problemi che ci assillano non si potranno risolvere se non si attinge a questa inesauribile sorgente: la civiltà cristiana. Non rimproveriamo ai comunisti solamente l’origine marxista delle loro dottrine. Rimproveriamo che il massimo sforzo di tolleranza che possono fare nei nostri confronti è quello di accoglierci nelle loro file senza il riconoscimento delle nostre idee, come se queste idee non fossero la necessaria premessa per salvare il nostro paese. C’è invece un profondo presupposto e cioè che noi nella consapevolezza dei rapporti fra individuo e Stato, nella loro coscienza di membri di famiglia, di membri del comune, della nazione ci dirigiamo secondo gli ideali della coscienza cristiana. Questo è presupposto fondamentale, non lo diciamo per imporre delle idee che altri non intendono accettare, comunque senza questo presupposto non è possibile costruire uno Stato democratico. E lo Stato nuovo di domani dipende da questo, non dipende dagli esercizi della forza in un senso o nell’altro. Dipende, ripeto, da questo presupposto se nel momento decisivo in cui sarà fondato il nuovo Stato, le coscienze della maggioranza del popolo italiano saranno portate a seguire l’aspirazione cristiana della libertà. Non voglio fare il predicatore, quello che vale non sono le qualifiche, sono i fatti. Se noi veniamo dalla Democrazia cristiana, vuol dire che dobbiamo agire come cristiani, non possiamo quindi trovarci fra i prepotenti o i truffatori. Per noi c’è una legge comune: la morale, che dobbiamo dimostrare e attuare. La vostra opera organizzativa è necessaria, ma sarete d’accordo con me nel riconoscere che altrettanto necessario sarà il vostro irreprensibile contegno nella vita privata e sociale nei vostri comuni, onde si possa dire: quello è un galantuomo ed è un galantuomo perché è un cristiano. 