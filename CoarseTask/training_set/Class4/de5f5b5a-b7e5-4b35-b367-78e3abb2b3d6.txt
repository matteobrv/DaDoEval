Ricorre oggi un anno dal giorno in cui fulminea si sparse nel mondo la notizia che Franklin Delano Roosvelt era morto al suo tavolo di lavoro. Era il momento in cui tutti gli uomini erano tesi alla vittoria e alla liberazione ormai prossime, e pur la notizia fu così ferale, che per un attimo sovrastò il fragore delle armi e degli eserciti vittoriosi, avanzanti in Italia e nel cuore della Germania nazista. Alla vigilia di coronare la sua gloriosa opera il corpo stanco aveva ceduto alla sua durissima fatica; il suo spirito aveva trovato degnamente riposo in una patria più grande «ove è silenzio e tenebre la gloria che passò». A quell’annuncio un senso di profondo sbigottimento pervase l’anima di noi tutti. Ricordiamo le parole con cui egli ci aveva spronato alla lotta in un memorando discorso: «Italiani, egli aveva detto, è giunto il momento di decidere se volete morire per Mussolini e Hitler oppure vivere per l’Italia e la civiltà. Soltanto dopo distrutto il nazismo e il fascismo, egli aggiungeva, una Italia redenta potrà rioccupare un posto rispettoso nella famiglia delle nazioni». Nel celebrare con animo commosso e devoto l’anniversario vorremo ricordare al grande Amico scomparso che gli italiani hanno fatto quanto egli chiedeva: abbiamo sacrificato migliaia dei nostri figli migliori per quella civiltà e per quelle libertà in cui egli credeva e che sono nostro indistruttibile patrimonio spirituale. Ma come potremo rammentare ciò senza pensare anche che oggi, a quasi tre anni dalle sue parole ammonitrici, l’Italia aspetta invano che le venga dato quel posto rispettato fra le nazioni che allora egli ci promise? Non sembra troppo chiedere che gli ideali i quali guidarono il grande presidente siano anche la guida di coloro che reggono oggi le sorti del mondo. Questi ideali di giustizia e di pace sono il retaggio che Roosvelt ha lasciato, un retaggio in cui noi fermamente crediamo e nel quale si raccolgono tutte le nostre aspirazioni e tutte le nostre speranze. Nel primo anniversario della morte di Roosvelt ricordiamo quanto il presidente scrisse il 6 gennaio 1941 nel suo messaggio al congresso sulle Quattro libertà: «Per questi giorni a venire che cerchiamo di far sicuri, noi aspiriamo alla creazione di un mondo fondato su quattro essenziali libertà umane. La prima è la libertà di parola e di espressione in ogni parte del mondo. La seconda è la libertà, per ogni individuo, di adorare Iddio a suo modo, in ogni parte del mondo. La terza è la libertà dal bisogno che, espressa in termini di politica mondiale, significa una comprensione dei bisogni che assicuri una vita sana e pacifica agli abitanti di ogni paese in ogni parte del mondo. La quarta è la libertà dal bisogno che, espressa in termini di politica mondiale, significa una riduzione mondiale degli armamenti così ampia e completa da rendere impossibile un atto di aggressione fisica da parte di un qualunque paese contro qualsiasi altro in ogni parte del mondo. Questa non è la visione utopistica di un mondo impossibile. È la base precisa di un tipo di mondo che può essere attuato nel nostro tempo e dalla nostra generazione. Questo tipo di mondo è la vera antitesi del così detto “nuovo ordine” della tirannia che i dittatori cercano di creare con lo scoppio di una bomba. A questo “nuovo ordine” noi opponiamo la più grande concezione dell’ordine morale. Libertà significa supremazia dei diritti umani ovunque. Il nostro aiuto va a coloro che combattono per conquistare quei diritti o per conservarli: la nostra forza è la nostra unità di intenti. A coloro che sono guidati da così alte concezioni non può sorridere che la vittoria». 