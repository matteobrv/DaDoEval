De Gasperi ha cominciato esprimendo la sua gioia nel trovarsi di fronte a una folta rappresentanza delle forze femminili della Democrazia cristiana e ricordando il suo antico interesse al problema dell’organizzazione delle donne nella vita del partito. Ha quindi voluto porre in rilievo le difficoltà e i pregiudizi che si presentano allorché si parla di tale organizzazione; ed ha accennato a quella reazione contro i partiti in genere che spesso si nota nell’ambiente femminile e che costituisce una eredità del tempo passato in cui le organizzazioni erano soffocatrici della personalità. In un certo senso, quindi, la diffidenza verso i gruppi politici può essere compresa, ma bisogna tenere conto che i partiti non hanno soltanto un aspetto organizzativo, ma soprattutto un valore spirituale: «C’è una parte ideale che nessuno ha il diritto di misconoscere, cioè la parte del sacrificio personale. Ci sono uomini che hanno attraversato le prigioni, il confine, che sono stati dei perseguitati, degli esiliati, che hanno dato veramente nella loro vita qualche cosa per il loro ideale, e quindi rappresentano una parte, un elemento costitutivo dei partiti». D’altra parte, continua De Gasperi, l’assenteismo è sempre una forma di antiparlamentarismo, perché tende a misconoscere l’utilità dei dibattiti e l’interesse delle cose politiche, che poi in definitiva è l’interesse della nazione. A questo punto, il segretario del partito, prendendo occasione da una sua citazione dal Tommaseo , ricorda i rapporti dal risorgimento a oggi tra italiani e salvi, tra cui auspica pace fraterna e collaborazione, pur mettendo in rilievo come nessuna pace possa riposare sulle sopraffazioni e sulle violenze, le quali non hanno alcuna giustificazione e sono ancora causa di tanto dolore per molte madri italiane. «Pur essendo qui come segretario del partito, voglio per un momento parlare come presidente del Consiglio e ministro degli Esteri per dire che non dimentichiamo i paesi ora tormentati, che non dimenticheremo nemmeno quelli che comunque venissero distaccati dalla nazione, che insisteremo sino all’ultimo perché una giustizia internazionale, un controllo internazionale, salvaguardi e difenda l’italianità dovunque essa abbia diritto storico ad essere salvaguardata». De Gasperi fa quindi appello al senso di conciliazione e di carità dell’animo femminile, che tanto può servire a smontare lo spirito di guerra e di odio, che ancora perdura oltre la guerra guerreggiata: «Portate dovunque, e soprattutto nei consessi internazionali, lo spirito di cristiana solidarietà che deve animare le donne italiane e tutto il popolo italiano poiché nessuna parola meglio di quella del cristianesimo può servire di luce e di consiglio in questo momento nei rapporti e nelle vicende dei popoli». 