Aprendo la seduta il presidente del Consiglio ha fatto sulla scorta degli elementi fin qui raccolti dalla polizia, una relazione sul doloroso episodio. […] Il presidente accennando all’attentato contro l’ambasciata d’Inghilterra, ha rinnovato la espressione del rincrescimento del governo già esternata personalmente all’incaricato d’affari dal ministro degli Esteri onorevole Nenni ed escluso che il gesto potesse esprimere in qualsiasi modo lo stato d’animo del popolo italiano . Il ministro Nenni a sua volta ha manifestato il convincimento che il fatto non derivi assolutamente da reazioni politiche di carattere interno. Sull’episodio biellese del cosiddetto movimento di resistenza partigiana l’onorevole De Gasperi ha fatto presente che il governo col suo intervento ha inteso ed è riuscito a stroncare sul nascere una manifestazione che poteva avere strascichi e ripercussioni dannose all’ordine pubblico, non essendo ammissibile né tollerabile che siano effettuate «marce» ed organizzazioni con carattere squadrista ed illegali . Il governo è ancora in attesa dei risultati definitivi dell’istruttoria condotta dall’autorità di polizia, i quali determineranno l’eventuale inizio della procedura penale contro i responsabili o il rilascio dei «fermati». Essendo stata svolta una interpellanza circa la applicazione dell’amnistia all’ex presidente del Tribunale speciale avvocato Cristini, si è svolta una discussione circa l’applicazione che va in molti casi facendosi del decreto di amnistia, ed è stata nominata una commissione composta dal presidente e dai ministri Gullo , Macrelli e Scelba per esaminare il problema politico e di polizia che ne deriva. 