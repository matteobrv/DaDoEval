Cari amici, purtroppo, vi debbo parlare di un lutto e del sentimento di cordoglio che esso ha suscitato: questa notte Roma è stata rattristata da un gravissimo e tragico fatto: uno dei giovani che faceva la propaganda per la Democrazia cristiana è stato ucciso . Non vi parlo di chi ha ucciso, ma della vittima. Prima di raggiungere l’aeroporto, mi sono recato all’ospedale dove, sotto un lenzuolo macchiato di sangue, il corpo gelido del giovane aspettava l’autopsia: e mi sono venute in mente le parole di santa Caterina , la santa del sangue, la santa che ha proposto per prima ai potenti del tempo le grandi riforme. Essa ebbe a scrivere ai signori Priori di Firenze: «Voi avete desiderio di riformare la vostra città; ma io vi dico che questo desiderio non si adempirà mai se voi non vi ingegnate a gettare a terra l’odio e il rancore del cuore». Caterina da Siena pacificatrice delle fazioni, mediatrice tra signori e popolo minuto, in un tempo in cui il sangue si versava su tutte le piazze di Italia ricordava ai violenti e agli oppositori, «il dolcissimo sangue nel quale si spegne ogni odio e guerra». Così noi democratici moderni nello sforzo di salvaguardare il regime popolare di libertà invochiamo l’ispirazione cristiana come fonte della fraternità e dell’amore e per questo ci chiamiamo democratici cristiani. Noi non cerchiamo il potere, chiediamo solo lo spirito di sacrificio per asservire la nostra opera di governo alla causa del popolo italiano. Ho fiducia nel nuovo spirito innovatore che saprà vincere le forze dell’odio . 