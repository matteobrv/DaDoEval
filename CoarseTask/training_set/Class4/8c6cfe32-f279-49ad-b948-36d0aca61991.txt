Suo 422. Alla vigilia del suo incontro con Bevin desidero ella sappia che approvo impostazione da lei data ai precedenti colloqui con Sargent , Harvey, Cadogan (suoi 363, 364, 373, 416). Dica a Bevin delle speranze che l’avvento del laburismo al potere ha suscitato in tutto il popolo italiano. Gli confermi la mia profonda convinzione che l’ordinato sviluppo della rinascente democrazia italiana dipende veramente e quasi automaticamente dall’atteggiamento che la democrazia britannica vorrà e saprà adottare nei nostri confronti e la mia altrettanto profonda persuasione che la generosità ripaga, sopratutto in politica e più che mai nelle dolorosissime e tormentatissime circostanze che l’Italia ha attraversato ed attraversa. Da una pace generosa e soltanto da questa potrà uscire una solida e permanente intesa italo-britannica. Ciò che se oggi può sembrare poca cosa, potrebbe essere assai più domani. E poiché è bene ella esca dalle generalità della «pace con giustizia» per entrare nel vivo delle questioni concrete, gli confermi, parlando ancora a suo nome personale, ma esprimendo la persuasione che quanto ella dice corrisponde al pensiero del governo italiano, il piano sommario già esposto nei suoi precedenti colloqui e cioè Brennero, linea Wilson con qualche rettifica, sistemazione diretta con la Francia, assestamento coloniale quale le è stato indicato nelle mie precedenti comunicazioni. Tocchi il tasto dell’ostilità sovietica nei nostri confronti, che è in sostanza il tentativo di indebolire e scalzare posizioni che si presumono britanniche o di influenza britannica, e del pericolo di larghe infiltrazioni sovietiche in Africa e nel Mediterraneo centrale e occidentale, che la sistemazione coloniale da noi proposta potrebbe, meglio di qualunque altra soluzione, evitare, nell’interesse stesso di quella chiarificazione anglo-russa che è uno degli scopi della politica estera laburista. Dica infine a Bevin, a mio nome personale, che in questo periodo per noi decisivo, molto contiamo sulla umana e generosa saggezza politica sua e della grande democrazia ch’egli rappresenta. 