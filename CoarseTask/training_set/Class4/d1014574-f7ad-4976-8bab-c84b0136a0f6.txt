Il Presidente avverte che la riunione ha lo scopo di informare il Consiglio della situazione determinatasi dalle dimissioni del ministro del Tesoro on. Corbino. Nelle consultazioni e conversazioni, che ha limitate al settore finanziario, si è fatta la convinzione che prima della questione della sostituzione personale si imponga la necessità di riesaminare il programma economico-finanziario già posto a base del Ministero, aggiornandolo col rivedere la parte caduca e rendendolo aderente alla situazione finanziaria del momento, la quale gli pare molto seria. Per riguardo a questa situazione finanziaria oltre che a quella internazionale (Parigi) ha ritenuto opportuno non estendere la crisi. È da preferirsi un accordo su provvedimenti concreti da attuarsi dal Governo e col concorso delle varie categorie. Anche senza risolvere la questione personale della sostituzione del dimissionario riusciremmo in tal modo a presentarci al paese dando un senso di nuova fiducia. Sul programma così aggiornato l’accordo politico-finanziario è stato raggiunto anche col concorso della Confederazione del Lavoro attraverso l’opera di vari ministri da lui all’uopo incaricati . […] Replica osservando a Nenni che egli non sarebbe certo andato alla Assemblea unicamente a esporre il programma esposto da Campilli . Sostiene e sosterrà eventualmente anche dai banchi dell’opposizione che non si può parlare del 25% di aumento ai salari ed agli stipendi, come accennato da Nenni, senza affrontare prima altri e fondamentali problemi. Se il Governo non affronta il problema della stabilizzazione del valore della lira andremo fatalmente allo slittamento. Le agitazioni e le continue richieste di aumento di salari hanno creato uno stato di allarme fra i produttori. Noi così andremo al fallimento, se noi non salviamo la moneta, metteremo in pericolo lo stesso regime repubblicano. Questo problema è essenziale. Per questo dichiaro e dichiarerò – prosegue il Presidente – che era necessario arrivare all’accordo economico-finanziario preparato da Campilli e dalla Commissione ministeriale, assieme al Direttore della Banca d’Italia, Menichella. Aveva ragioni di ritenere che, raggiunto l’accordo sui provvedimenti da prendersi, il Menichella avrebbe accettato il portafoglio del Tesoro. Ma Menichella ha rifiutato, probabilmente pel timore che la tregua delle agitazioni sindacali non si possa ottenere. Ci sono state critiche che dal Tesoro si sono estese al ministro delle Finanze. Ci sono preoccupazioni di partiti e di tecnici. Si è affacciata la tesi della unificazione dei due Dicasteri. Ciò avrebbe potuto apparire un’estensione a Scoccimarro della crisi di Corbino. II ministro Scoccimarro gli ha espresso, inoltre, la convinzione che il cumulo della duplice responsabilità di due dicasteri su un uomo solo – egli Scoccimarro – non lo riteneva opportuno. Fra i candidati, il Menichella non ha insistito sulla unificazione dicasteri. Altri invece hanno messo tale pregiudiziale come condizione indispensabile. Quanto ai democratici cristiani non si può far loro colpa se dopo tante responsabilità non ritengano opportuno assumerne altre, mentre, del resto il gruppo democristiano è d’opinione che occorra realizzare la unificazione di due dicasteri. Tutto ciò ha portato a ritardi. Non è sua colpa. Se Nenni ha un candidato da proporre quale ministro, lo dica. Non comprende l’opposizione di Nenni a che la questione sia sottoposta alla decisione della Costituente. Egli – De Gasperi – sente di essere responsabile verso la Costituente e non già nei confronti delle direzioni dei partiti. Intenderebbe, nel caso, portare alla Costituente tutte le questioni urgenti e pendenti, non comprese nell’esposizione Campilli-Scoccimarro. Quanto alle finanze comunali ha interrogato Scoccimarro che si è dichiarato contrario ad una autonomia fiscale comunale. Ha chiesto e disposto il rinvio dei provvedimenti sugli impiegati ex fascisti che Nenni vorrebbe eliminare dalla possibilità del ritorno ai loro posti per studiare e concludere provvedimenti particolari che risparmino la necessità di una nuova legge la quale verrebbe sicuramente criticata. Ciò soprattutto perché i casi non sembrano molti: ed egli non ritiene si tratti di casi gravissimi, alla cui liquidazione, per la partita indennità di licenziamento, potrebbe provvedersi col concorso dello Stato. Per ciò che riguarda la difesa della Repubblica riferisce che lo stesso ministro della Guerra on. Facchinetti gli ha detto che dovendosi eliminare ben quattromila ufficiali riteneva dovere agire con prudenza. Dubita che sia consigliabile agire con precipitazione, perché si potrebbero provocare reazioni pericolose. Per quanto concerne il disarmo fa notare che lo Stato non arriverà ad una pacificazione se non saprà imporlo. Così dicasi per l’occupazione delle terre. Tutto si è fatto per favorire una evoluzione legale con le leggi e le disposizioni del ministro Segni. Ma si è voluto da taluni organizzare la violazione della legge! Fa presente che a Pantano Borghese essendo l’Autorità intervenuta si sono trovati tredici arrestati armati anche di bombe a mano. Insomma, se non si riesce a imporre il rispetto alla legge e allo Stato, noi non potremo imporlo agli avversari del regime. Vi è poi un problema di disciplina fra i ministri. I partiti non osservano nessuna disciplina di stampa. Siamo arrivati al caso di un Sottosegretario di Stato che ha impartito disposizioni contrarie a quelle date dal suo ministro. E di qualche alto funzionario che critica il proprio ministro. Oltre a ciò vi sono questioni che hanno riflessi pure in politica estera. E se anche il Paese non le avesse presenti egli intende richiamare l’attenzione su di esse. Se ha tentato evitare la crisi è soprattutto per questa situazione. Tranne sulla questione del calmiere, che potrà essere esaminata, credeva che ci si potesse trovare tutti d’accordo. Circa il simbolo della Repubblica, fa presente che nella legge stessa è stato disposto che il sigillo resti quello antico fino a che la Costituente abbia provveduto differentemente . Anche la vecchia carta viene tuttora utilizzata per ragioni di economia. Per quanto riguarda i lavori pubblici ricorda che si sta elaborando un apposito piano. Il ministro dei Lavori Pubblici dovrebbe e potrebbe esporlo alla Costituente. Così pure il ministro per l’Agricoltura potrà illustrare la questione agraria. […] Replica che egli, invece, pensa che un dibattito alla Assemblea sia per riuscire utile; potrà svelenire la richiesta dell’unificazione dei due Ministeri. Ritiene opportuno rinviare la ricerca del ministro in quanto essa può dipendere dall’andamento stesso della discussione. Se il Consiglio crede opportuna la nomina di un interim, si potrà, invece, provvedere senz’altro. 