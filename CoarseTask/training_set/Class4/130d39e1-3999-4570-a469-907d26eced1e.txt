Palmiro Togliatti ha commentato il mio discorso di Milano , come se la nota caratteristica di esso fosse stato il mio malcontento sul corso e lo sbocco della crisi . Niente affatto. Ho dovuto parlare della crisi, per rispondere alle vivaci critiche dei nostri partigiani che mi avevano accusato di troppa remissività in confronto degli altri partiti della coalizione e ho dovuto giustificarmi di non aver saputo strappare a questi partiti quella valorizzazione politica che l’opera partigiana dei d.c. e dei cattolici nell’Alta Italia avrebbe meritato. Ma io non ho fatto della crisi il centro del mio discorso: l’ho detta anzi un ponte, una passerella, e ho invitato i d.c. del nord a passar oltre, a guardare più in là, e a prepararsi alle ben più gravi decisioni dell’avvenire. Che noi si sia malcontenti della soluzione della crisi, può essere una circostanza secondaria nel tempo e circoscritta nei suoi effetti; ma che noi si debba essere preoccupati dell’avvenire, questo può essere un fatto grave, pieno di conseguenze. Ed è appunto di tali preoccupazioni dell’indomani che si fa interprete il discorso, non di risentimenti dovuti a una fase transizionale, superata. A Milano, prima di parlare, avevo ascoltato molto: partigiani, membri del Cln, giovani antifascisti, organizzatori sindacali, reduci, rappresentanti le società femminili, prefetti e viceprefetti d.c., tutta gente che si è battuta contro i fascisti e i tedeschi; e da tali conversazioni avevo attinta la convinzione che il momento è serio e che il pericolo di lasciar creare un’atmosfera politicosociale violenta, soffocatrice di ogni libertà esiste, per cui è in forse anche il libero sviluppo e la libera nascita del nuovo Stato democratico. Certi sintomi manifestatisi o ripetutisi poi confermano l’esistenza del pericolo. In certe zone i conflitti si evitano perché funzionari e carabinieri alle 8 di sera si tappano in casa ossia capitolano e lasciano libero il campo: ho dimostrato in ogni incontro il desiderio di interpretare questi episodi, come postumi d’un male inevitabile, destinato a scomparire, ma spesso non sono riuscito a persuadere i miei interlocutori o me stesso. Ho troppo vivo nella memoria l’altro dopoguerra, ove io, la mia famiglia, i miei colleghi, i miei compagni di lavoro pagammo di persona: anche allora la fase critica s’iniziò quando i carabinieri cominciarono ad aver paura, a scansarsi per lasciar passare i violenti, ad uscire colla cartuccera vuota. Anche allora era il popolo «che agiva in squadre, faceva arresti, sostituiva gli organi pubblici»: il «popolo» che domani chiederà il governo provvisorio e reclamerà la necessità dell’ordine colla dittatura, come allora invocò la marcia su Roma; il popolo, mentre l’immensa maggioranza del popolo italiano è assorbita dalle incalzanti cure della esistenza e della ricostruzione. Il mio pessimismo nordico non ha potuto essere bandito da una più ottimistica visione del mezzogiorno. Il governo si è impegnato a fare il disarmo. Comincerò ad essere più tranquillo, quando vedrò ove e come si comincia. Ammetto però che più che del governo, si tratta dei partiti del governo. I partiti di estrema vogliono e possono veramente imporre il disarmo anche ai loro aderenti? Ecco il problema che deciderà se potremo fare libere elezioni. Qui sta il fulcro della situazione. E questa è la ragione per cui ero e rimango preoccupato. Di fronte a ciò, che cosa sono i dicasteri, i portafogli, i posti direttivi? Dateci, garantiteci la libertà, e i ministeri, i posti direttivi ve li lasceremo tutti. Ma i comunisti sono proprio su questa strada? Ho sperato molto nella chiaroveggenza di Togliatti e dei suoi più intimi collaboratori e oggi ancora accolgo con piacere la sua proposta di prendere – là ove occorra – e di comune accordo «disposizioni per la libertà di tutti». Ma quando nella presente realtà italiana io vedo fantasticare di un pericolo totalitarista d.c. alla Dolfuss e Salazar , come non pensare alla favola del lupo e dell’agnello? Voi, ammiratori e scolari del maggior esperimento totalitario del mondo, osate invocare la memoria del povero Dollfuss che ha pagato col suo sangue e per opera dei totalitari l’errore di essersi lasciato prendere fra due fuochi? Voi, ammiratori dei sistemi balcanici, di cui abbiamo saggiato già effetti sulle nostre frontiere, ci volete atterrire coll’incruento e paternalista autoritarismo che governa sul luogo. Ma, al di là di queste schermaglie dialettiche, forse io indovino quali sono le vere ragioni di malcontento di Togliatti. Egli afferma che i capi della Dc abbiano detto ai socialisti «che una direzione socialista del governo sarebbe possibile solo se rompessero i legami di fraterna amicizia coi comunisti»; ossia noi avremmo tentato durante la crisi di cacciare un cuneo fra socialisti e comunisti. La cosa merita spiegazione. Accadde che la candidatura Nenni alla presidenza venisse presentata nei conversari come una candidatura di sinistra moderata che, corrispondentemente a una certa situazione europea, enucleasse fuori dai partiti cosiddetti proletari un fulcro socialista, in posizione intermedia fra estrema comunista e partiti democratici. Noi contestammo la realtà di questa costruzione, rilevando sempre che il patto socialcomunista e la prassi che legava i due partiti impedisse che si potesse parlare di tale schieramento: trattarsi invece di una candidatura socialcomunista, da valutarsi come tale. In questa schermaglia dialettica potrà essere sembrato a qualcuno che noi tendessimo a dissociare i socialisti dai comunisti favorendo qualche corrente entro il socialismo stesso. Ma fu semplice coincidenza tattica perché noi, conoscitori discreti della realtà, non abbiamo mai un momento ritenuta possibile la rottura fra le due frazioni del marxismo. Una seconda ragione del malcontento di Togliatti è «la crescente tendenza a introdurre nella lotta politica elementi di polemica e persecuzione religiosa». Ma di ciò ad altra occasione. 