L’onorevole De Gasperi ha riassunto le tappe della crisi partendo dalle reiterate dichiarazioni fatte al Gruppo parlamentare per chiedere una revisione di impegni e di posizioni del governo in cui si constatava la relativa inefficienza, determinata da intrinseci equivoci. Si sarebbe forse potuto provocare una discussione all’interno del gabinetto, ma la strada maestra era il rassegnare le dimissioni per dar modo a tutte le correnti di poter esprimere al capo dello Stato le rispettive vedute sulla situazione. Non è dipeso da me se certa stampa indipendente ha potuto scrivere che io avessi fatto la crisi per sconvolgere le basi del governo strettamente condizionate al risultato elettorale del 2 giugno: i nostri obiettivi erano al contrario non difficilmente determinabili da quanti seguono le manifestazioni e le risoluzioni della Democrazia cristiana. Illustrate le note difficoltà sorte per l’allargamento della base, e messo in luce l’atteggiamento intimidito dei partiti democratici che hanno reso impossibile la formazione di un governo più omogeneo, De Gasperi ha chiarito il significato profondo della collaborazione governativa ed i motivi per cui da un lato il governo di soli democristiani deve essere preso in esame soltanto dopo che siano superate tutte le altre possibilità, e dall’altro sia da scartarsi un passaggio all’opposizione del gruppo democristiano. De Gasperi ha parlato, poi, a lungo dei riflessi di politica interna dei dibattiti sul trattato di pace ed ha infine esposto i punti essenziali del suo programma di governo nonché dell’impegno di solidarietà cui egli condiziona l’adesione degli altri partiti al ministero. Nel corso della sua esposizione De Gasperi ha avuto modo di rassicurare il gruppo che con la prevista nuova disciplina dell’assistenza postbellica non solo egli non intende limitare le cure dello Stato in questo settore, ma, anzi, è proprio per disciplinarlo in favore della categoria che vuol dare normalità, garanzia di apoliticità a tutto il complesso delle previdenze statuite. Non è improbabile che si crei un sottosegretariato il quale, oltre all’assistenza agli ex militari, abbia anche il compito di accelerare le troppo lente pratiche per la concessione delle pensioni di guerra. [Dopo De Gasperi prendevano la parola Piccioni, Gronchi, Avanzini, Rapelli, Fanfani, Bonomi, Codacci Pisanelli, Murgia, Tambroni, Jacini, Clerici, Cappi, Uberti, Dossetti, Pecorari, Caronia, Rivera, Pellizzari, Corsanego. Il presidente del Consiglio riprendeva poi il suo intervento]. Mi rendo conto delle perplessità e delle preoccupazioni di tanti di voi, ma non vorrei che si soffocasse sotto sterili critiche il successo avuto dal nostro partito nel riallacciare la cordialità e l’amicizia tra l’Italia e l’America. È per me di grande conforto il dire che se al governo non ci fossimo stati noi democristiani, si sarebbero spente parecchie luci sul cielo del nostro paese. Al termine dei lavori è stato votato il seguente ordine del giorno: La crisi non è stata impostata sulla esclusione od umiliazione di alcuna corrente politica. Essa ha avuto per finalità una maggiore efficienza di governo ed una maggiore chiarezza di rapporti fra i partiti, da troppo lungo tempo invocate; condizioni indispensabili per creare veramente una stabilità democratica al nuovo regime repubblicano per la quale avrebbe giovato la presenza al governo di tutte le forze democratiche; il Gruppo esprime che tale concorso sia venuto a mancare. A raggiungere questa finalità si affermano come esigenze inderogabili da parte della Democrazia cristiana, nella presente crisi: a) una concreta concordanza su di uno specifico programma di emergenza; b) l’unità di direzione e di responsabilità nella politica interna per la difesa della libertà e del regime democratico repubblicano; c) una partecipazione effettiva alla direzione della politica economica . 