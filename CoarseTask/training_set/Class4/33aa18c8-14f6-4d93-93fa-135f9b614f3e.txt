Ritiene dovere fare una relazione sulle discussioni di Parigi, anche in relazione alle discussioni e alle polemiche che ne sono derivate in Italia delle quali ultime ha potuto prendere esatta conoscenza solo al suo ritorno ieri avvenuto. Richiama l’attenzione sulla questione di rinvio della decisione su Trieste. In realtà nel suo discorso non fu avanzata una proposta di rinvio, ma solo il suggerimento di tale soluzione ove non fosse possibile addivenire ad una soluzione conveniente e risolutiva. Cita le frasi testuali del suo discorso tenuto alla Conferenza. Non si trattò di una proposta di rinvio alla conclusione del Trattato di pace, ma di un suggerimento di differimento della particolare decisione su Trieste. Tale rinvio non avrebbe portato anche al rinvio dello sgombero delle truppe alleate dall’Italia, che, comunque, dovrebbe avvenire tre mesi dopo la conclusione del Trattato di pace. Illustra la bontà dei suggerimenti, il cui accoglimento non avrebbe portato alcun pregiudizio all’Italia, ma anzi un vantaggio evidente. Riferisce sui lavori della Delegazione. Alla prima riunione del 7 agosto si è discusso sul modo di impostare e far conoscere le nostre ragioni, non essendosi quel giorno ancora certi se la Delegazione sarebbe stata sentita nella seduta plenaria della Conferenza. Legge alcune parti del verbale della succitata seduta della Delegazione del 7 agosto . Vi si rileva la constatazione che l’Italia si trova di fronte ad un vero «diktat». Egli [De Gasperi] conferma che il trattato preparato per l’Italia appariva un «espediente» un «provvisorio». Chiese ai presenti se si doveva fare solo della critica o avanzare delle proposte per correggere il Trattato. Espresse il parere che nell’intervento nostro si dovesse dimostrare il desiderio di collaborare alla ricostruzione mondiale. Nella discussione avvenuta in tale occasione in seno alla Delegazione sollevò la questione se si potesse o dovesse firmare il trattato. Egli obiettò che la firma costretta e forzata non implicava l’accettazione del trattato, del quale l’Italia non aveva alcuna responsabilità essendo stato redatto e presentato senza la nostra partecipazione. Circa l’internazionalizzazione di Trieste, sarebbe accettabile ove con essa potesse difendersi la nazionalità italiana di Trieste. Lo stesso per Pola. Circa le vecchie colonie, nessuna rinuncia preventiva. Quaroni, ambasciatore a Mosca, informa che Pola non doveva considerarsi problema russo, ma bensì jugoslavo. Il Presidente on. De Gasperi, prosegue la relazione, riferisce poi sui colloqui da lui avuti a Parigi. Con Molotov . Era stato il delegato russo a mettere in circolazione la versione che noi [De Gasperi] avevamo proposto il rinvio del trattato. De Gasperi volle andare da lui per rettificare la sua impressione. Molotov gli confermò che aveva piena fiducia nella ripresa dell’Italia. Egli [De Gasperi] successivamente cercò di correggere il suo giudizio sul preteso ritardo della nuova Italia nel cammino della evoluzione e delle riforme sociali, spiegandogli che siamo stati impegnati nella ricostruzione politica e trattenuti dalle condizioni economiche difficili dell’Italia nonché della statalizzazione e nazionalizzazione già effettuata di molte grandi industrie (I.R.I. Istituto Ricostruzione Industriale). In agricoltura gli espose che una riforma agraria unitaria e generale possa essere attuata per tutte le regioni della penisola. Ma un primo esperimento è in corso. Infine la condizione del nostro bilancio e la nostra situazione armistiziale non consentono grandi e libere iniziative. Al che Molotov riconobbe che l’Italia era sostanzialmente più in avanti su questo terreno che non i francesi e gli inglesi. Riconobbe pure che le clausole economiche del trattato sono troppe onerose per l’Italia. Molotov richiese i dati delle proprietà italiane all’estero che De Gasperi non poté dargli. De Gasperi gli espose che già egli aveva fatto dichiarazioni contro il fascismo a Londra e non aveva ritenuto necessario ripeterle a Parigi. Difese l’Italia dall’accusa di imperialismo economico per avere sostenuto nel discorso la necessità del patrimonio minerario dell’Arsa e dell’Istria. Spiegò che la sua proposta di rinvio della questione di Trieste non includeva ostilità verso la Jugoslavia, ma il desiderio di aprire possibilità di intese dirette. Sull’inclusione di Pola nel territorio di Trieste Molotov non volle pronunciarsi. Sulla questione della ratifica (se sia necessaria quella dell’Italia) Molotov rispose di non sapere come pronunciarsi. (Delegati americani osservarono a De Gasperi, che l’interpellò, che il senato americano non discuterebbe un trattato non sanzionato). Spiegò poi [De Gasperi a Molotov] come erano corse le convenzioni cogli anglo-americani per le linee aeree, e come si sia trattato e si tratti unicamente di aviazione civile, per la quale l’Italia ammetterà sempre la parità anche per la Russia, senza esclusivismi. Lo assicurò che l’Italia non ha intenzione di legarsi con nessuna altro Stato nel Mediterraneo, ma gli fece presente la necessità di buoni rapporti con l’Inghilterra e con l’America delle quali abbiamo bisogno anche per i più urgenti soccorsi alimentari e di materie prime. Molotov ne prese atto assicurando inoltre che la Repubblica democratica italiana gode le più vive simpatie del popolo Russo. De Gasperi rispose insistendo sulla questione di Trieste – eliminata o rinviata la quale – una concorde intesa con la Russia su molti punti sarebbe di gran lunga facilitata. Molotov, a sua domanda, espresse a De Gasperi il pensiero che incontri diretti con la Jugoslavia egli li riteneva quanto mai opportuni. In proposito il Presidente illustra al Consiglio i suoi ripetuti tentativi di trattative dirette con la Jugoslavia, specie quella a mezzo dell’Ambasciatore a Varsavia on. Reale presso lo stesso Kardely. Legge al riguardo il rapporto dell’Ambasciatore a Varsavia, Reale che riferisce l’assoluta contrarietà di Kardely ad un incontro con De Gasperi prima che la questione dei confini e dello Stato libero fosse stata risolta. In questo colloquio con Reale, Kardely valutò i danni sofferti dalla Jugoslavia da parte italiana a 10 miliardi di dollari. Risulta perciò – dichiara De Gasperi al Consiglio – che le trattative che gli si rimprovera di non avere pensato o voluto fare, gli sono in realtà riuscite impossibili. De Gasperi accenna ancora ad un altro rapporto di Reale su un colloquio da questo avuto col vice Presidente del Consiglio polacco (comunista) [Stanislaus Mikolajczyk] che lo aveva richiesto se il partito comunista italiano era d’accordo con la politica estera di De Gasperi. Il Presidente informa poi il Consiglio dell’attività della Delegazione nei lavori delle Commissioni della Conferenza. Espone le difficoltà di questo lavoro mancando alla nostra Delegazione la possibilità di presentare direttamente delle controproposte o degli emendamenti se non ricorrendo a delegati di qualche paese amico o simpatizzante. Fa presente che la relazione giornalistica sulle proteste olandesi e belghe alla Conferenza relative alla contestazione che l’Italia sia mai stata in stato di guerra con quelle Nazioni è stata artificialmente svisata. Il giorno dopo l’Ambasciatore d’Olanda [Willem L.F. van Bylandt] si affrettò a recarsi da De Gasperi a dirgli che desiderava che il popolo italiano non pensasse all’ostilità dell’Olanda verso di esso. Aveva dovuto contraddire l’affermazione di De Gasperi prima perché in realtà la dichiarazione di guerra vi era stata e poi perché in caso contrario, l’Olanda non avrebbe avuto il diritto di partecipare alla discussione. Informa che gli emendamenti elaborati dalla nostra delegazione – suddivisa in Comitati – sono ben sessanta accompagnati da memorie illustrative. Espone come si trattò la questione delle clausole territoriali fra l’Italia e la Francia. Sei erano le proposte francesi: Briga e Tenda; le terre di caccia: Chaberton; Valle Bardonecchia; Piccolo San Bernardo; Moncenisio, e ancora il paesetto di Olivetta. Noi respingemmo le domande circa Moncenisio, Briga e Tenda e Olivetta. Con Bidault De Gasperi insistette perché fosse levata la spina strategica della domanda del Colle di Tenda. Bidault alla fine promise di riesaminare la cosa; ma egli dubita che lo Stato Maggiore francese acconsenta. Pel Moncenisio una concessione fu già fatta sulla prima domanda. Il confine correrebbe sul Plateau del Moncenisio. La centrale elettrica sarebbe inoltre lasciata all’Italia. Mancherebbe ancora a noi la diga che sta sopra. L’ultima parola non è detta; ma nulla vi è di certo per noi su questo punto. Nell’opinione pubblica francese c’è un certo riavvicinamento verso di noi. Trieste: La nostra Delegazione ha lanciato l’idea subordinata di una consultazione diretta delle popolazioni del territorio o Stato libero di Trieste. Tre sono le questioni: 1) frontiera Alto Isonzo; 2) frontiera di Gorizia; 3) Pola nello Stato libero. 1) Le popolazioni dell’Alto Isonzo anche slave gravitano economicamente verso l’Italia, su Gorizia, fatalmente. Noi non abbiamo però insistito a reclamare attenendoci e basandoci sulla linea etnica, ma abbiamo fatto presente la realtà. 2) Invece la delegazione insiste nel lasciare maggior respiro a Gorizia dichiarando che l’Italia sarebbe all’uopo disposta a costruire alcuni chilometri di ferrovia per lasciare agli slavi una comunicazione autonoma senza incorporare e sacrificare tratti di terreno della stessa città di Gorizia. 3) La linea francese (adottata nel trattato) esclude Pola dal territorio libero mentre quelle inglese e americana vi includono Pola. Egli esporrà la tesi svolta e sostenuta dalla Delegazione. Ma prima accenna – anche per rispondere alle critiche di non averlo trattato – al lavoro della Delegazione in materia economica. Ancora una parentesi sulla flotta. Speriamo di aver ottenuto l’esclusione a considerare la flotta come preda di guerra; ci sarebbe in tal caso tolto il surplus, lasciando all’Italia un numero maggiore di navi di quello considerato nel Trattato. Migliori le condizioni in elaborazione nei riguardi delle nostre colonie. Forse si rinuncerà a chiederci una preventiva rinuncia in blocco. Pare che dietro la rinuncia della Cirenaica in loro favore gli inglesi siano disposti a lasciarci ritornare a Tripoli. L’Etiopia contro il suo appoggio a noi sulla questione di Pola sarebbe forse disposta a trattare per una sistemazione concordata nei riguardi dell’Eritrea. De Gasperi insomma ritiene di poter sperare che tutte le colonie non siano per andare perdute. Sulle clausole economiche si è messo in rilievo ciò che l’Italia ha dato, i danni subiti, ciò che sarebbe tolto. De Gasperi elogia il memoriale redatto sotto la direzione del ministro Corbino. Riparazioni: II Delegato australiano Ivatt ha proposto che prima si stabilisca se l’Italia può pagare; poi quanto può pagare e in qual tempo; infine dare a ciascuno che ne abbia diritto in proporzione. La proposta russa può in sostanza essere ed apparire più equa verso l’Italia. La Repubblica dei Soviett chiede 100 milioni di dollari mentre gli jugoslavi pare vogliano chiedere 1.100 milioni. A noi vale meglio il metro russo. I nostri esperti ritengono ci convenga anziché verso una liquidazione proporzionale seguire il metodo di una liquidazione forfettaria verso ciascun paese che avanzi pretese. Venendo alla polemica politica, il Presidente De Gasperi richiama i Ministri a rileggere il suo discorso di Parigi che è basato sul principio della cooperazione internazionale. Si è trovato dinanzi ad una corrispondenza dell’inviato a Parigi del «l’Unità» che lo ha stupefatto. In realtà noi, alla Conferenza di Parigi, abbiamo elevato il dibattito di tono. Rileva che invece il giornalista Pastore sull’«Unità» ha parlato di speculazione dell’Italia. Ci attribuisce scopi elettoralistici. Critica la proposta di rinvio perché porterebbe a mantenere le truppe alleate in Italia. Rimprovera la mancanza di trattative dirette con la Iugoslavia. Così Pastore . Poi Montagna in altro articolo sull’«Unità» moltiplicò le critiche affermando che su Trieste non era possibilità di battersi e che De Gasperi aveva agito in contrasto col parere e il pensiero della Commissione Esteri della Costituente . Il Presidente prosegue citando corrispondenze e articoli del giornale comunista contro la sua attività a Parigi quale presidente della Delegazione. Cita inoltre le dichiarazioni dell’on. Togliatti di ritorno da Parigi a giustificazione delle critiche dell’«Unità» e ad attacco contro la proposta di rinvio della decisione di Trieste. Ne risulta che i critici sostanzialmente sostengono: 1) le decisioni dei quattro sono irremovibili a meno di provocare la guerra; 2) la proposta di rinvio non era autorizzata; 3) bisogna essere realisti; 4) bisogna trattare con la Jugoslavia. De Gasperi replica: Non c’è realismo politico che può consigliare al portavoce dell’Italia di rinunciare a priori alla affermazione della linea etnica. Nessuno potrebbe assumersi diversamente la responsabilità di questo trattato. Realismo le decisioni dei quattro? domanda De Gasperi. Ma allora perché avete convocata la Conferenza? Comunque la nostra Nazione deve fare il tentativo di ottenere giustizia. Eppoi l’impegno dei quattro esiste per tener fermo il trattato solo se la Conferenza non suggerisca a maggioranza rettifiche e riforme al trattato. Il contrasto di visione e di atteggiamento sta solo nel fatto che il corrispondente dell’« Unità» è partito dal concetto che non ci sia più nulla fare. Ma allora a che cosa fare saremmo andati noi a Parigi? In realtà andandoci e battendoci in nome degli ideali democraticiabbiamo fatto il nostro dovere senza offendere nessuno (non una sola parola nel mio discorso contro la Russia) e richiamando i quattro e gli altri ad un concetto di collaborazione e di giustizia internazionale. E ritengo che sia stato bene ed utile praticamente essere andati a Parigi a sostenere questa tesi. Perché la nuova Italia repubblicana non avrebbe dovuto dire questa parola che ha risollevato il tono stesso della discussione come è quasi generalmente ammesso? II rinvio era un suggerimento, non una proposta, per lasciar tempo di arrivare ad una soluzione possibile. Esso sorge dalla precarietà stessa, dalla precisione della soluzione data nel trattato al problema di Trieste. Bisognerebbe essere per davvero convinti che lo Stato libero di Trieste così come determinato possa in realtà vivere o durare per ammettere conveniente una soluzione errata quale quella improvvisata dai «quattro grandi» nel giugno scorso. Gli sono rimproverate le «lamentele» a Parigi. Lamentele per verità egli non ne espose, osservando un ben diverso «stile». Ma avremmo dovuto lasciare ai nazionalisti la deplorazione del trattamento fatto all’Italia e l’espressione di solidarietà verso i fratelli che dovremo abbandonare? Sulle mancate trattative dirette cogli jugoslavi si richiama alle informazioni date all’inizio di questa relazione. Ma perché certi corrispondenti non suddividono almeno le loro deplorazioni fra noi e l’altra parte? Avremmo proprio dovuto consegnare quali criminali di guerra lunghi e arbitrari elenchi di cittadini italiani senza provvedere ad un qualsiasi accertamento? Ci si suggerisce, dai critici sopra menzionati, di metterci d’accordo prima con la Jugoslavia contro l’imperialismo anglo-sassone su Trieste. Ma come farlo in queste circostanze e di fronte alle proposte del trattato relativo a Trieste? L’on. Togliatti, in una replica giornalistica parla, a propria giustificazione, di «osservazioni», di «diritto alla critica»; ma altro si è il diritto di polemica su questioni interne e all’estero. Ora noi ci trovavamo a Parigi, all’estero, a sostenere una questione d’ordine e d’interesse nazionale. Se critiche si volevano fare dovevano essere fatte alla Commissione degli Esteri della Costituente. Non si può ammettere che anche questo modo – di Togliatti – sia collaborare e servire il nostro Paese. Attacchi così formali che vengono riprodotti diversamente all’estero contro la nostra Delegazione, non costituiscono un servire alla Nazione. Crisi? Se qualcuno vuol cambiare i delegati e se i partiti che partecipano al Governo non sono d’accordo su questioni di sostanza sulla opera mia, allora – prosegue De Gasperi – se ne tirino le conseguenze. Ma in questo momento la crisi non può essere utile all’Italia, forse solo a qualche partito, e sarebbe a vedersi se il vantaggio andrebbe a quelli che attaccano o a quelli che si difendono! Io sono ancora pronto ad esaurire il mio compito. Ma all’uopo occorre che ci sia una tregua! Se si trattasse del corpo elettorale direi subito: accetto, rimettiamo la questione al popolo e lo farei senza preoccupazioni e senza paura. Ma si tratta non di elettori ma di un consesso internazionale. E non si tratta delle fortune di un partito, ma del popolo, della nostra patria. Io perciò sento il dovere di elevarmi sopra la polemica. [La riunione è sospesa alle 19,20. Si riprende alle 19,40]. […] Ripara ad una omissione rilevando le benemerenze del Brasile a Parigi nei nostri confronti. Circa Togliatti ammette che egli era stato preavvisato della di lui andata a Parigi. Si augura che abbia ottenuto qualche successo nei nostri confronti presso i suoi amici comunisti della «Humanité» parigina. Circa le critiche mosse alla sua persona osserva che tutto è relativo a questo mondo. Anche in Francia si ricorre a elementi più o meno epurati e questi si presentano come nostri giudici. Proprio davanti a costoro noi avremmo dovuto andare a batterci il petto ancora di più? Giustifica la composizione delle Delegazione italiana. Circa i giornalisti che si recarono a Parigi, dubita che sarebbe stato opportuno negare il passaporto ai giornalisti che qui a Roma lasciamo lavorare e dirigere i giornali. Sulla responsabilità di gruppi fascisti richiamati da Scoccimarro osserva che anche in Jugoslavia ci sono stati elementi similari e che i tre popoli raccolti in Jugoslavia hanno espresso dal loro seno degli elementi che hanno provocato conflitti gravi e tristi non diversamente dai fascisti in Italia. Osserva che non sarebbe stato possibile nemmeno a Scoccimarro posporre la questione nazionale a quelle economiche. Ringrazia Scoccimarro e Nenni delle dichiarazioni di solidarietà alla sua opera . 