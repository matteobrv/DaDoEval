(Solo per Londra)Ho telegrafato al R. ambasciatore a Washington quanto segue: (Per tutti)Notizie ufficiali odierne circa effettiva linea demarcazione, confermando indicazioni ammiraglio Stone , danno maggior consistenza e peso considerazioni svolte nel mio precedente telegramma (Londra: 214-Washington: 185). Linea cosiddetta Morgan non segue alcun criterio geografico, militare, etnico, economico, storico o amministrativo. Assicura al controllo alleato strada ferrata e rotabile Trieste-Tolmino, e basta. Rappresenta in sostanza consacrazione pei nove decimi del fatto compiuto di Tito. Anche nel nuovo accordo manca ogni riferimento ad una qualche forma di controllo alleato in zona occupazione jugoslava, che valga sopire nostre vive e giustificate preoccupazioni per sorte popolazioni italiane. Si esprima in questo senso. Riprendendo argomenti contenuti nel mio telegramma diretto Londra col n. 204 e comunicato V.E. con n. 166, confermi nostro pieno riconoscimento sforzo compiuto da anglo-americani nei confronti di una situazione che evidentemente supera controversia italo-jugoslava e incide sui rapporti stessi fra grandi alleati con tutte le conseguenze connesse. Ponga in rilievo che governo italiano per parte sua, nonostante vive pressioni fattegli, ha finora evitato pronunciarsi su argomento, esercitando nel contempo azione moderatrice sulla stampa, né intende modificare tale suo atteggiamento, che si fonda sia sulla coscienza della gravità della questione anche per alleati, sia sulla fiducia nel senso di giustizia dei dirigenti anglo-americani. Esso non può tuttavia disinteressarsi della situazione odierna e dell’avvenire di città e zone assolutamente italiane, che, salvo vana questione prestigio, non rappresentano assolutamente niente – né dal punto di vista economico né da quello militare – per popolo jugoslavo, mentre fanno parte integrante della Nazione italiana e della sua tradizione. Sappiamo che definitiva assegnazione territori non è pregiudicata, ma sarebbe di molto conforto per noi avere conferma che queste considerazioni sono presenti a codesto governo e che di esse, assieme a tutte le altre interessanti la regione, si terrà debito conto al momento opportuno. In linea generale e per sua norma confidenziale, tenga presente che, nonostante dichiarazioni ufficiali in contrario, vi sono seri motivi preoccupazione che attuale linea demarcazionerappresenti tendenzialmente esperimento di una sistemazione definitiva. Dovremmo quindi evitare che problema si cristallizzi nei termini in cui è stato oggi posto e che si formi costà impressione che soluzione attuale possa in ultima analisi essere da parte nostra considerata come accettabile ed equa. È necessario ci si renda conto che essa rappresenterebbe al contrario, e sotto tutti gli aspetti – compreso quello della difesa nostra e dell’occidente – una amputazione illogica e dolorosa che non mancherebbe certo di reagire per molto tempo sulla politica interna ed estera italiana. (Solo per Londra) Svolga anche da parte sua ogni possibile opportuna azione nello stesso senso. 