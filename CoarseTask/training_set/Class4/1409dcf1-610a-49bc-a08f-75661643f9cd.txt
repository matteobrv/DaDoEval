Mi è grato comunicare che il Consiglio dei ministri, associandosi ai sentimenti espressi qui dall’Assemblea, ha deciso, in riconoscimento dei meriti acquistati da Giulio Rodinò come ministro della guerra, della giustizia, e più tardi come ministro senza portafoglio e vice-presidente del Consiglio, che i funerali vengano fatti a spese dello Stato. (Approvazioni). Non aggiungo altre parole. Uomo di principi fermi, attaccato alle tradizioni ambientali della sua città, voi sapete che egli era anche uomo aperto alle esigenze dei tempi; e questo spirito conciliativo fra le due tendenze è stata la caratteristica della sua personalità, la direttiva della sua attività. Uno di quegli uomini ricostruttivi e sintetici che sono necessari nei momenti in cui l’evoluzione della storia diventa più rapida ed ha bisogno di elementi conciliatori. Ci viene meno in un momento in cui di tali uomini ci sarebbe sommamente bisogno, in un momento in cui, in un’Assemblea Costituente, le direttive, le ideologie, gli interessi stanno per venire in contrasto. Commemoreremo degnamente la sua memoria se il suo spirito, richiamato alla paternità di Dio, sarà invocato affinché ciascuno di noi, difendendo e affermando in libertà i propri princìpi, sia sempre consapevole del dovere di compiere uno sforzo massimo di comprensione per salvare in unità i destini del nostro paese. (Vivi applausi). 