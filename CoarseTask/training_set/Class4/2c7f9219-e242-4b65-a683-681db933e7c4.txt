Il 27 giugno ultimo scorso moriva il dottor Juan Antonio Rios, Presidente della Repubblica del Cile. I vincoli di sentimento e di interesse che così fortemente legano l’Italia al Cile ci hanno fatto associare con vivo dolore al lutto che ha colpito quella nazione amica per la perdita del suo illustre Presidente. Diplomatico, senatore e ministro di Stato, il dottor Rios è stato eletto Presidente della Repubblica il 25 febbraio 1942. Egli ha dimostrato, anche dalla suprema magistratura del paese, i suoi sentimenti di amicizia verso l’Italia. Risale infatti al 1944 l’iniziativa del Cile, ad opera del suo Presidente, di riallacciare i rapporti diplomatici con l’Italia. E fu così che il rappresentante del Cile poté essere fra i primi a giungere a Roma. Il Governo ed il popolo italiano ricordano con gratitudine questa prima iniziativa, che è stata seguita da quell’azione per una giusta pace che è attualmente in corso da parte di tutta l’America latina a cui il Cile ha dato e dà un così valido e cordiale contributo insieme con il Brasile, l’Argentina, l’Uruguay e in generale con tutte le repubbliche latino-americane, che ci sono oggi, nel triste periodo che la patria attraversa, così spiritualmente vicine. (Vivi applausi). 