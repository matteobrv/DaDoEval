Suo 888 . Le telegrafo a parte dati ed elementi concreti. Ma ella dovrebbe far osservare a McNeil e a chi per lui, in via preliminare che mentre un buon terzo della Camera dei Comuni si mobilita in favore di quegli stessi tedeschi di Alto Adige che si sono battuti sino all’ultimo con la Germania, nessuna voce, dico nessuna, si è levata a difesa degli altrettanti italiani su cui pende la minaccia di trasferimento alla Jugoslavia. Non solo, ma nessuno si preoccupa di assicurare a questi ultimi quelle elementari garanzie di esistenza che sono chieste con tanta insistenza a noi in favore dei tedeschi, garanzie che siamo del resto perfettamente disposti a concedere ed in misura veramente liberale e vasta. Quando il Foreign Office segnala lo slittamento della nostra opinione pubblica, dovrebbe tener conto anche di questi fatti che non possono non essere indicativi e significativi. 