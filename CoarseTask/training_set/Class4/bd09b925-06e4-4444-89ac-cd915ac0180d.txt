Secondo notizie pubblicate dai giornali di Trieste e di cui ho potuto ricevere testé precisa conferma, le autorità jugoslave hanno organizzato fra le popolazioni della Venezia Giulia un cosiddetto «plebiscito» in favore del passaggio di quelle regioni alla Jugoslavia. Nella zona di occupazione delle forze del maresciallo Tito e specie nell’Istria, risulta infatti che propagandisti all’uopo inviati percorrono i villaggi tenendo accesi discorsi di propaganda al termine dei quali passano per le abitazioni per chiedere l’adesione scritta ai singoli membri della popolazione. Secondo notizie molto attendibili in alcuni luoghi, essendosi la popolazione rifiutata di aderire, furono tolti tutti i permessi di circolazione; nel villaggio di Pinguente vennero piazzate mitragliatrici e sparati molti colpi per terrorizzare la popolazione, in altre località si fissò il coprifuoco alle ore 18 affinché nessuno potesse nascondersi fuori di casa. Ai singoli cittadini l’adesione viene estorta in maniera spesso brutale sotto minaccia di espropriazione delle proprietà per coloro che non firmano e talvolta con dirette minacce a mano armata. Dalle informazioni pervenute risulta che il tentativo di compiere questa specie di plebiscito viene eseguito anche a Trieste e in tutta la zona controllata dagli alleati. Naturalmente si ricorre a mezzi molto meno vistosi e violenti ma i cittadini invitati a firmare una scheda in favore di «Trieste autonoma nella Jugoslavia» ove rifiutano sono ugualmente soggetti a gravi minacce. Non dubito che ella vorrà rendersi conto della gravità dei fatti sopra accennati, i quali aggiungendosi ai numerosi altri tentativi jugoslavi (ad es. la immigrazione di forti gruppi sloveni a Trieste; mia lettera 3/1421 del 26 agosto) confermano ancora una volta l’intenzione del governo jugoslavo di provocare artificiosamente una decisione ad essi favorevole circa la Venezia Giulia. Le sarei grato, caro ammiraglio, se volesse portare quanto sopra a conoscenza delle autorità alleate competenti affinché vengano tempestivamente presi i provvedimenti che saranno ritenuti opportuni. 