Signor Presidente , Signore e Signori, desidero esprimervi i miei ringraziamenti cordiali per esservi raccolti intorno a me al fine di dar prova del vostro attaccamento all’Italia che tanti fra voi possono considerare come la patria di origine. Il piacere di passare la mia ultima sera fra voi in questa magnifica città, ha per me uno speciale significato, poiché il nome dell’organizzazione la quale ha patrocinato la nostra riunione si ispira agli interessi che legano i nostri paesi e che, dobbiamo augurarci, saranno sempre più sviluppati. Questi interessi comuni, rappresentati da molti di voi, garantiscono la speranza che l’Italia può, attraverso una maggiore collaborazione con gli Stati Uniti, ricostruire il suo sistema economico e divenire un elemento attivo nella economia mondiale. L’Italia segue con grande interesse gli sforzi del Governo degli Stati Uniti per creare, attraverso l’ITO ed altre simili organizzazioni internazionali, quelle condizioni che sono essenziali per la normalizzazione della economia mondiale. L’Italia intende contribuire al successo di questo sforzo col suo lavoro e la sua organizzazione. È con questa speranza e con questa fiducia che io guardo a voi, uomini d’affari, come ad uno degli elementi che aiuteranno l’Italia a guarire le sue ferite e a stabilire le basi di una migliore fortuna . Poiché questa voce può arrivare in questo momento al di là dell’Atlantico e raggiungere un popolo che da voi aspetta comprensione e collaborazione, lasciate che io usi la lingua italiana, ancora veicolo di comunicazioni fra menti e cuori di coloro che appartengono alla stessa famiglia nazionale. Ecco perché l’appartenere ad una nazione o l’aver appartenuto ad una di queste nazioni in un tempo precedente attraverso i propri antenati ci lega con un vincolo speciale ed utilizza anche le funzioni del commercio come funzione associativa del consorzio nazionale o del consorzio umano. Noi abbiamo la fortuna di essere un piccolo popolo che per le sue tradizioni e per i suoi interessi è sulla stessa via su cui interessi e tradizioni muovono la grande nazione americana. L’America è per la libertà di commercio, noi siamo per l’assoluta libertà di commercio, perché da questa sola possiamo trarre la possibilità dei benefici economici o delle esigenze economiche che sono assolutamente al nostro paese indispensabili. Però tutte le libertà sono legate una all’altra. Non si può volere il commercio libero ed impedire le libere comunicazioni o trasmigrazioni delle persone. Non si può impedire l’esportazione delle materie prime ed avere commercio libero per gli altri settori del commercio o delle comunicazioni commerciali. Non si può nemmeno volere la libertà di commercio e negare la libertà di lavoro il che vuol dire negare a quelle nazioni che hanno un eccesso di operai, negare la possibilità di trasferire questi operai là dove degli operai c’è bisogno e dove ad ogni modo è possibile occuparli. Vi dirò di più, non si può nemmeno essere per la libertà di commercio o per la libertà in genere delle comunicazioni economiche ed essere contro la libertà delle comunicazioni del pensiero, delle idee, delle discussioni. Ecco che una libertà è legata all’altra. Noi per nostra grande fortuna oggi possiamo proclamare logicamente nel nostro stesso interesse, ma in fedeltà alle nostre tradizioni, che noi siamo per il commercio libero, noi siamo per la libertà dell’emigrazione, per la libertà del lavoro, noi siamo soprattutto e contemporaneamente per la libertà della cultura, cioè per la diffusione e l’irradiazione del nostro pensiero. Ecco perché io penso che noi, poiché siamo una nazione povera e nulla abbiamo da perdere innanzi ad un rivolgimento del mondo, ecco perché noi siamo i più convinti assertori della libertà delle comunicazioni fra una nazione e l’altra, comunicazioni di carattere spirituale, ecco perché noi siamo tra i primi seguaci, i più convinti seguaci di un ordine internazionale in cui accanto agli Stati Uniti d’America o gli Stati Uniti di altri Stati nell’America del Sud possano sorgere una volta gli Stati Uniti d’Europa. Noi non siamo dei visionari, non siamo dei fantastici, non vogliamo creare delle illusioni nel nostro popolo o negli altri popoli. Sappiamo che i progressi nel mondo sono lenti, che bisogna essere realisti, che bisogna aver tenacia e pazienza, e noi sappiamo soprattutto che l’Italia dopo essere stata per così lungo tempo in servitù, servitù autarchica economica, servitù politica, servitù anche del pensiero, ha bisogno di un certo periodo di tempo per poter riguadagnare il largo della libertà e rimettersi in rapporto con il grande respiro delle nazioni. Quindi non vogliamo illudere il nostro popolo che le cose si possano rapidamente mutare, però questa è la nostra tendenza, questa è la nostra volontà: aprirci una via libera come una volta ebbero libertà i nostri esploratori, i pionieri e i nostri missionari che vennero in America e andarono negli altri continenti a fecondare il mondo, come ebbero libertà i nostri lavoratori di contribuire alla nuova civiltà del nuovo mondo, come ebbe libertà in un certo periodo il commercio, così oggi chiediamo ancora alla Provvidenza, al destino e al buon volere delle nazioni di concedere a questi italiani la stessa libertà, sia pure imponendo agli stessi italiani maggiore disciplina, maggiore senso di responsabilità, rispetto alle leggi dei paesi dove devono trasferirsi e soprattutto, quando accettino la permanenza in un paese, la perfetta lealtà di fronte allo Stato in cui si trovano, così come voi siete, americani, cittadini nel pieno senso, di piena responsabilità di fronte alle leggi d’America pur mantenendo nel vostro cuore il vincolo del sangue che vi ricorda la patria d’origine, l’Italia. Ho ancora tre minuti di tempo per dire a voi che l’Italia ha la sua massima fiducia nella vostra collaborazione, nella vostra comprensione, nella vostra mediazione fra l’Italia, gli interessi d’Italia e gli interessi in genere del mondo americano, per dirvi contemporaneamente e pregarvi voi stessi di aver fiducia in noi. Non crediate che il nostro paese, anche se è soggetto a delle esitazioni o oscillazioni, si perda; il nostro paese ha la comprensione dell’ora grave che attraversiamo, ma sente anche la responsabilità di salvare il popolo, di salvare la democrazia in Italia, non solo ma sente la responsabilità che è più che responsabilità nazionale, è responsabilità di un paese che si sente parte integrante dell’umanità e che sa che domani nulla potrà essere rinnovato nel mondo senza la collaborazione di un popolo come l’italiano e sa di poter contribuire a questo nuovo mondo con tutta la sua forza e con tutte le tradizioni della sua irradiante civiltà. 