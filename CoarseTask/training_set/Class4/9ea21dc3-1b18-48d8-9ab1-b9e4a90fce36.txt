Il mio è un discorso interlocutorio per fissare alcuni punti fermi: 1) tutto l’apparato elettorale che deve accertare i risultati in ogni circoscrizione per poi tirare le somme e proclamare la decisione del referendum è in mano alla Magistratura, rispettivamente dei Tribunali nelle circoscrizioni fino al Supremo ufficio elettorale in Roma costituito da 6 presidenti di sezione e 12 consiglieri della Corte di Cassazione con l’intervento del procuratore generale. Ogni garanzia è, quindi, data alle varie correnti politiche nell’interno e agli osservatori dall’estero, che l’esame e la fissazione dei risultati avvengono senza alcuna influenza del governo e delle parti; 2) questo passaggio corrisponde al metodo democratico e alle forme legali di evoluzione costituzionale, prevista dalle nostre leggi. Nessuna meraviglia, quindi, che vi possano contribuire e partecipare maggioranza e minoranza e che lo stesso sovrano, qualora la proclamazione della Cassazione suoni così, e conformemente agli impegni da lui presi, intenda dare esempio di mettere al di sopra di tutto l’interesse del paese, la pacificazione del popolo e l’accrescimento della sua energia costitutiva. Chiunque volesse agire in senso contrario rifiutando il suo concorso a questa opera di buon volere e di concordia o addirittura contrastandola, non potrebbe certamente richiamarsi né al suo consenso né alla sua approvazione; 3) una numerosa riunione tenutasi poco fa, ove tutti i rappresentanti dei partiti in lizza si sono trovati attorno allo stesso tavolo presidenziale , ci ha dato la sensazione precisa che questa volontà democratica di cooperazione e di distensione già è viva ed operante e ci ha fatto sperare che affronteremo con serenità ed energia i gravissimi problemi costituenti e quelli ancora più gravi del lavoro, della finanza e della economia; 4) vorrei ricordare ancora l’appello che il Consiglio dei ministri, nella sua ultima riunione, ha rivolto alle forze armate e al paese; rispetto più rigoroso della disciplina, rispetto delle bandiere e degli emblemi, quali espressioni di onore e di fedeltà alla continuità della patria. Confido che nessuno che porta la divisa venga meno al suo dovere, come nessuno dei cittadini può avocare a sé mutamenti riservati alla legge. Uno speciale ringraziamento va rivolto dal governo agli agenti dell’ordine; siamo sicuri che in nessuno verrà meno il senso dell’ordine e l’impegno di servire l’Italia. Abbiamo tutti fermissimo il proposito di mantenerci fermi ed uniti nella solidarietà nazionale per difenderci contro le insidie e le cupidigie che vogliono togliere all’Italia la possibilità di cooperare secondo il genio della sua civiltà al rinnovamento della vita internazionale. 