Senza entrare nel merito delle varie questioni, fa presente che l’Italia non può essere contraria a tutto ciò che viene presentato sotto l’egida dei principi democratici. Quindi da parte nostra bisogna insistere soprattutto sulle garanzie internazionali che debbono assicurare, non formalmente ma sostanzialmente, il permanere della democrazia che deve essere alla base del nuovo statuto. I concetti informativi della nostra linea di condotta sulla questione dello Stato Libero di Trieste potrebbero pertanto essere così enunciati: 1) riserva dell’approvazione da parte dell’Assemblea Costituente italiana; 2) il territorio rivendicato dall’Italia nella Venezia Giulia è etnicamente italiano; 3) in base ai principi enunciati nella Carta Atlantica dovrebbe essere tenuto conto della volontà delle popolazioni interessate; 4) se, ciò nonostante, si vuole addivenire alla creazione di un Territorio Libero garantito internazionalmente, noi chiediamo che queste garanzie gli siano assicurate solidalmente, addossandone all’ONU la responsabilità. Una volta ottenuta soddisfazione sulle questioni principali, le altre materie potrebbero essere riservate all’Assemblea locale, come per esempio la legge elettorale, se basata sul sistema proporzionale o a maggioranza assoluta, sullo scrutinio di lista o sul collegio uninominale. Scivolare sulla questione della cittadinanza del governatore, che potrebbe essere oggetto di accordi successivi fra noi e gli jugoslavi, chiarire invece la questione di chi può essere cittadino triestino. In ogni caso teniamo presente che gli anglo-americani non mancheranno di assicurarci varie garanzie per la salvaguardia almeno dell’internazionalizzazione del Territorio che, malgrado la sua italianità, ci viene oggi sottratto. 