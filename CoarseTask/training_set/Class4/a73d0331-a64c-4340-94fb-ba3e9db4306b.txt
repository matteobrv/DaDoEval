Il 12 ottobre è una data che ravvicina l’America al vecchio continente d’Europa nel nome di un uomo che appartiene ai Due Mondi. Quando Colombo piegò il ginocchio sulla terra di San Salvatore, egli non era più il Grande Ammiraglio o il geografo in cerca di vie sconosciute; egli era il rappresentante di una civiltà che nel nuovo continente doveva prosperare più giovane e rigogliosa, ma non dissimile da quella di origine. Altri italiani hanno poi traversato l’Atlantico sulle tracce del grande genovese da Amerigo Vespucci, che al nuovo mondo ha dato il suo nome, da Verrazzano sbarcato per primo dove sorge ora la Metropoli di Nuova York, fino ai milioni di connazionali emigrati nell’ultimo secolo; ma basta per stabilire i legami tra l’Italia e le Nazioni Americane, il nome di Cristoforo Colombo che noi oggi commemoriamo. Legami di operante solidarietà che il nostro popolo ha sentito nel momento della sventura attraverso i conforti materiali e morali che continuamente gli giungono dai paesi aperti da Colombo alla Civiltà Cristiana. 