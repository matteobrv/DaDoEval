Amici! Qualcuno dirà: che mai è necessario che si ricordino un anno dopo l’altro i grandi documenti della storia, come le encicliche dei papi e soprattutto l’enciclica Rerum novarum? Cose vecchie, è stato scritto anche in occasione di un’altra solenne commemorazione: cose vecchie? Il mondo cammina. Le formule sono ormai usate e superate. Ebbene, no. Voi avete sentito dalle parole dei due precedenti oratori come questa parola antica è la parola che ci vuole anche oggi e che vale nelle miserie e nella situazione presente. Quante cose cambiate! La nostra patria ha passato dopo quel tempo due dure guerre, due distruzioni, devastazioni immense ma i principi fondamentali, il carattere dell’uomo non cambiano e anche oggi vi sono coloro i quali approfittano dei disastri e delle miserie e si buttano come sciacalli per guadagnare l’illecito (applausi); anche oggi vale quella parola che il papa lanciava contro l’usura vorace, termine che si applicava più facilmente alla situazione economica medievale, superata. Ma oggi invece che domandare interessi illeciti sotto il capitale, oggi si ricorre ad altre misure: si ricorre alla borsa, alla speculazione sui prezzi, si ricorre a nascondere i beni per non immetterli sui mercati. Questa è l’usura moderna e contro questa si era lanciato il papa. Contro questa noi dobbiamo agire. (Applausi vivissimi). Il papa invoca l’intervento dello Stato. Dappertutto, negli Stati più liberali, si interviene per cercare di salvare soprattutto le classi meno abbienti in un momento così disastroso. Si deve intervenire contro l’inflazione che annulla la moneta, si deve intervenire perché sul mercato libero non avvenga che scompaiano i pochi beni di cui possiamo usare, e non possano essere a disposizione di chi meno ha, ma di chi ha più bisogno. Però, badate, bisogna ricordare un altro pensiero di Leone XIII che è giusto anche oggi: non bisogna aspettare tutto dallo Stato e dal governo. Lo Stato e il governo oggi hanno una forza limitata ed hanno una forza se i partiti sono d’accordo, sono deboli se i partiti non sono d’accordo. (Applausi). E la ragione della debolezza del governo oggi è che non vi è sincera, concorde collaborazione tra i partiti politici. (Applausi). D’altro canto ricordate una altra verità. Accanto agli organi dello Stato – e meglio degli organi dello Stato – devono agire gli organi della libera iniziativa consorziata, associata: sono le società edilizie, le società di costruzione, le società di miglioramento agrario, le società cooperative di ogni forma; sono le società che devono prendere iniziative e mettersi al servizio della causa popolare per attuare quello che è il programma del governo. Senza di queste, senza questa concordia con la lotta di partito nell’agire, né il paese, né il comune, né la fiducia, né lo Stato si salvano ormai più. (Applausi vivissimi). Che cosa è questo fenomeno curioso, che quando domandate ai forestieri che vengono in Italia – adesso ad esempio agli svizzeri che sono venuti in occasione della recente canonizzazione – domandate che impressione ha fatto l’Italia, vi dicono l’impressione di un paese che per il primo si è messo a lavorare, è quello che si trova in una situazione ben avanzata verso la rinascita di quanto siano gli altri paesi europei? Ed è vero: in Italia si è lavorato, si lavora molto. È vero. Perché mai la nostra economia va riprendendosi sotto lo sforzo collettivo della libera iniziativa, e della iniziativa associata e aiutata dallo Stato? Perché mai le cose vanno così attraverso lo sforzo della popolazione e i sacrifici di tutti; e perché invece non vanno bene nell’amministrazione dello Stato, vanno male nella esposizione e nella attuazione dei programmi governativi? Perché i partiti ci mettono troppo odio, troppo risentimento e non hanno il senso della responsabilità, non hanno il senso del loro sacrosanto dovere verso il popolo italiano. (Applausi vivissimi). Guardate, c’è anche un’altra cosa: quando si parla di documenti pontifici e si commemora il valore della Rerum novarum bisogna non dimenticare che non è una lettera o un documento scritto per l’Italia sola, ma che è un documento rivolto a tutto il mondo e, quello che viene detto e inculcato, è diretto anche a altre nazioni più ricche, altre nazioni che devono sovvenire, aiutare le nazioni! Ed è detto che ci deve essere non soltanto una solidarietà fra gli uomini, ma soprattutto la solidarietà di chi ha con chi non ha, con chi deve avere. Nella patria e nella nazione ci deve essere la solidarietà nel consorzio umano. Non è possibile risolvere il problema sociale, non è possibile arrivare alla salvezza del popolo italiano se il dovere inculcato dalla Rerum novarum e dai papi, maestri a tutte le genti, non viene accolto dalle nazioni che sono più ricche, che sono state risparmiate dalla guerra, che hanno il dovere di solidarietà, di trasformare i concetti e le prediche umanitarie in concorso pratico ed efficace al popolo italiano ed a tutti i popoli che ne hanno bisogno. (Applausi). Amici, saremo in Italia presto 46 milioni. Gli economisti hanno calcolato che l’Italia nei prossimi anni, anche con il massimo sforzo, ne può nutrire 26, forse 28 milioni; bisogna che per gli altri o ci sia apporto di capitali per promuovere e sviluppare le industrie in Italia, o che si spalanchino le porte al nostro lavoro, che, nelle due Americhe e in Francia, costituisce una valvola di salvezza anche per i popoli che non hanno la nostra fecondità. Badate, amici, non vedete questa cosa da un punto di vista piccolo e meschino, non pensate alle forze che se ne vanno come fossero perdute. È il vero impero italiano: non l’impero delle battaglie e delle occupazioni sanguinose. Il vero impero italiano è quello del lavoro, e si forma con la forza dei lavoratori, si forma nelle Americhe, in Francia, dappertutto. È l’impero pacifico dei lavoratori che operano per la patria antica, ma soprattutto rappresentano nel mondo il ceppo vitale della civiltà cristiana ed italiana. (Applausi vivissimi). Ci hanno fatto un’accusa e non dubitate, non cercherò di scivolare nella polemica. Ci hanno fatto l’accusa di essere esitanti, di non saper trovare la strada giusta nei momenti difficili, di non avere l’impeto necessario per l’attuazione dei programmi. E c’è qualche cosa di vero in questo, al nostro movimento è toccato sia nell’unità sindacale, sia fuori in tutte le manifestazioni pubbliche e sociali, sia al governo, di mediare fra contrasti troppo forti, di essere il cemento, la risposta ad una esigenza oggettiva, alla solidarietà necessaria nei momenti gravi. Ci è toccato questo compito molto difficile a fare e bisogna farlo con molta pazienza, molta sopportazione, anche con molta riflessione. E domando: che cosa sarebbe avvenuto nel passato, nell’immediato dopoguerra, in questo periodo turbinoso, se un blocco forte di gente non avesse avuto innanzi questa realtà e questa necessità degli interessi del paese, subordinando ad essi anche il lustro momentaneo e il vantaggio del partito o del movimento politico come tale. Che cosa sarebbe avvenuto in Italia? Provate a pensarlo e a ricostruirlo con la fantasia. Abbiamo quindi svolto un compito di pazienza e di collaborazione, e siamo disposti a farlo ancora. È sempre il nostro compito perché corrisponde al nostro programma, perché nella Rerum novarum è detto che bisogna da una parte tendere alla giustizia sociale, ma dall’altra salvaguardare la libertà: questi sono i due poli per noi! (Applausi vivissimi). Noi dobbiamo volere la giustizia sociale; volere l’elevazione del lavoro; organizzare le masse perché esercitino un influsso maggiore sulla cosa pubblica e sul governo. Tutto questo dobbiamo volere, ma non possiamo dimenticare che c’è un rischio, il rischio che, attraverso un’organizzazione che non abbia uno spirito, un concetto, che sia meramente materialistica, vada perduto il concetto altrettanto necessario della libertà, libertà politica e libertà spirituale, libertà di mantenere e vivificare la nostra tradizione cristiana, senza la quale non c’è nemmeno in economia salute e possibilità di sviluppo. Dunque questo compito di collaborazione lo abbiamo eseguito, esercitato: però lo si può continuare ad una sola condizione: il doppio gioco non va. Lavorare con De Gasperi nel Consiglio dei ministri e poi farlo impiccare in effige durante le assemblee, non va! (Bene, bene, applausi). A lungo andare la più tenace pazienza si esaurisce. (Applausi, bravo, bene). Non è possibile lasciar credere che questa nostra pazienza, questa nostra sopportazione, sia debolezza o mancanza di programma, o di volontà. Non è giusto! Non è possibile che presentino un mazzo di fiori di arancio e poi vantino di aver presentato un mazzo di crisantemi per la sepoltura. Bisogna scegliere: o crisantemi, o fiori d’arancio! Ma non dubitate che io sviluppi questo tema, per quanto possa essere attraente. Non è questa la sede. Sviluppo un altro pensiero: noi come riconosciamo che lo Stato non è tutto, che il governo non è tutto, così riconosciamo che la politica non è tutto. La politica è strumento e mezzo. Sopra la politica c’è la forza del popolo italiano; c’è la salvezza del popolo italiano; c’è il nostro fermissimo proposito di difendere la civiltà cristiana in Italia. Governo, coalizione, partiti, tutto questo viene subordinato consapevolmente a questa meta. E badate, hanno detto che noi siamo affamati di posti, che la Democrazia cristiana vuole dominare, che vuole avere il governo in mano. Abbiamo dimostrato che siamo pronti a lasciare anche in sottordine, se questo fosse utile per lo Stato e per il popolo, se questo fosse la salvezza. Chi ha consigli migliori dei nostri, si faccia avanti! Chi ha volontà più forte che la nostra, ci preceda e noi lo seguiremo. Noi non domandiamo privilegi. Domandiamo una condizione sola: probità, lealtà! Perché non ci si può mettere in camino guardando su tutti i fronti: a sinistra, a destra, davanti, di dietro. Amici, in politica ci sono dei successi e delle flessioni. Qualche giorno va bene, qualche giorno va male. È come la campagna: ora la grandine, ora la pioggia, ora la siccità. Così anche in politica. Ma il contadino e l’agricoltore superano queste difficoltà con la loro fede, la loro tenacia e il loro lavoro, perché sanno che la pioggia viene dal cielo; così dico a voi. Guardate al complesso. Noi siamo qualcosa di più di un movimento politico. Siamo un movimento cristiano che tutto abbraccia e tutto trascina. E noi, qualunque forma abbia il governo, qualunque posizione sia la nostra, sappiamo questo: che dobbiamo essere in cammino per la salvezza e per gli ideali del popolo cristiano. 