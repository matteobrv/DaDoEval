Il governo della repubblica ha desiderato raccogliere in Roma, con i rappresentanti di tutte le correnti politiche espresse nella Assemblea costituente, gli esponenti dei maggiori organismi del lavoro, della finanza, della economia e della stampa. Vi sono grato di avere accolto l’invito e dare solennità, quasi di rito, all’apertura della campagna di propaganda per la sottoscrizione al grande prestito della ricostruzione e di avere dimostrato così di essere pronti ad un’opera fattiva per la sua riuscita. Signori, chi vi chiede concorso e consiglio non è il rappresentante di una parte politica, ma il portatore di una responsabilità collettiva, che si riflette su ogni cittadino. Il prestito è oggi per lo Stato una necessità inderogabile e quindi per ogni classe del popolo italiano un dovere di solidarietà nazionale. Il ministro del Tesoro – al quale invio l’espressione della nostra condoglianza, per il grave lutto che lo ha colpito – ha già illustrato in riunioni tenute nelle principali città, i caratteri e le modalità del prestito, suscitando vasti consensi. Altri aggiungeranno qui la loro parola di esperti e di economisti. Io non parlerò che il linguaggio comune, rivolgendomi al senso realistico e al civismo degli italiani. […] Nell’interesse di ogni singolo e nell’interesse di tutti bisogna quindi prestare danaro allo Stato. Si è dato al prestito carattere redimibile che assicura al risparmiatore l’integrale restituzione dei capitali prestati all’Erario e verrà per se stesso a sostenere le quotazioni del titolo. Il tasso 3,50 – che corrisponde ad un interesse effettivo al 3,70% – è già favorevolmente noto nel nostro mercato finanziario. Basta ricordare le rendite 3,50 – 1902 e 1906 – che per lunghi periodi sono state quotate intorno alla pari ed anche molto al di sopra della pari. Altro esempio il «redimibile 3,50%» che va sempre più acquistando l’attenzione dei risparmiatori. Ma soprattutto il nuovo prestito è accompagnato da un privilegio fiscale eccezionalissimo: esso è esente cioè dall’istituenda imposta straordinaria sul patrimonio e dalla stessa denuncia che sarà richiesta per ogni altra forma di ricchezza. I titoli del nuovo prestito quindi ben possono reggere al confronto di altri attualmente in circolazione anche se fruttanti un maggiore interesse nominale. Signori, all’osservatorio centrale della presidenza del Consiglio mi sono fatto ormai la convinzione certissima che il paese va riprendendo la sua marcia. Credo che voi, signori, che siete a capo della vita economica potrete avallare questa convinzione dell’uomo di governo. La produzione, fervida nel campo agricolo, va riprendendo ovunque in quello industriale. Si ricostruiscono fabbriche, ponti, strade. Le ferrovie migliorano ogni giorno. L’esportazione è già in qualche settore bene avviata. Presto la bandiera italiana ricomincerà a solcare i mari più vicini e i più lontani. Lo Stato ha importanti entrate da riscuotere vendendo le merci estere che si sta procurando il Tesoro. I paesi esteri, specie d’America, che accompagna con tanta comprensione e simpatia il nostro sforzo, non vorranno non assecondarlo, onde l’Italia possa riprendere il suo posto di produttrice e di consumatrice nella economia internazionale. Il paese lavora. Il paese da risposta. Il paese avrà credito: la lira ha quindi un valore economico molto superiore a certe quotazioni artificiose, tratte dalla paura degli imboscatori che incautamente investono o fanno le viste di investire in titoli industriali o in merci. Questa speculazione, contro la quale il governo potrà, quando occorra, energicamente intervenire, verrà più tardi espiata a caro prezzo dagli stessi imboscatori, come si è sperimentato in altri paesi, in cui furono attuati cambio e patrimoniale. Signori siamo al momento culminante della crisi del dopo fascismo e del dopoguerra, in cui gli italiani debbono concordemente raccogliere tutte le loro forze per dare agli stranieri la certezza della ripresa dell’Italia democratica e del fermo volere di un popolo, fecondo di vita e di attività, che intende risorgere nel lavoro, nella disciplina, nell’ordine e nella giustizia sociale e costituirà domani un elemento necessario al progresso umano e al benessere del mondo . 