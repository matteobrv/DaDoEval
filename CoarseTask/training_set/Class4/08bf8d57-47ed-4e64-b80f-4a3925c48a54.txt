DE GASPERI: Il plebiscito? BEVIN: «Dead». Dichiara che il suo criterio sarebbe la ricerca di un compromesso tra la linea francese e quella americana. DE GASPERI: Porta argomentazioni su città italiane e proposta Pola come base ONU BEVIN: No. DE GASPERI: In ogni caso l’Italia non potrà accettare linea che escluda le città italiane. BEVIN: Propone una stretta fascia che comprenda queste città. DE GASPERI: Sviluppa argomentazioni effetto su opinione pubblica questione Trieste. BEVIN: «We shall never give up Trieste». Continua dichiarando che i russi hanno proposto un baratto di Trieste con le colonie. «Ma io mi rifiuto ad accettare questo baratto». CARANDINI: Argomentazioni su cantieri. BEVIN: A proposito delle colonie, ricorda che Churchill e Eden hanno preso con i Senussi impegni ai quali la Gran Bretagna deve fare onore; la soluzione migliore è quella di instaurare un governo locale sotto mandato A, in modo che l’Italia, non appena entri nell’ONU, acquisterebbe «partnership» nel controllo. DE GASPERI: Fa osservare caratteristiche Senussi (vedi argomentazioni memorandum sulle colonie). BEVIN: Per quanto riguarda minoranze italiana e ebrea, intenderebbe in un secondo tempo riservare alla sovranità italiana zona dove queste forze potrebbero sviluppare loro attività; vi dovrebbe essere quindi nel trattato una dichiarazione italiana di rinuncia alla sovranità. Tale comunicazione, Bevin sottolinea, è da considerarsi estremamente confidenziale. DE GASPERI: Precisa che non vi può essere rinuncia di sovranità da parte dell’Italia, ma dovrebbe trattarsi di una rimessa all’ONU. BEVIN: Questa soluzione (sulla quale Bevin concorda) farebbe sì che la decisione per le colonie, anziché venire presa nell’ambito dei Quattro con esclusione dell’Italia, verrebbe presa nell’ambito dell’ONU dopo la firma della pace. Nel frattempo le colonie rimarrebbero sotto amministrazione provvisoria inglese. DE GASPERI: In vista dei notevoli interessi italiani, sarebbe bene avere un rappresentante italiano. BEVIN: In via di estrema riservatezza prospetta la possibilità di riservare eventualmente una zona intorno a Tripoli sotto la sovranità italiana nella quale i 50mila italiani e i 30mila ebrei potrebbero svolgere loro attività. Se tutta la zona fosse posta sotto la sovranità diretta italiana, gli arabi non accetterebbero. In tal caso gli inglesi sarebbero quindi responsabili della situazione e dovrebbero fare una nuova guerra per ridarci le colonie! Parlando dell’Eritrea, ricorda che il Negus ha domandato di partecipare alle discussioni, e che egli dovrà essere quindi sentito. DE GASPERI: Argomentazioni sull’Eritrea; difficoltà di ottenere sottomissione ascari al Negus. BEVIN: Espone suo piano unione delle due Somalie e dell’Ogaden. DE GASPERI: Argomentazioni memorandum che gli consegna. «In ogni caso, dichiara, è impossibile per l’Italia rinunciare all’amministrazione di entrambe le colonie. L’opinione pubblica italiana non tollererebbe dover rinunciare a terre che appartengono all’Italia da cinquanta anni». BEVIN:Possibilità di rimettere l’Africa italiana all’ONU. In ogni caso, se si effettuasse la riunione delle due Somalie, la Gran Bretagna rivendicherebbe il trusteeship. In ogni caso Bevin si dimostra disposto a considerare la questione in maniera un pò elastica. Parlando della flotta, dichiara che malgrado i meriti da essa acquisiti, bisogna scontare. Riconferma che avremo flotta, mentre le unità superflue verrebbero divise. DE GASPERI: «L’errore sta nel modo di presentare la cosa; noi siamo d’accordo per la riduzione a 100 mila tonnellate, ma le navi, anziché essere ripartite, devono andare nel pool dell’ONU» (richiamo alle due corazzate moderne ed alle tre corazzate vecchie tipo Doria). Ricorda l’esempio della flotta francese che si è auto-affondata, i meriti della marina, ecc. ecc. Chiede quali siano le prospettive della Conferenza. BEVIN: Gli è difficile rispondere prima che siano passati altri due o tre giorni; se però la Conferenza fallisse, egli sarebbe favorevole al modus vivendi. DE GASPERI: Conferma che, ad una pace dura, preferiremmo un rinvio. Espone alcune considerazioni di politica interna alle quali Bevin presta ascolto. Il colloquio si è svolto su un tono particolarmente schietto e cordiale ed è durato mezz’ora. 