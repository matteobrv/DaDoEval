Signor ambasciatore , signori membri del congresso, compio il grato dovere di esprimere a voi rappresentanti del governo degli Stati Uniti e ai membri qui presenti di quel congresso parlamentare che ha votato i crediti per i soccorsi straordinari all’Italia, i sentimenti di gratitudine del governo e del popolo italiano. Il raccolto in Italia fu quest’anno particolarmente scarso, tanto scarso che per qualche mese non abbiamo potuto distribuire l’intera razione e già ora non saremmo più in grado di somministrare nemmeno la razione ridotta se non ci venisse in soccorso l’Ausa, cioè la vostra organizzazione di assistenza. E badate che anche somministrando l’intera razione siamo a 113 chilogrammi annui di cereali a persona contro i 212 anteguerra. Il governo farà ogni sforzo per aumentare la produzione interna, ma questa è la speranza dell’avvenire. La dura realtà dei prossimi mesi non si supera che con le importazioni. Ora le assegnazioni fatteci dal «Comitato mondiale» per i primi mesi sono assolutamente insufficienti. Noi facciamo viva istanza presso il vostro governo perché influisca nel Comitato onde migliori le assegnazioni. Ma il grano assegnato non è ancora acquistato. Dobbiamo comprarlo con la valuta e, anche per l’ultima disposizione presa di non permettere la convertibilità della sterlina, noi non possiamo arrivare col solo ricavato delle nostre esportazioni a guadagnare i dollari necessari per pagare il grano, il carbone, i minerali liquidi che ci occorrono. Io vi prego di rendere consapevole il vostro governo che è necessario l’aiuto straordinario almeno fino a quando sarà entrato in esecuzione il piano Marshall, aiuto che il popolo italiano compenserà con il suo lavoro, la sua emigrazione, e la sua cooperazione. Con questi sentimenti signor ambasciatore, vi rinnovo il mio ringraziamento che vi prego di trasmettere al presidente Truman, sempre così benevolo verso l’Italia e il suo popolo, e vi esprimo la speranza, la fiducia in un mondo che non conosca né la fame né l’odio, né la guerra. 