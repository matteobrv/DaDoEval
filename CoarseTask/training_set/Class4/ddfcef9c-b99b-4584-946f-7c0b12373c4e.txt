Nel ritmo accelerato di questo mio viaggio vertiginoso, non trovo ancora il tempo di farvi un rapporto sulle discussioni che io e i miei colleghi abbiamo avuto e sulle favorevoli conclusioni che si stanno preparando. Vi posso dire che le conversazioni particolari e i contatti con le Autorità, con gli uomini politici, con le persone di affari e con le forze del lavoro, i contatti diretti con le masse popolari ci hanno dimostrato che prima ancora delle formalità giuridiche l’Italia celebra ormai la sua rinascita nel nuovo mondo internazionale. Dal cortese invito del Governo americano sono venuto in America con un senso di gratitudine per il passato e un senso di speranza nel nostro domani. Ho trovato qui, come il calore dell’invito faceva prevedere, uomini attivi, di buona volontà nei nostri riguardi e con uno spirito di franca collaborazione. Possiamo veramente affermare che si sono nuovamente formate le antiche correnti di affetto e di rispetto per una Italia tuttora considerata la grande madre di uomini e di ordinamenti che hanno così largamente contribuito alla gloria e al progresso del mondo. In questa particolare atmosfera ho sentito l’onesto orgoglio di rappresentare questa Italia, rinata in libertà democratica, decisa e pronta a riprendere in mano il suo destino dopo una atroce sventura e a riconquistare con consapevole coraggio il posto cui ha diritto tra le Nazioni per una onorevole intraprendenza che tutti le riconoscono e molti ammirano. Quanto qui è avvenuto, quanto qui ho sentito, quanto qui mi è apparso mi conforta a sperare ed io credo con animo fermo e sono sicuro nella completa rinascita del nostro Paese con l’ausilio prezioso dei fratelli e dei popoli amici. Ho rilevato, tra l’altro, le dichiarazioni fatte due giorni fa alla stampa di Cleveland da Byrnes e da Vandenberg. Si sono trovati entrambi d’accordo nell’annunciare e nell’affermare una politica di appoggio ai popoli democratici. Vandenberg, capo del partito repubblicano, prendeva l’impegno di appoggiare al Congresso la proposta per la creazione di un Fondo per continuare l’azione dell’UNRRA. Entrambi si pronunciavano senza esitazione per le operazioni di credito a mezzo dell’Import Export Bank e della Banca Internazionale. Questi due annunci e proclamazioni favoriranno anche le combinazioni private. Ciò avviene nell’interesse della democrazia senza attentare in qualsiasi modo alla libertà e all’indipendenza di alcuno. Vi posso dire che questa schietta politica democratica è stata altamente favorita dalle conversazioni che abbiamo avuto in questo viaggio, conversazioni che si ispirano soprattutto ai bisogni dell’Italia. È questo il risultato più prezioso e più comprensivo del nostro rapido cammino. La via non è certamente facile. Bisogna volere tenacemente e conseguentemente agire. Oggi, ormai, siamo certi che con la sua tradizionale virtù, sobrietà e coscienza di lavoro il popolo italiano saprà meritare l’assistenza dell’America e delle altre nazioni sorelle e potrà raggiungere la prima meta che ci proponiamo: quella di riequilibrare e riattivare le nostre forze nella progressiva collaborazione umana. A questa generosa terra d’America, che un italiano vide per primo, vi sostenga la fede e attraverso l’oceano vi giunga quello che al tempo stesso è un augurio ed una certezza: viva l’Italia. 