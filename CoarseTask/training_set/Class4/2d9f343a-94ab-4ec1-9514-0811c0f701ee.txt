La relazione scritta da Scelba è certo poco … parlamentare . Bisogna tener presente la base regionale e non fare polemiche con il sistema uninominale. Parlare di votanti e non di iscritti: veramente occorrerebbe stabilire il voto obbligatorio. I blocchi possono raggiungere la metà più uno, ed i più facili a realizzarsi sono quelli social-comunisti. Dovendo fare i blocchi, è preferibile il ballottaggio. Il progetto, però, può essere presentato senza impegno per il Governo. […] Da qualche cenno sulle conversazioni in corso per il rimpasto del Governo . Per quanto riguarda la proroga dei poteri dell’Assemblea Costituente il Presidente della stessa, on. Terracini, ha chiesto che il progetto di legge al riguardo sia di iniziativa del Governo. È incaricato il ministro Grassi di esaminare la questione. Il Consiglio ritiene che non possa stabilirsi una nuova proroga delle funzioni dell’Assemblea Costituente e ciò sia in relazione alle disposizioni della legge istitutiva, sia in conformità ai pubblici impegni assunti dai precedenti Governi ed alle intese intervenute fra i partiti. La questione sarà eventualmente presa in esame dalle competenti Commissioni della stessa Assemblea che potranno proporre una soluzione di compromesso da attuarsi con apposito provvedimento di legge. 