Contesta a Nenni che il Governo si faccia strappare le concessioni dalle agitazioni popolari . Proprio nei confronti di Napoli, citata da Nenni, osserva che il Governo aveva provveduto per andare incontro ai sogni delle classi popolari. Le Camere del lavoro cercano giustificazioni agli scioperi, anche dei servizi pubblici, che non sussistono. Ciò che gli agitatori affermano di aver ottenuto a Napoli, era già stato concesso dal Governo. La stampa, compresa e specie quella socialista, non ha il coraggio e non sente il dovere di dire la verità. Deplora l’attacco dell’«Avanti!» di ieri contro il Presidente del Consiglio alla vigilia della sua partenza per l’America . Anche per Bari le critiche al Governo, alla sua pretesa inerzia, non hanno ragione di essere . È una forma demagogica, dannosa e deplorevole. Bisogna avere invece il coraggio – prosegue il Presidente – di proclamare la situazione quale è e di non creare alimento a perturbamenti. A Bari è verissimo il fatto del tentativo di assalto alla Prefettura. Il Governo ha fatto tutto il possibile per dare lavoro ai disoccupati e per contenere i prezzi. L’aumento di questi è del resto un fenomeno europeo. Abbiamo aumentato salari e stipendi, e ciò fatalmente ha influito sugli aumenti del costo della vita. Se domani – aggiunge De Gasperi – sarò anziché al Governo alla opposizione, avrei ben facile anche io la critica seppur ingiusta. Eppure voi – dice a Nenni – fate parte di questo Governo che i vostri giornali attaccano. Nessun Governo potrà stare assieme, col disfattismo che c’è qui fra noi. Ne nasce anche, per conseguenza, lo sfasciamento dell’autorità statale. Ma è mai possibile – si domanda – che sia permesso lo sciopero generale anche degli impiegati statali su ordine della Camera del lavoro o del Comitato di agitazione? Qui andiamo oltre a quanto succedeva nel 1919 e nel 1920, a Napoli si è impedita la comunicazione della radio. I militi del fuoco hanno fermato le automobili compresa quella del Prefetto. Pensate forse che uno Stato socialista permetterebbe tutto ciò? Credete che così salverete la democrazia? La Confederazione del lavoro si è pronunciata contro l’arbitrato obbligatorio. L’opinione pubblica reagirà fatalmente contro questa corrente di demagogia. Sindacati operai e industriali si sono trovati e si trovano d’accordo sugli aumenti di salari, che finiscono con l’andare a carico dello Stato. È tempo di finirla col disfattismo contro il governo del quale si fa parte. Non domando che la stampa sostenga il governo, ma che almeno lo aiuti nello spiegare e illustrare la reale situazione del Paese. Fa presente la delicatezza di questo momento anche di fronte all’invito, che è il primo che ci viene dall’estero, dell’America. Prega tutti i colleghi socialisti e comunisti di persuadere la propria stampa della serietà della cosa nell’interesse del nostro Paese. 