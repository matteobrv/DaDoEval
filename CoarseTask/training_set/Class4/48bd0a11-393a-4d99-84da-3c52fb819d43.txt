Fa dichiarazione di carattere generale e comunica di aver firmato il documento sul ritorno all’amministrazione italiana dalle ore 12 del 31 dicembre dei Comuni di Colle Salvetti, Livorno, Napoli, Lampedusa, Linosa e Pantelleria (queste ultime da demilitarizzare sotto il controllo Comando del Mediterraneo). Il Comando Supremo ha posto le solite condizioni derivanti dalle condizioni armistiziali. Ma su sua richiesta, Morgan ha dichiarato che si intendono applicabili le condizioni della lettera Mac Millan e rese note nel comunicato ufficiale all’atto della pubblicazione dell’armistizio. II fatto è di grande importanza. Il Governo riprende a collaborare coi fratelli del Nord. L’unità della Patria si ricostituisce. Dobbiamo affrontare con consapevolezza la situazione difficile determinata dal fascismo e dalla guerra. Il permanere di un esercito d’occupazione e la riserva fatta in ogni occasione di poter riprendere l’occupazione è un’ipoteca che giustifica le nostre insistenze per modificare la situazione armistiziale. Tuttavia possiamo contare sulla comprensione degli alleati per ottenere delle modifiche e per aver da essi quanto ci occorre. La situazione è allarmante se non chiariamo che la nostra posizione industriale ha bisogno assoluto dei necessari aiuti. Nella seduta del Consiglio dei Ministri di venerdì occorre prendere le decisioni per la politica finanziaria da seguire: solo così dimostreremo di avere una direttiva di fronte agli avvenimenti gravi e incalzanti. Accenna alla situazione disperata di molte industrie, specialmente l’I.R.I. che ha bisogno complessivamente di 3 miliardi per fronteggiare le paghe. Dobbiamo perciò avere serietà di propositi e prepararci ad affrontare e definire tali gravi problemi. Fa delle dichiarazioni confidenziali: nelle condizioni firmate ieri non esiste cenno alla fascia disarmata alla frontiera italo-francese. Le truppe si ritirano nei loro quartieri. Sono considerate zone di polizia in cui non devono avvenire conflitti. Non crede opportuno sollevare discussioni per ora, ma al momento si dovrà discuterne, il nostro senso di responsabilità deve preoccuparsi di stabilire i migliori rapporti con la Francia. Per quanto riguarda l’Alto Adige, informa che è stata fatta una dichiarazione al Parlamento Austriaco in cui si tenta di sminuire l’effetto della consegna alla giurisdizione italiana. L’unificazione ci mette a contatto diretto coll’Alto Adige e poiché altrove ci sono state delle dichiarazioni in altro senso, dichiara formalmente che non può accettarsi che tale questione sia trattata da una piccola minoranza di fronte all’Italia che ha 45 milioni di abitanti. Noi siamo disposti a fare tutte le concessioni, ma vogliamo lealtà di fronte alla nostra mano tesa, e sappiamo che così pensa la maggioranza della popolazione di Bolzano. Siamo disposti colla nuova Austria a riprendere le trattative, dimenticando quanti reggimenti hanno combattuto al di qua delle Alpi. […] Osserva che furono proprio gli Alto Atesini a combattere le formazioni italiane partigiane. In ogni modo potrà modificare la dichiarazione. […] Fa presente la necessità di una dichiarazione specifica per l’Alto Adige per non perdere il contatto con la popolazione e, d’altra parte, al fine di dare la sensazione che questa è da noi difesa. […] C’è un’aria di sanzione contro il popolo tedesco: ora la sola zona in cui c’è protezione e asilo dei tedeschi è l’Alto Adige. Tuttavia erano proprio austriaci quelli che più infierirono contro i nostri: le truppe che fecero le stragi di Cefalonia furono Austro-Bavaresi. Non possiamo ammettere che una piccola fascia, come l’austriaca, decida della frontiera di un popolo di milioni. […] Si riserva di rivedere tale punto. Ma l’argomento che colpisce gli Alleati è quello che proprio nei nostri confronti ci sia una eccezione per una zona che è anche psicologicamente tedesca ed ha popolazione con gravi responsabilità come tutto il popolo tedesco. Presenta lo schema di decreto legislativo luogotenenziale per la riassunzione da parte del Governo italiano dell’esercizio di tutti i poteri dello Stato nel territorio metropolitano tuttora sottoposto all’amministrazione militare alleata ad eccezione della provincia di Udine e della Venezia Giulia . […] Parla del completamento del Governo. Ricorda che durante la crisi si è molto parlato del Ministero del Commercio Estero ed anche la Consulta si pronunciò in senso favorevole. Si era posta allora l’alternativa fra il Ministero della Ricostruzione e quello del Commercio Estero ed in tali sensi si fece una proposta al partito d’azione. In quei giorni, avendo convocato i ministri per il Comitato Interministeriale della Ricostruzione, si è ripresentata la questione. Non si è posto in discussione se si istituisce un Sottosegretariato od un Ministero indipendente. Una Commissione costituita da Corbino, Gronchi, La Malfa, Einaudi, Nergaville, Storoni ha esaminato la questione ed ha studiato anche i riferimenti e le connessioni con il Ministero della Ricostruzione. Il Comitato il 19 u.s. ha poi deciso all’unanimità di suggerire che vengano riorganizzati i servizi di ricostruzione e quelli del commercio estero. Tale riordinamento doveva dar luogo alla creazione del Ministero del Commercio Estero ed alla soppressione del Ministero della Ricostruzione i cui compiti passerebbero all’industria. Egli propose allora a La Malfa di accettare il Ministero del Comercio Estero: ritiene questa la migliore soluzione che va poi accompagnata dalla contemporanea riorganizzazione del C.I.R. Le sue proposte si limiterebbero, quindi, ad accettare le decisioni del Comitato e cioè: istituzione del Ministero del Commercio estero e soppressione del Ministero della ricostruzione. […] Ritorna sulla sua proposta e vuole che la stampa sappia bene che già durante la crisi, per condizioni obiettive, si era determinata la possibilità di scelta fra questi due ministeri. Vi sono questioni importanti che devono essere spiegate al Paese, più gravi della soppressione di un Ministero. Inoltre il Ministero della Ricostruzione era legato a un uomo che aveva creato i compiti coi suoi stessi contatti personali. Sembra opportuna la costituzione di un Ministero del Commercio Estero, mentre è poi logico pensare che i compiti della ricostruzione siano trasferibili da un dicastero all’altro. Per quanto riguarda la situazione politica dei dicasteri il pubblico ne è già a conoscenza, e quindi non c’è da avere eccessiva preoccupazione. Questa situazione è di passaggio verso la democrazia. La persona proposta al Ministero del Commercio Estero appare idonea. Prega quindi Brosio e altri di non insistere nelle loro obiezioni. Noi creiamo un organo che ha funzioni chiare e che può funzionare. Quello che è salvabile del Ministero della Ricostruzione si salva attraverso il Ministero del Commercio estero, ed attraverso le proposte del Comitato per la Ricostruzione. Inoltre si può chiarire che per l’Alimentazione la Presidenza del Consiglio avrà cura di avere rapporti sempre più stretti con gli Alleati, tanto più che si tratta di compiti di durata limitata. […] È necessario oggi decidere scegliendo la migliore soluzione per ragioni obiettive. Vi sono piccole difficoltà; c’è una proposta da rielaborare: la costituzione del Comitato interministeriale. Occorre rendere questo più spiccio, con azione diretta, quasi un esecutivo economico che discuta a fondo problemi economici e finanziari e proponga ai Ministeri la linea da seguire. Quanto al coordinamento formale, sarà affidato al Presidente del Consiglio. Propone di affidare ad un Comitato composto dei ministri per il Tesoro, Finanze, Industria, Lavori Pubblici e Commercio Estero di elaborare una chiara direttiva della politica economica finanziaria del governo da sottoporre al Consiglio dei ministri di venerdì p.v. 