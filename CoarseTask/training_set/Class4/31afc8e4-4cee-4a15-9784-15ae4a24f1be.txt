È per me motivo di vivo compiacimento l’insediare, nell’altissima carica di presidente del supremo consesso amministrativo, Meuccio Ruini, l’amico a cui mi legano la colleganza del lavoro compiuto in comune, la solidarietà nel profondo attaccamento alle libertà democratiche e nella constante avversione alla dittatura fascista; l’uomo insigne che nell’amministrazione attiva, nella magistratura del Consiglio di Stato, nell’esercizio delle funzioni di governo, nella meditazione dell’esilio in patria a cui fu condannato, ha affinato al vaglio di una ricca esperienza la sua preparazione e nello stesso tempo, dato la misura della sua competenza, del suo senso di responsabilità, della sua devozione allo Stato. La nomina di Ruini a presidente del Consiglio di Stato costituisce un atto dovutogli, una mera reintegrazione in un posto che gli spettava ed al quale sarebbe stato chiamato assai prima se la fermezza del suo atteggiamento non lo avesse reso incompatibile col regime fascista. Questa circostanza è piena di significato; ché mentre Ruini viene assunto alla carica, la quale già fu onorata dai Saredo, dai Giorgi, dai Bianchi, dai Bonasi e dagli altri illustri presidenti di questo consesso e dei quali egli è il degno continuatore, il Consiglio di Stato riprende la sua attività, in un clima rinnovato, nel quale conviene sperare ch’esso trovi le condizioni per il suo pieno sviluppo. Da pochi giorni è stata ripristinata la funzione consultiva del Consiglio. La parentesi, dovuta alla contingenza della guerra è durata un biennio; ma la ripresa attività riallaccia alla sua vecchia tradizione, dell’epoca prefascista, il Consiglio di Stato la cui funzione non ha potuto non essere compressa e limitata dalla sospettosa dittatura. Uno dei presupposti fondamentali della nostra rinascita è la riorganizzazione su basi democratiche dell’apparato statale ed il suo risanamento. In questo difficile compito l’istituto è chiamato a dare il suo prezioso contributo, sorreggendo con il suo consiglio l’azione amministrativa e garentendone la legittimità. Le due attività fondamentali dell’istituto, la consultiva e la giurisdizionale, integrano una funzione concettualmente unitaria che significa: giustizia nell’amministrazione. Il vostro ordinamento vi conferisce il compito di dare parere, quando ne siate richiesti dal governo, anche sulle proposte di legge e di segnalare le oscurità, i difetti, le lacune della legislazione vigente, da voi rilevati nell’esame degli affari di vostra competenza. In questo momento, in cui all’indispensabile ed auspicato risanamento del costume si accompagna la necessità di rinnovamento degli istituti, al governo riuscirà assai utile la collaborazione di un organismo come il vostro di cui fanno parte uomini che alla profonda preparazione uniscono una larga esperienza amministrativa ed il più sviluppato senso dello Stato. Del tutto particolare è oggi il compito che una recente disposizione ha affidato al Consiglio di Stato in materia di epurazione; compito al quale so che vi siete accinti con grave sacrificio di lavoro per corrispondere alla esigenza imperiosa di concludere al più presto il processo al passato e consentire al paese di protendere tutte le energie ai gravissimi problemi dell’avvenire; compito che esige da voi, soprattutto, una particolare sensibilità nell’apprezzare il criterio della incompatibilità che la nuova legge sostituisce a quello della responsabilità; compito che dovrete assolvere nella consapevolezza che le vostre decisioni serviranno di guida agli altri organismi chiamati ad attuare questa difficile opera. Sulla vostra collaborazione il governo fa pieno affidamento e la misura dell’importanza che annette ad essa è confermata dalla solennità di questa cerimonia alla quale, per la prima volta forse, nella storia del Consiglio di Stato, partecipano tutti i ministri; collaborazione tanto più utile quanto più essa si svolgerà con la imparzialità e la indipendenza che la vostra qualità di magistrati vi conferisce. I miei colleghi di governo ed io abbiamo piena fiducia che sotto la presidenza di un uomo che seppe salvaguardare la sua indipendenza a costo di gravi sacrifici, voi servirete degnamente gli interessi del paese. 