Il Presidente ideale di questo nostro Congresso non è purtroppo qui, ma è materialmente distante molte miglia, seppur così vicino in spirito al nostro lavoro. (Tutti i presenti in piedi acclamano entusiasticamente ed a lungo Luigi Sturzo, una cui grande fotografia campeggia nella sala). Con l’augurio che presto egli possa tornare in mezzo a noi, intendiamo nominare don Sturzo Presidente Onorario del Compresso ed inviargli il seguente messaggio di saluto: «A Luigi Sturzo, animatore, maestro e guida del movimento democratico cristiano in Italia e pugnace assertore dell’ideale della democrazia cristiana nel mondo, a Luigi Sturzo, campione ed esule di libertà, vittima di tirannide, fiaccola di italianità nei liberi paesi d’Inghilterra e di America, i rappresentanti del Partito Democratico Cristiano dell’Italia Centrale e Meridionale liberata dal fascismo e dal nazismo, riunendosi per la prima volta a Congresso in Napoli, chiamandolo nell’iniziare i loro lavori a Presidente Onorario del Congresso, inviano il loro memore grato affettuoso e deferente saluto, sicuri che dal suo non obliabile esempio la Democrazia Cristiana Italiana saprà trarre, in queste tragiche ore della Patria, forza di abnegazione, di fermezza e di sacrifico» . […] Il primo bisogno dell’Italia è quello della sua ricostruzione morale, in cui risalta, nelle attuali condizioni di fatto, particolari e generali, il compito essenziale della Democrazia Cristiana. Da qui la necessità di un perfetto inquadramento del Partito: compito fondamentale dell’ora è quello di rendere il Partito, sulla base della sua impostazione politica di fondo, un organismo pronto, attrezzato ed efficiente. Soltanto così, dopo le opportune chiarificazioni, avremo il mezzo per tradurre in atto i postulati ideologici che abbiamo preso a fondamento della nostra azione politica. La Democrazia Cristiana è un partito di riforme, meglio di rivoluzione, ma in questo mai dovrà perdere di vista il supremo bene della libertà. Questo bene deve essere gelosamente custodito e strenuamente difeso. Quale che dovrà essere l’avvenire, è necessario che avvenga costituzionalmente e per volontà del popolo, e che non ci sia imposto con dimostrazioni di piazza e con violenze private. Spero che a ciò non si arrivi, e faremo ogni sforzo per evitarlo, oggi come domani; ma se venisse l’ora in cui la libertà dovesse essere difesa, non si conti su una nostra compassionevole mansuetudine. Concludendo, ribadisce la necessità di tenersi pronti a fare del partito, anche con l’approvazione del suo Statuto provvisorio , uno strumento adatto al momento, perché la battaglia è ingaggiata e non c’è tempo da perdere. [Alessi chiedeva di formare una Commissione a rappresentanza regionale, incaricata di studiare gli emendamenti da proporre allo schema stesso]. La Commissione deve essere formata sia dai rappresentanti delle Regioni, sia da quanti hanno studiato il problema, specie in rapporto alle questioni particolari dei giovani, delle donne e dell’azione sindacale. Propone che nel pomeriggio ogni Regione designi al presidente del Congresso il proprio rappresentante per questa Commissione. [Don Luigi Nicoletti interveniva sollevando la questione della difficile situazione della provincia di Cosenza. Denunciando il «mito della collaborazione» esistente nell’Italia di quegli anni, aveva fatto notare come un partito, favorito da «più alta protezione», fosse riuscito a monopolizzare le cariche amministrative e sindacali, nonostante la maggioranza della popolazione del luogo si dichiarasse vicina alla Dc]. Certo la situazione della provincia di Cosenza è molto difficile. D’accordo con i ministri Gullo e Mancini , sarà inviata a Cosenza una Commissione con l’incarico di indagare sui fatti e sugli atteggiamenti ora denunciati . 