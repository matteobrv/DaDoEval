Non so se parto come imputato. Direi che la mia posizione è per quattro quinti quella di imputato responsabile di una guerra che non ho fatto e che il popolo non ha voluto; per un quinto è quella di cobelligerante. La figura di cobelligerante è riconosciuta nel preambolo del Trattato, come principio, ma nel testo, invece, si tiene conto soltanto dei quattro quinti della guerra perduta e non del quinto costituito dalla nuova guerra che abbiamo combattuto a fianco degli Alleati. Tutto lo sforzo che bisogna fare a Parigi mira a ricordare agli Alleati che li abbiamo chiamati così perché li abbiamo creduti tali. Quale sarà la definizione di questa figura di anfibio è difficile prevedere, ma è certo che l’atteggiamento fermo e ad un tempo sobrio della opinione pubblica italiana e della stampa potranno contribuire a dare al nostro cimento, qualunque ne sia l’esito, un tono di dignità e di fede nell’avvenire. 