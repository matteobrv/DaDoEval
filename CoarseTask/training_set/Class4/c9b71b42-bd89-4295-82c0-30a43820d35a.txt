Vi ringrazio di cuore per il pensiero ed il concetto che avete dimostrato di avere del partito : «frazione di uomini che si mettono al servizio della nazione». Gli è per questo che dobbiamo organizzarci e batterci per l’avvenire dell’Italia con una azione che unisca, che ricostruisca, che salvi il paese in libertà per tutti e in democrazia. Per questa grande opera di ricostruzione accanto all’impeto del combattimento occorre la virtù della pazienza consapevole, l’unità nell’energia e nella tenacia di sapere costruire giorno per giorno. Purtroppo l’eccedenza della nostra popolazione, malgrado le esigenze della ricostruzione, imporrà ad una parte di lavoratori di emigrare: ma non si consideri l’emigrazione un disonore, perché anche fuori d’Italia i nostri fratelli hanno bene operato ed hanno saputo giungere a posti direttivi nella vita politica ed economica di molti paesi. Per quanto riguarda la nostra posizione internazionale non possiamo non sottolineare le affermazioni ottenute dalla nazione grazie alla forza del nostro lavoro e della nostra civiltà. So benissimo quali grandi e inderogabili esigenze premono nel Mezzogiorno ed io vi assicuro tutto l’interessamento del governo. Amici, voi siete congiunti con me da un vincolo di sentimento, dal giuramento cioè di non dimenticare la nostra civiltà cristiana, che è nostra, che è nata qui e che non deve venire né da oriente, né da occidente. Difendiamola in libertà perché la si possa irradiare in tutto il mondo. 