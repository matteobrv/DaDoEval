Caro Nenni, ho esaminato le informazioni verbali e scritte giunte al Ministero degli Esteri circa le prossime operazioni per il trattato di pace e ho conferito in argomento con gli ambasciatori Carandini e Tarchiani e con Saragat. Risulta che dopo la chiusura della Conferenza di Parigi, fissata per domani martedì, a Parigi rimarrebbe solo ufficio stralcio, e che i Quattro assieme ai supplenti partirebbero subito, cioè fra il 15 e il 20, per New York. La sessione dell’ONU s’inaugurerà colà il 23 e, benché in teoria si possa supporre che i Quattro si occupino contemporaneamente dell’ONU e della stesura dei trattati, si ritiene più probabile che la prima riunione dei Quattro per il trattato coll’Italia abbia luogo appena il 3 o il 4 novembre. Come ricordi, la Conferenza di Parigi ha stabilito che prima di procedere alla deliberazione conclusiva sulla questione di Trieste (Statuto) verranno sentite Jugoslavia e Italia. Secondo le previsioni che si possono fare oggi, il rappresentante italiano sarà chiamato a parlare tra il 10 e il 15 novembre. Così il Trattato sarà definito per la fine di novembre. Come vedi, il nostro calvario non è ancora finito. È difficile sperare che in quest’ultimo stadio si possano ottenere miglioramenti di qualche portata; ma il negoziato va seguito tuttavia con molta attenzione: 1) – perché non è bandita la minaccia di peggioramenti, 2) – perché qualche modificazione nel senso favorevole nel settore economico e territoriale si può ancora tentare, 3) – perché l’Assemblea e l’opinione pubblica italiana devono avere l’impressione che le nostre insistenze hanno operato fino all’ultimo. Particolarmente delicata, come sai, è la questione dello Statuto, sia per ragioni oggettive, sia per gli effetti che esso può produrre nella politica internazionale. L’esser chiamati a prendere un atteggiamento concreto su tale argomento è la delicata novità di codesto stadio finale. Il ciclo che potevamo sperare concluso a Parigi non si può considerare come formalmente definito: di qui la necessità di una politica che anche esteriormente appaia continuazione del ciclo stesso. Ecco perché, meditando sull’ultima conversazione nostra, mi pare consigliabile che, andando tu agli Esteri, non si facciano per ora cambiamenti personali che diano una diversa impressione. Cambiare ora, in limine del trattato, gli ambasciatori di Washington e Londra che vi hanno direttamente collaborato non mi pare suggeribile: di qui forse l’opportunità di non cambiare nemmeno Mosca. Resta Parigi: è una vacanza che bisognerebbe colmare. Se ci dovesse andare almeno provvisoriamente un funzionario, come tu m’indicavi altra volta, per marcare la nostra posizione, il migliore che mi si presenta alla mente è Soragna. Se io fossi nel caso tuo non toccherei in questo primo transito nemmeno il segretario generale: ti servirebbe anche per orientarti meglio su cose e persone e comunque gli potresti dire subito che, concluso il Trattato, conteresti sulla sua collaborazione in un’Ambasciata. Comunque tu coglierai certo l’occasione di parlare coi personaggi in questione, ora presenti, a Roma e di farti un’idea personale circa le opportunità che ti segnalo. Sarà anche ottima cosa che consultiamo i membri della delegazione per stabilire il modus procedendi, sia per Washington che per l’Assemblea; onde sia escluso che nascano fra i responsabili divergenze al momento di parlare e di concludere. Ti scrivo tutto ciò nella quiete di Castel Gandolfo. Ora scendo nella bolgia e c’incontreremo. Cordialmente 