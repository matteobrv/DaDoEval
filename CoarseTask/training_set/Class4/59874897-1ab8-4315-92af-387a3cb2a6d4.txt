Gli attuali problemi economici dell’Italia sono immensamente complicati e difficili e il governo ha bisogno di tecnici e di collaboratori competenti per poter disporre i punti di partenza e di una guida efficiente nel suo difficile cammino. Il governo democratico chiede ai tecnici che si mettano a disposizione di un programma democratico di riforme sociali. Oggi siamo in un momento di emergenza e non possiamo mettere mano alle riforme necessarie al paese, ma dalla emergenza noi traiamo la conclusione della assoluta necessità che nella questione della terra ci sia una più equa distribuzione e che, accanto alla assoluta e preminente necessità della produzione, ci sia anche il criterio di una maggiore giustizia sociale. Il momento di queste grandi riforme deve ancora venire e sta a voi prepararle, in modo che siano per il nostro paese una benedizione e non un cozzo violento. Il problema più urgente è di aumentare la superficie coltivata a grano e la produzione cerealicola, non per ritornare a forme di autarchia, ma per venire incontro ai bisogni imprescindibili del popolo italiano, il quale deve poter godere di una alimentazione normale che oggi, purtroppo, non ha. Oggi, per quanto riguarda il grano ci troviamo in un periodo di transizione fra vincolismo e libertà. Quest’anno, quasi ad esperimento ultimo, è stato scelto un sistema misto: vincolato per una parte, per le esigenze delle classi meno abbienti, e libero per l’altra. Può essere che l’esperimento condurrà all’assoluta libertà, desiderata da tanti, ma alla sola condizione che riesca a dare quel tanto che è assolutamente necessario per le classi meno abbienti, accanto ad una necessaria importazione, la quale non si può escludere ma solo diminuire. O questa forma riesce, o, altrimenti, dovremmo ricorrere a forme ancor più coattive e ad un vincolismo che porta fatalmente ad una regolamentazione più severa anche in tutti gli altri campi. Mi auguro che si vada per la libertà e l’autonomia, ma se c’è qualcuno che deve speculare quest’anno, e buttarsi ad altre produzioni, deve ricordarsi che questo non solo è un egoismo colpevole contro la collettività, ma anche un tradimento dei suoi stessi interessi, perché se questo caso venisse generalizzato il governo sarebbe costretto a forme di rigore finora sconosciute in Italia . 