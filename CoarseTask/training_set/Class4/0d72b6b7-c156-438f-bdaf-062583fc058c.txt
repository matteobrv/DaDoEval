Con telegramma a parte le riferisco circa recente iniziativa brasiliana sulla nostra pace. Azione latino-americana in nostro favore è certamente inspirata a sentimenti che profondamente apprezziamo, ma è slegata, frammentaria e rischia di esaurirsi in manifestazioni puramente verbali. Ciascuno vuol dare qualche cosa, ma essere sopratutto il primo a farla e senza precise e concrete idee in proposito. Vi sono dunque a tutt’oggi almeno quattro iniziative: argentina, brasiliana, uruguayana, cilena . Tutte restano sul generico della pace giusta, salvo forse quella uruguayana che tocca un argomento concreto: restituzione delle colonie all’amministrazione italiana. Ora io credo che gli sforzi di tutti i capi missione nell’America latina, cui il presente telegramma è diretto, debbono decisamente essere orientati a dare subito, a tutte codeste iniziative, una qualche organicità e concretezza. Non importa se i passi siano singoli o collegati. Quel che importa è che i latino-americani facciano sapere a Washington, Londra, Parigi, Mosca che la pace che si va concretando a Parigi non è quella giusta pace che, a loro avviso, l’Italia merita e che è interesse anche latino-americano evitare. È poi necessario che il Brasile, che è l’unico che parteciperà fra gli Stati del Sud America alla Conferenza dei Ventuno ormai fissata per la fine del mese, sia autorizzato da tutte le ventuno Repubbliche latino-americane a parlare in nome non solo proprio ma di tutte e a parlare secondo determinate direttive concrete. Van bene dunque i passi già in corso che dovrebbero essere estesi a tutti i Grandi e le manifestazioni di solidarietà di giornali, uomini rappresentativi, collettività italiane, ma è necessario che tutto ciò si concreti in una intesa preventiva e precisa. È indubbio che il Brasile sarà alla Conferenza dei Ventuno il solo portavoce dell’America latina. È quindi indubbio che se si vuole veramente giovarci e non soltanto a parole, occorre mettersi d’accordo subito su quali tesi il Brasile dovrà sostenere dinanzi alla Conferenza stessa. Su questo programma concreto le telegrafo a parte. Ma ella dovrebbe subito indirizzare ogni sua azione in questo senso e seguendo queste direttive. 