Si verificano, con frequenza insistente, occupazioni di terre di proprietà privata da parte di braccianti o reduci o mezzadri o piccoli proprietari, e, talvolta anche non contadini. Tali occupazioni, che avvengono senza legittimo titolo giuridico da parte degli occupanti, costituiscono una violazione del diritto privato. In proposito ricordo che, a termine del decreto 19 ottobre 1944, n. 279, con apposita procedura è consentita la concessione di terre soltanto quando si tratti di terre incolte o insufficientemente coltivate e sempre che i beneficiari della concessione siano associazioni di contadini costituite in cooperative o altri enti. Sussistendo esplicite disposizioni legislative, di cui sono inoltre in corso modifiche dirette ad accelerare le procedure che disciplinano le condizioni e i termini delle occupazioni di terre, e in attesa della riforma agraria da approvarsi dall’Assemblea costituente è necessario che la occupazione stessa sia mantenuta entro i limiti voluti dal legislatore. E poiché le occupazioni arbitrarie si sono a volte verificate traendo pretesto dalla lentezza delle commissioni preposte a decidere sulle domande di concessione presentate, ricordo che la decisione della commissione e l’eventuale successivo decreto di concessione da parte delle signorie loro non devono tardare oltre il ventesimo giorno dalla data di presentazione della domanda. Nei casi in cui l’occupazione di terra non riposi su un legittimo titolo di concessione, si dovrà intervenire a carico degli occupanti arbitrari, a termine di legge. Attendo assicurazione. 