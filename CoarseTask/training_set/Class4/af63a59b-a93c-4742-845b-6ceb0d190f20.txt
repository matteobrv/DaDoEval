Persona molto bene informata che ha viaggiato con Byrnes conferma che questione Alto Adige verrà pericolosamente agitata, aggiungendo che tendenza americana per plebiscito esiste effettivamente. Stesse notizie mi sono ripetute da molte fonti. Ella voglia, la prego, rendersi d’urgenza interprete presso il Dipartimento di Stato della profonda inquietudine che tali informazioni suscitano in Italia. Sarebbe assurdo se mentre la Francia pone in discussione nostra frontiera occidentale e Tito, fiancheggiato dalla Russia, quella orientale, fosse proprio l’America a porre in discussione anche la terza ed ultima frontiera italiana, quella del Brennero. Una iniziativa siffatta frustrerebbe tutte le buone intenzioni e le prove di amicizia finora dateci da Washington. D’altra parte mentre da per tutto si accetta senza contrasto il doloroso trasferimento di milioni di abitanti da intere regioni, sarebbe discriminatorio ed illogico il ricorso al plebiscito nel solo paese, l’Italia, che ha in corso larghi, liberali provvedimenti per il rispetto delle minoranze. E discriminatorio ed illogico sarebbe altresì consentire, come si fa, a tutti l’adozione delle più serie garanzie contro un’eventuale ripresa tedesca ed aprire invece di proposito la strada classica, il Brennero, delle invasioni germaniche verso il sud. Ella sa perché il plebiscito è per noi inaccettabile. Ella sa quale enorme somma di lavoro e di spese il popolo italiano ha da un quarto di secolo riversato in Alto Adige e come queste opere siano ormai strettamente connesse ed essenziali all’economia italiana. Anche i comunisti per bocca di Togliatti proclamano oggi nettamente e chiaramente che «il fatto che la nostra frontiera resti al Brennero ha un valore quasi di principio quando ancora tutta l’Europa e l’Italia più degli altri, sanguina per i delitti tedeschi ed il problema della Germania è lungi dall’essere risolto. È d’altra parte certo che se vogliamo costruire un’Austria vitale, non è certamente con le vallate altoatesine che codesta vitalità può esserle infusa». La discussione contemporanea di tutte le nostre frontiere e le eventuali mutilazioni che da essa conseguissero, pongono poi molto nettamente il problema della possibilità di resistenza del popolo italiano e del limite al nostro sacrificio. 