Voglio però ritenere […] che gli alleati manterranno «nel fatto» il particolare spirito della dichiarazione di Potsdam sull’Italia; vorranno cioè applicarlo quando si tratterà di decidere sostanzialmente dei destini del nostro popolo proletario e sofferente. Solo se le decisioni alleate saranno ispirate in tal senso l’Italia potrà avere la fiducia e la forza per continuare sulla durissima via della sua redenzione, e realizzare la sua nuova vita, democratica e pacifica, ispirata alle quattro grandi libertà, base della vostra esistenza in America. 