TRADIZIONE E «IDEOLOGIA» DELLA DEMOCRAZIA CRISTIANA Nostre tradizioni La liberazione dal fascismo appariva ancora molto remota e nessun partito, vecchio o nuovo, si era ancora costituito, quando nel Comitato centrale antifascista sorse l’idea di chiamarsi «Democrazie Unite»: democrazia liberale, democrazia socialista e… che cosa potevamo essere noi, se non la democrazia cristiana? Già oltre due anni e mezzo or sono, nelle conversazioni avute con un gruppo di amici milanesi che si chiamavano neo-guelfi, la «Democrazia cristiana» era stata invocata come quella corrente di idee che, in attesa della formale costituzione di un partito, avrebbe dovuto convogliare e assorbire tutti i movimenti politici che s’ispiravano ai suoi principi. Certo il Partito popolare italiano, soppresso dalla dittatura fascista, viveva e vive ancora nel cuore dei moltissimi che ne hanno conservata intatta la fede e il ricordo delle vecchie battaglie per il rinnovamento dello Stato e soprattutto la gloriosa lotta contro il fascismo. Ora che la vittoria appariva probabile, riempiva di legittimo orgoglio l’animo di coloro che erano passati attraverso il lungo periodo, senza inflessioni e senza contaminazioni. Niente di più facile, forse anche niente di più naturale, che rialzare le vecchie bandiere, gelosamente custodite, e far appello ai quadri preesistenti, i quali erano e sono più vivi e più robusti della compagine rimasta di qualsiasi altro dei partiti sopravvissuti. Ma gli anziani ebbero soprattutto la preoccupazione dei giovani, dei giovani che non ricordano, perché non hanno visto, né vissuto il passato politico dei cattolici italiani, dei giovani che ne hanno talvolta un’immagine inadeguata o turbata dalla propaganda avversaria, o i quali comunque vogliono forgiare uno strumento politico nuovo e un programma che della novità abbia anche l’aspetto. Gli anziani volevano evitare anche l’impressione d’invitare i giovani ad un’assemblea ove podio e poltrone fossero già occupate in forza dei meriti passati e in base all’anzianità di servizio. Conveniva dir loro: mettiamoci tutti sulla base solida dei comuni principi politico-sociali e delle comuni tradizioni; poi provvederemo assieme allo statuto, al testo definitivo del programma e all’inquadramento del partito. Così, quando più tardi raccomandammo allo studio degli amici un abbozzo provvisorio di programma, lo presentammo come «Idee ricostruttive ispirate alle tradizioni della Democrazia Cristiana». Di tali tradizioni il più autorevole interprete fu Giuseppe Toniolo, il quale alla sua esposizione sintetica pubblicata in Pisa nel 1900 sotto il titolo Indirizzi e concetti sociali all’esordire del secolo XX premette l’avvertenza che la Democrazia cristiana «questa effervescenza di fatti e di idee assieme […] si elaborò e si svolse sotto lo sguardo vigile di Leone XIII, il quale intervenne in ripetute occasioni a consacrarne il nome e la sostanza». In questo libro non manca il contingente, il caduco, il superato, perché vincolato alle condizioni del tempo, ma alcuni capitoli e molte pagine sono più che mai vive e attuali perché riguardano le mura maestre della ricostruzione avvenire. Le idee politiche del Toniolo – Così quando il Toniolo segnala come le tre più urgenti rivendicazioni etico-civili la libertà personale e privata, la ricostruzione e funzione delle classi sociali, l’unità morale e la coscienza della missione storica della nazione. La libertà personale e della vita privata è «germe necessario di civile risurrezione». «Quale speranza di risorgimento per un popolo, in mezzo a cui la personalità ha smarrito il concetto della propria dignità […] e l’individuo è ridotto ad un congegno della poderosa macchina dello Stato o a un atomo incosciente del futuro collettivismo?». «La libertà è sostanza e lievito della futura democrazia», la libertà «è diritto inscindibile del concetto di democrazia, la quale, in questo senso sociale-civile, è ordinamento giuridico volto a riconoscere e proteggere nel cittadino i beni morali inerenti alla natura umana». «Così popoli democratici nel significato scientifico e volgare suona lo stesso che i popoli liberi, garantiti contro ogni ingerenza dello Stato nella personale e privata autonomia». «La libertà giuridica nominale non basta. Ci vogliono le autonomie reali organiche entro la società civile, l’autonomia delle classi organizzate, unico modo di esplicazione normale per attuare la solidarietà sociale, l’autonomia del comune e della regione, l’autonomia della scuola e della beneficenza». È noto che per classi Toniolo intendeva le rappresentanze degli interessi professionali, autonome ed elettive. Tutte queste autonomie non intaccheranno l’unità nazionale, la quale deve fondarsi soprattutto sull’unità morale, sulla coscienza comune di avere una missione e una vocazione particolare nell’avvenire della civiltà cristiana, missione ispirata alla nazione italiana dalla sua storia e dal fatto provvidenziale di essere la sede del Pontificato romano. Punto di partenza – Certo il progresso dei tempi ha superato alcune rivendicazioni operaie del Maestro, ma qual punto di partenza, qual direttiva avvenire è contenuta in questa affermazione: «È in contraddizione con tutte le leggi sociologiche il ritenere che il sistema industriale poggiante sul salariato, come un giorno sulla universale servitù, sia un regime normale e definitivo, sino a togliere financo la speranza al lavoratore di sollevarsi in stato. All’opposto la genesi di nuove classi, che dal basso si elevano a rinfrancare e ringiovanire le più antiche, si confonde col concetto stesso dell’incivilimento!». Questa direttiva di Toniolo ci potrà condurre fino ad un ordinamento economico completamente nuovo. Non è in questo contesto che intendiamo svolgere le nostre idee programmatiche di giustizia sociale, ma i lettori sanno quali esse sono in principio e, più avanti, ci riserviamo di esporre come dovranno essere nell’attuazione. Libertà fondamentale – E come è attuale, come è giovane sempre Giuseppe Toniolo, quando, riassumendo i principi politici del futuro, afferma e illustra i seguenti criteri fondamentali: «Eccellenza dello Stato per se stesso, rispetto alle forme di Governo (monarchia, repubblica, ecc.), che rimangono affatto secondarie; la legittimità è valore di queste, misurata al bene comune della nazione; e il dovere di coordinare gli interessi nazionali ai fini perenni e universali della civiltà». Oggi più che mai, dopo la fatale esperienza, sentiamo come egli fosse nel vero quando scriveva che gli ordini democratici dell’avvenire dovranno poggiare «non meno sul rispetto della libertà personale (habeas corpus) che sul riconoscimento e sul rigoglio delle libertà locali (Selfgovernment): libertà che sono d’origine cristiana e guelfa». Infine il monito ch’egli ci da di non poggiare tutte le nostre speranze sul cambiamento «degl’istituti giuridici o dei congegni politici trascurando la riforma morale del costume», chi non sente oggi il dovere e l’urgenza di accettarlo e di farlo proprio? Una deviazione – In fondo al libro, Toniolo metteva in guardia i giovani contro le intemperanze e le deviazioni. I fatti dimostrarono subito che ce n’era bisogno. In quello stesso anno la particolare organizzazione murriana che porta il titolo di «Democrazia cristiana» ebbe un primo urto disciplinare colla suprema direzione dell’Azione cattolica e più tardi, dopo alcune oscillazioni, R. Murri, agendo come un novatore sul terreno religioso, tentò di associare la democrazia cristiana alle correnti moderniste del Loisy e del Tyrrel. L’autorità religiosa, com’era suo diritto, intervenne e i democratici cristiani s’affrettarono a separare le loro responsabilità. Questi episodi organizzativi vennero presto sepolti nell’oblio per il sopravvenire dei problemi della guerra mondiale e del dopoguerra e definitivamente superati nel 1920 colla libertà concessa ai cattolici di costituire partiti politici. Ai primi del 1919 fu disciolta l’Unione elettorale che era un ramo dell’Azione cattolica essendo stata a questa affidata un’opera di preparazione sociale cristiana, all’infuori e al di sopra di ogni attività politica. Ciò coincideva colla nascita del Partito popolare italiano. L’appello ai «liberi e forti» del 18 gennaio 1919 si ispira alle direttive di G. Toniolo e lo stesso Sturzo dichiarò allora che il nuovo partito era la democrazia cristiana nella sua concretezza politica. Dopo l’estrema minaccia del totalitarismo pagano, che ha scosso fin nelle fondamenta il vivere civile e ci ha precipitati in un immane disastro, la società moderna, lungi dal voler ammodernare il Papato, guarda ad esso come al sommo Magistrato della Cristianità. Se Hitler invia i volumi di Nietzsche a Mussolini, il mondo accoglie i mirabili messaggi di Pio XII come la speranza e il pegno della sua salvezza. Roosevelt, Wallace e molti altri statisti di tutti i continenti invocano la Cbristian Democracy; a Londra intorno al centro di studio People and Freedom, promosso da Luigi Sturzo, illustri scienziati e politici di tutti i paesi studiano le riforme concrete della ricostruzione democratico-cristiana europea ed è bene comprensibile che i nostri amici, dovendo il 25 luglio firmare i manifesti collettivi delle opposizioni, segnassero istintivamente, col nome, glorioso in patria e ben compreso e significativo per l’estero, di Democrazia cristiana. Aspetti superati – Ormai non sarà più lontano il tempo in cui si potrà stabilire con metodi democratici quale sia il nome più conveniente per un partito che è strumento di lotta politica e parlamentare; ma comunque, è già chiaro fin d’ora che certi riguardi che si imposero nel passato, hanno perduto importanza. La questione dell’aconfessionalità, ad esempio, intesa come tendenza a non impegnare in rivendicazioni di politica concreta l’autorità ecclesiastica, non ha più risonanza dopo che i nuovi statuti di Pio XII circoscrivono esattamente la sfera di attività dell’Azione cattolica e i Trattati Lateranensi, riconoscendo in pieno l’Italia unificata, hanno tolto per sempre ogni riserva richiesta in passato dal mancato accordo fra l’Italia e la Santa Sede. I Trattati Lateranensi vanno difesi soprattutto perché rappresentano la pace fra la Chiesa e lo Stato; ma tra le felici conseguenze di essi non è la minore quella di assicurare alla ricostruzione nazionale il libero e prezioso apporto delle coscienze religiose. La permeabilità della DC in confronto di nuove esigenze – In quanto al contenuto tecnico-ricostruttivo del sistema democratico, cioè alle sue forme concrete e ai suoi istituti giuridici, nessuno pretende d’imporre schemi fissi, adatti per ogni tempo ed ogni paese. Siamo in un terreno sperimentale, e le tradizioni, i costumi, la mentalità di un popolo implicano diverse esigenze e diversi istituti. Mutano soprattutto il contenuto e i postulati della giustizia sociale. «La Democrazia», scrive Don Sturzo nel volume altre volte citato, «quale contrapposto alla reazione e con riguardo alla situazione politica europea odierna, significa soprattutto regime di libertà per tutti i cittadini. La forma può variare, ma dall’esperienza degli ultimi 150 anni risulta chiaro che essa implica un governo popolare e rappresentativo, basato sul suffragio universale e sul rispetto per le libertà civili e politiche. […] Una cosa però è di fondamentale importanza e deve essere accettata da tutti come base di ogni forma politica: rispetto per la personalità umana e riconoscimento che da essa derivano libertà e diritto, come per diritto naturale, diritto che per i credenti è il segno dato da Dio dell’alto fine morale e religioso dell’uomo. Ciò negava fino a ieri la democrazia razionalista e qui stava il suo errore, com’è l’errore del nazionalismo oggi imperante». «Per coloro di noi che credono nella perenne virtù della cristianità nella vita dei popoli la Democrazia deve essere sempre permeata dallo spirito cristiano, che è spirito di libertà, spirito di comunione di beni, spirito di amore che abbraccia tutte le classi e tutti i popoli. Perciò noi crediamo nei progressi e nel finale trionfo di una democrazia cristiana. Anche per l’Italia dovrà venire il tempo di una democrazia pacifica e progressista, che operando secondo i metodi della libertà, rimetterà l’Italia al posto che le è proprio, come centro di vita morale e artistica, di pensiero religioso e giuridico, di lavoro e di commercio, come un fattore nell’equilibrio internazionale, cosicché essa riprenda la funzione del suo storico destino che è quella di essere una grande nazione devota della pace». LA NOSTRA «IDEOLOGIA» Ove uomini maturi e giovani […] coordinano le diversità di temperamento e di attività in genuino spirito cristiano […] la differenza naturale fra le generazioni non diverrà mai pericolosa, ma condurrà vigorosamente alla attuazione delle leggi eterne di Dio nel mutevole corso dei tempi e delle condizioni di vita. Pio XII, Messaggio natalizio, 1942 Nella «selva selvaggia» della stampa clandestina, specie in quella dei partiti di massa, pur dominando le questioni «costituzionali» e di emergenza, compaiono con una certa frequenza anche articoli di dottrina: «Problemi ideologici», «Per la formazione dei quadri», «La dottrina leninista del partito» (in serie, «L’Unità ideologica del proletariato», ecc., ecc.); e trovate spesso richiami agli insegnamenti del materialismo storico, alla dialettica della storia, ai grandi maestri del marxismo, anzi un quindicinale, ausiliario del comunismo, si è assunto il compito di «liberare la coscienza cattolica dai paraocchi di schematiche ideologie superate». Taluno allora ci ha scritto: «Ma perché non parlate anche voi della nostra ideologia?». I partiti cui ci riferiamo sono complessi totalitari che vogliono impadronirsi dell’uomo intiero e presumono di disciplinarlo sotto tutti gli aspetti: etico e filosofico, politico ed economico. I loro capi sono filosofi sociali e profeti, e ad un tempo, economisti e statisti ed il loro partito è un sistema filosofico, un credo, un magistero di dottrine, oltre che un realizzatore di riforme sociali-economiche. Distinzione fra il partito e la dottrina – Questo integralismo totale derivato da un monismo materialistico che prescinde dallo spirito, surroga la religione e assume le funzioni dottrinali d’una chiesa. Il nostro movimento politico è invece consapevole dei suoi limiti: quando nell’appello del 1919 parlava «di sostenere il patrimonio delle genti cristiane» e «di ispirarsi ai saldi principi del cristianesimo» e quando nella sua ripresentazione del 1943 rivendica per sé le tradizioni della Democrazia cristiana di Giuseppe Toniolo riconosce con ciò stesso che al di sopra della sfera autonoma delle sue responsabilità specifiche, riguardanti le concrete realizzazioni politiche, esiste una – ci si passi l’espressione impropria e mutila – «ideologia» cristiana, della quale è custode interprete e maestra la Chiesa. Il nostro partito è un’organizzazione di credenti, che sul terreno politico-economico vuole realizzare una sincera democrazia politica e una profonda trasformazione sociale secondo giustizia; ma entrando nel partito, il militante politico non muta credo, non recide il vincolo ombelicale che lo unisce alla propria Madre spirituale, la Chiesa, che anzi dal patrimonio cristiano continua a trarre il fermento vitale che anche nell’attività pubblica lo deve conservare e alimentare. Onde se anche noi, in questa vigilia natalizia, volessimo contrapporre alle avverse dottrine surricordate i principi fondamentali che ispirano i nostri propositi d’azione futura e richiamarci, come altri partiti, all’insegnamento e all’autorità dei maestri dovremmo levare i nostri occhi alla stella di Betlem che compare ancora una volta nel cielo per illuminare il nostro cammino e ricordare il Messaggio che invocando la guida di questa stella, il Sommo Maestro Pio XII, lanciò al mondo alla vigilia del Natale 1942. II messaggio del 1942 – Allora il Pontefice, premesso che la Chiesa «non intende prender partito per l’una o l’altra delle forme particolari e concrete, con le quali singoli popoli e stati tendono a risolvere i problemi giganteschi dell’assetto interno e della collaborazione internazionale» esponeva però le norme fondamentali della convivenza sociale, nell’ordine interno, come altra volta aveva indicate le premesse necessarie per stabilire la pace dei popoli. Rileggano amici ed avversari, il lungo testo di questo messaggio che pronunciato alla radio, quando il totalitarismo e la asfissia politica soffocavano ancora ogni anelito di liberazione, venne ascoltato da tutti gli oppressi, col sentimento di chi, dopo una lunga notte piena di incubi, vede espandersi all’orizzonte il biancore dell’alba: e rileggendolo al lume delle esperienze che abbiamo fatte e delle discussioni che si vanno facendo, in questi sciagurati giorni, stupiranno di tanta antiveggenza e di tanta ispirata saggezza. Noi qui, in così umile spazio, non possiamo che ricordare le conclusioni, che lo stesso S. Padre ha riassunto in cinque punti: 1. Dignità e diritti della persona umana. Favorire le «forme sociali in cui sia resa possibile e garantita una piena responsabilità personale, così quanto all’ordine terreno come quanto all’eterno». Sostenere «il rispetto e la pratica attuazione dei diritti fondamentali della persona»: diritto a mantenere e sviluppare la vita corporale, intellettuale e morale e particolarmente il diritto ad una formazione ed educazione religiosa; diritto al culto di Dio privato e pubblico, compresa l’azione caritativa religiosa; diritto al matrimonio e alla società coniugale e domestica; «diritto al lavoro per mantenere la vita familiare e all’uso dei beni materiali, cosciente dei suoi doveri e delle limitazioni sociali». 2. Difesa dell’unità sociale e particolarmente della famiglia: «difendere l’indissolubilità del matrimonio; dare alla famiglia, insostituibile cellula del popolo, spazio, luce, respiro; procurare ad ogni famiglia un focolare dove una vita familiare sana materialmente e moralmente riesca a dimostrarsi nel suo vigore e valore». 3. Dignità e prerogative del lavoro. «La Chiesa non esita a dedurre le conseguenze pratiche, derivanti dalla nobiltà morale del lavoro e ad appoggiarle con tutto il peso della sua autorità. Queste esigenze comprendono, oltre ad un salario giusto, sufficiente alle necessità dell’operaio e della famiglia, la conservazione e il perfezionamento di un ordine sociale che renda possibile una sicura, se pur modesta, proprietà privata a tutti i ceti del popolo […] e tolga agli operai il sentimento della segregazione con l’esperienza confortante di una solidarietà genuinamente umana e cristianamente paterna». La Chiesa ha condannato i vari sistemi del marxismo, ma non può ignorare e non vedere che l’operaio nello «sforzo di migliorare la sua condizione, si urta contro qualche congegno che, lungi dall’essere conforme alla natura, contrasta con l’ordine di Dio e con lo scopo che Egli ha assegnato per i beni terreni». «Le norme giuridiche positive regolanti la proprietà privata possono mutare ed accordare un uso più o meno circoscritto; ma se vogliono contribuire alla pacificazione della comunità dovranno impedire che l’operaio, che è o sarà padre di famiglia, venga condannato ad una dipendenza e servitù economica, inconciliabile con i suoi diritti di persona. Che questa servitù derivi dal prepotere del capitale privato o dal potere dello Stato, che tutto domina e regola l’intera vita pubblica e privata, penetrando fino nel campo delle concezioni e persuasioni della coscienza, tale mancanza di libertà può avere conseguenze ancor più gravi, come la esperienza manifesta e testimonia». 4. Reintegrazione dell’ordinamento giuridico. Sotto questo titolo il Santo Padre afferma la necessità di ristabilire la maestà della legge, ancorandola al diritto naturale, riposante nel dominio di Dio, sottraendola all’arbitrio di una persona, di un gruppo o di una classe, «sì che stenda la sua mano protettrice e punitrice anche sugli inobliabili diritti dell’uomo e li protegga contro gli attacchi di ogni potere umano». L’indipendenza e l’imparzialità del giudice, sentenziando in base a un diritto chiaramente formulato e circoscritto, impediranno che le leggi vengano «stravolte con abusivi richiami ad un supposto sentimento popolare e con mere ragioni di utilità». Converrà inoltre riconoscere il principio «che anche lo Stato e i funzionari e le organizzazioni da esso dipendenti sono obbligati alla riparazione e al ritiro di misure lesive della libertà, della proprietà, dell’onore, dell’avanzamento e della salute dei singoli». 5. Concezione dello Stato secondo lo spirito cristiano. Il senso cristiano dello Stato è non che esso domini, ma che serva: sia ricondotto cioè al pieno rispetto della persona umana e della sua operosità per il conseguimento dei suoi scopi eterni. «L’unica morale e universale legittimità del regnare è il servire». Lo Stato dev’essere consapevole del vincolo eminentemente etico che lo lega alla vita individuale e sociale e dell’essenziale dipendenza che lo unisce alla volontà del Creatore. L’unione di due generazioni – Questi cinque punti sono come i pilastri fondamentali su cui anche i democratici cristiani dovranno elevare gli archi e le volte della loro costruzione della società e dello Stato. Su questa base ideologica noi ci mettiamo per dare inizio alla nostra fatica: ma questa sarà veramente realizzatrice solo se s’inquadrerà nelle condizioni ambientali in cui viviamo e se, venendo al provvedimento concreto, terremo conto delle esperienze dei nostri maggiori e (poiché tale opera ha da svolgersi col metodo della libertà) delle possibilità concrete offerte alla nostra convivenza sociale e politica. Ecco perché abbiamo messo in testa a quest’articolo un passo del Messaggio che nell’intenzione pontificale ha naturalmente un riferimento più vasto, ma che si attaglia benissimo anche al nostro organismo politico, ponte fra due generazioni. Abbiamo bisogno degli uomini maturi, perché la loro esperienza e la loro migliore conoscenza della realtà ambientale impediranno che la propaganda sia poco costruttiva o vaneggi addirittura nell’utopico, e ci occorre l’ordinamento, l’entusiasmo dei giovani, perché senza i giovani sarebbe «sua disianza voler volar senz’ali». Tempo verrà, e forse non lontano, che, superata la guerra, e il periodo di emergenza, le varie correnti politico-sociali si misureranno; e prevarrà allora nella gara feconda quella gioventù che alla formazione interiore – e di questa è debitrice all’opera educativa in profondità fatta dall’Azione cattolica – assoderà la preparazione tecnica e sociale e la tempra del carattere, premessa quest’ultima sopra ogni altra indispensabile per reggere alla durissima prova. Il comandamento dell’ora – Nessuna meraviglia che a fianco delle correnti politiche tradizionali, le quali durante il ventennio fascista vissero, cospirando o sospirando, nel sottosuolo del Paese, e dopo il 25 luglio affiorarono subito alla superficie, siano venuti fuori poi dei partiti o dei progetti di partiti che vogliano faire du nouveau, e, assidendosi come arbitri fra i due contendenti, fascismo e antifascismo, cerchino di creare o d’imporre una nuova sintesi, superatrice del passato. C’è qualche cosa di legittimo e di spontaneo in tale tendenza specie se si tratti di giovani idealisti e disinteressati che aspirino a un rinnovamento morale della politica e a presentarla sotto la veste pura d’un integralismo di principi, senza le scorie inevitabili dell’esperienza vissuta. Nessuna sorpresa, e, soprattutto, nessuna egoistica preoccupazione, poiché anche l’organismo politico, specie se logorato dall’operare, ha bisogno ogni tanto dell’ossigenazione che viene dal suggestivo miraggio di un grande ideale; e noi abbiamo fede che, ritornata una volta la libertà, giovani e anziani si fonderanno intimamente nel crogiuolo della loro ardente e operante concezione della vita. A una condizione però: che le nuove sintesi tentate in nome della «concordia nazionale» o della «fratellanza cristiana» non dissimulino merce di contrabbando e non vengano promosse da chi fino al 25 luglio non ebbe né un gesto di protesta né un senso di ritegno contro il regime, né prima né durante la guerra. Certo ogni conversione, ogni ripresa morale è desiderabile e apprezzabile e siamo per la massima larghezza verso i lapsi, a patto che tuttavia dimostrino di vedere e volere il giusto, almeno oggi. Ma che dire di chi per giungere a una nuova sintesi cristiana, mette sullo stesso piano il partito fascista e i vecchi partiti antifascisti, il fascismo e il «democratismo», la dittatura e la degenerazione parlamentare, e vorrebbe riunirci tutti nello spirito di un comune proposito di rinnovamento? A costoro, anzi più che a loro, a quanti altri (forse con minor buona fede) coltivassero simili idee, sono rivolte queste poche osservazioni premonitrici. L’antifascismo – La prima riguarda l’antifascismo, che taluno vede come un ostacolo all’unione. Ora l’antifascismo è un fenomeno politico contingente che, ad un certo punto, per il bene e il progresso della Nazione, sarà superato da nuove solidarietà politiche, più inerenti alle correnti essenziali e costanti della nostra vita pubblica: ma è ovvio che l’antifascismo non possa scomparire prima della liquidazione del fascismo. Tale liquidazione non riguarda solo le persone, verso le quali, una volta perseguite le responsabilità gravi e soprattutto le disonestà del passato, si dovrà procedere con criteri di amnistia, ma implica anche impegni e garanzie riguardanti l’avvenire. Bisogna liquidare oltre gli organismi, anche le idee, le contraffazioni dottrinarie, i metodi, i costumi del sistema fascista. È tutta una mentalità, una educazione da rifare. Ma si potrebbe accingersi a tale epurazione con una forma mentis che giudicasse così erroneamente il passato? È vero, anche il Parlamento ebbe i suoi torti e talvolta prevaricò e spesso, impari al suo compito, rese vano il tentativo di creare un governo forte e stabile. Ma il rimedio bisogna trovarlo nello stesso sistema parlamentare, sia nella procedura del voto di fiducia, sia nel fissare la durata del ministero, salvo il voto di sfiducia da darsi a ragion veduta e a camere riunite ovvero, infine, nell’organizzazione del suffragio elettorale. Comunque il disastro provocato dalla dittatura non è da paragonarsi ai danni della degenerazione parlamentare e molto meno si possono coinvolgere i vecchi partiti nella stessa condanna che deve colpire il partito fascista, accampato in Italia come una milizia di parte per reprimere con la forza e coi tribunali eccezionali le pubbliche libertà. Degli uomini che (per accennare solo a chi ci sta più vicino) nel 1919 avevano accolto il proclama dei «liberi e forti», alcuni pagarono con la morte e con l’esilio, con la fine ignorata in terra straniera, col carcere e con la deportazione, la difesa dei loro principi politici; molti per rimanere fedeli al nostro programma, rinunziarono ai più legittimi guadagni dell’impiego e della professione; moltissimi per non entrare nel corteo dei trionfatori, vissero ai margini della vita civile e talvolta in umiliante abbandono, paghi di salvare la dignità della vita e la fierezza delle proprie convinzioni. Ora non si propongono per essi favori o privilegi ma si rivendica il diritto di esigere che il patrimonio morale della loro resistenza e del loro attaccamento alla libertà non vada dissipato per colpa di un atteggiamento livellatore che paia mettere sullo stesso piano gli oppressori e le vittime, chi ha le mani nette e chi ha profittato, chi seppe mantenere almeno un dignitoso riserbo e chi fece dell’opportunismo servile. E i giovani che amano posizioni radicali e di fierezza e l’affermazione recisa dell’ideale, a costo anche dell’insuccesso immediato, leggano quello che scrive Sturzo nel libro, qui più volte citato. «L’Aventino», egli dice, «fu un insuccesso tattico, ma nessuno può misconoscerne il valore morale. Altri avranno scritto e parlato in forma astratta e teoretica di pubblica moralità e dovere cristiano […] ma nessuno, al di fuori del movimento aventiniano e della sua azione politica, può reclamare il vanto di aver difeso questi principi sul terreno della pratica e della concretezza esponendosi alle vendette dei prevaricatori e pagando di persona». Il movimento democratico-cristiano nel quale confluisce anche il popolarismo, ha il dovere di ricordarlo, perché è questo un esempio di sostanziale integralismo cristiano anche se attuato in una coalizione, parte della quale si sarebbe rifiutata di issare la bandiera del cristianesimo; mentre sull’altra sponda gente che inneggiava allo Stato cattolico-fascista, soffocava in un opportunismo imbelle e corruttore il senso di sdegno e la rivolta della propria coscienza. Lo Stato democratico – Questa contrapposizione ci viene suggerita dal fatto che, in uno degli opuscoli-programma che hanno dato occasione a queste nostre osservazioni e vennero messi fuori con lodevole proposito di unificare, si propugna il comune denominatore di Stato cristiano. Ora nei due altri capitoli di questo opuscolo professiamo con tutta chiarezza la cattolicità della nostra tradizione, come venne insegnata da Giuseppe Toniolo e la derivazione della nostra «ideologia», dalla dottrina della Chiesa quale venne formulata nel mirabile messaggio natalizio del 1942. Ma già nella Parola dei democratici cristiani abbiamo avvertito «che per un partito esiste pure un problema di distinzioni e di limiti. Il partito», abbiamo scritto, «è uno strumento organizzativo atto a fungere su di un solo settore della nostra comunità nazionale, quello dello Stato […] ed è consapevole che altri organismi sociali agiscono nello stesso tempo e nello stesso spazio su diversi piani». Lo sa, lo augura, lo invoca, lo presuppone; onde non si presenta «come promotore integralista di una palingenesi universale», ma come portatore di una propria responsabilità politica specifica, ispirata sì dal nostro programma ideale, ma determinata anche dall’ambiente di convivenza in cui esso deve venire attuato. I partiti sono formazioni di combattimento sul terreno politico ed è precisamente sul terreno politico che essi devono trovare le ragioni della loro specifica solidarietà. Far blocco semplicemente su altre basi dissimulando differenze essenziali di direttiva politica o l’indirizzo sociale è far opera equivoca la quale, anche se momentaneamente riuscisse, crollerebbe al primo urto colla realtà. L’alternativa di domani – Certamente noi dobbiamo fare ogni sforzo perché l’etica cristiana ispiri le leggi e l’azione dello Stato: ma oggi e domani, nella convivenza europea, quale ce l’ha lasciata lo sviluppo del secolo XX, dovremo affrontare anzitutto questo preliminare dilemma: Stato totalitario o Stato democratico. I due termini non vanno intesi in senso storico, cioè semplicemente lo Stato totalitario com’è oggi o lo Stato democratico come fu ieri. Si tratta della tendenza, dell’impulso potenziale, ossia: accentramento, ammassamento nello Stato del quale il totalitarismo fu l’estrema manifestazione, ovvero lo Stato di libera convivenza, che rispetti i diritti della persona umana, la libertà della famiglia, del sindacato e della professione, delle associazioni intermedie e dei comuni, lo Stato dunque organico, protetto da una democrazia politica che lo difenda degli agguati della reazione e, quando occorra, anche dalla violenza delle fazioni. Alla base di questo Stato vanno messi i diritti e i doveri dei cittadini e se la nostra etica ci suggerisce soprattutto i doveri, l’esperienza ci ammonisce che bisogna salvaguardare anche i diritti naturali e i diritti concreti degli italiani, a cominciare da quelli che sono scritti nella Costituzione e che furono così gravemente calpestati. Altro che diminuire le prerogative della rappresentanza popolare; per non parlare poi della proposta di aumentare il potere regio, quasi che lo Statuto, anche con le interpretazioni più larghe, non avesse offerto al re i mezzi sufficienti per resistere alla violenza fascista, di prorogare le Camere, di far appello al popolo o infine di rifiutarsi decisamente a violare la costituzione giurata e a lasciarla violare. Bisogna poi respingere qualsiasi tentazione di leggi eccezionali, di provvedimenti che eludano dal diritto comune, o come vuole uno dei ricordati opuscoli, precludano da certe pubbliche funzioni «chi sia alieno dal tradizionale spirito cattolico del popolo italiano». Nello Stato moderno l’eguaglianza giuridica e la ammissibilità agl’impieghi è divenuta oramai una premessa indispensabile della libera convivenza civile. Lo abbiamo visto: le eccezioni all’eguaglianza giuridica conducono allo Stato-partito, allo Stato-razza, all’impero dei ricchi e dei violenti, al dominio incontrollato e corrotto della forza e della soppressione del debole. Dunque niente reazione, in nessuna misura e a nessun patto! E poiché si è messo in circolazione da varie parti il nome di Centro, perché del Zentrum germanico non si utilizza anche la tradizione politica? Insegnamenti della storia – Windthorst , tenace lottatore contro il cancelliere di ferro, raccomandava sempre ai suoi di usare soltanto le armi del diritto costituzionale. «Perciò» scrive il suo maggior biografo «qualsiasi tentativo di conferire pratico valore nei nostri tempi a principi politico-legali del medioevo o ad istituti giuridici sorpassati, lo metteva subito in allarme». Nel 1878 tutto il Centro s’alzò a respingere le leggi eccezionali proposte da Bismarck contro i socialisti . «Solo colle forze morali» – esclamava Windthorst – «si può convertire un popolo, quando sbaglia; col bastone poliziesco giammai». Perfino durante il grosso conflitto del Kulturkampf, il Centro germanico vigilò gelosamente perché il Bismarck, facendo concessioni di carattere religioso, non ricattasse i cattolici sul terreno politico. «È naturale», dichiarò allora il capo del Centro alla dieta prussiana, «che se il Governo fa la pace colla Chiesa, noi saremo meglio disposti verso di esso, ma non per questo muteremo direttiva nelle questioni dello sviluppo liberale dello Stato […]; noi continueremo a far garrire la bandiera civile della libertà». E che ricordare di più significativo per il Windthorst se non che il suo ultimo discorso, a Colonia, fu tenuto in favore del suffragio universale? Del resto tutta la storia di questi uomini, dalla loro partecipazione alle Costituenti del 1848 e del 1852, alla parte cospicua da essi avuta nell’assemblea di Weimar, e alla propaganda svolta dal cancelliere Wirth intorno alla linea democratico-cristiana, che avrebbe dovuto impedire lo sbandamento a destra, non è un movimento unico o isolato. Nello stesso senso agirono i cattolici americani che collaborarono con Washington, così fecero i cattolici che formavano la maggioranza della costituente belga, così, più vicini a noi, molti altri gruppi delle nazionalità minori che ebbero nell’ultimo dopo guerra il compito di cooperare a nuovi statuti e nuove costruzioni statali. Né dev’essere un caso, se Leone XIII (Immortale Dei) poteva chiedere: «E non è un fatto consegnato alla storia che tutte le istituzioni […] più atte ad allontanare dal popolo il malgoverno e la tirannia, ad impedire la indebita ingerenza dello Stato nell’azione propria del municipio e della famiglia; le disposizioni meglio valevoli a garantire nei singoli cittadini la dignità, la personalità umana e l’eguaglianza dei diritti o ebbero origine dalla Chiesa o furono da lei benedette o protette?». Nel 1937 i vescovi belgi, affrontando la propaganda di Degrelle per lo Stato totalitario, scrivevano: «Non ci aspettiamo nulla di buono per la Chiesa cattolica nel nostro paese da uno Stato autoritario che sopprimesse i nostri diritti costituzionali, anche se incominciasse col promettere la libertà religiosa». «Noi vogliamo il mantenimento di un sano regime di libertà che assicuri ai cattolici, allo stesso titolo e nella stessa misura che a tutti i cittadini rispettosi delle leggi e dell’ordine pubblico, l’uso delle loro libertà e dei loro diritti essenziali con la possibilità di difenderli e di riconquistarli, con mezzi legali, se essi venissero un giorno ad essere minacciati o violati». Il senso cristiano dello Stato – Così alla vigilia della costruzione del nuovo Stato noi ci volgiamo pieni di fede al popolo italiano, col proposito non di governarlo, ma di servirlo in spirito di giustizia e di carità, nel senso più profondo e più fraterno, inculcatoci, anche recentemente, da un’augusta parola. Inebriato da una propaganda ossessionante di grandezza e di gloria, tradito da una banda di avventurieri senza scrupolo, spogliato da un governo di rapina, lanciato da un orgoglio satanico in una guerra spaventosa, dalla quale uscirà decimato, mutilato, senza focolari e senza templi, disfatto nel corpo e quasi senz’anima, questo gigante giace in uno sfinimento e in una prostrazione, dalla quale può sollevarsi solo o per un impeto disperato di vendetta o per un rinato sentimento di fede e di speranza nel proprio destino. Ridonargli questa fede, confortarlo in questa speranza, sorreggerlo finché riprenda coscienza di sé e impari a governarsi in libertà e in disciplina, questo è il compito urgente della Democrazia cristiana. Non è in verità compito suo esclusivo, perché alla ricostruzione economica e politica ogni italiano, da qualunque parte venga, dovrà dare il suo contributo, e nessuno sforzo, in tanta iattura, potrà apparire superfluo; ma è questo un servizio al quale noi dovremmo sentirci particolarmente idonei, purché la eterna fonte del Vangelo sgorghi nel nostro spirito sempre viva ed abbondante, così da poterla comunicare ai nostri fratelli che arsi da tanta violenza e da tanto odio, hanno sete di giustizia e d’amore. Questo, o giovani, è il comandamento dell’ora, ed è in questa nostra generosità d’animo e in questa nostra prontezza al servizio sociale che si rinsalderà la nostra unione e nascerà la concezione unitaria e integrale della nostra politica avvenire. DEMOFILO 