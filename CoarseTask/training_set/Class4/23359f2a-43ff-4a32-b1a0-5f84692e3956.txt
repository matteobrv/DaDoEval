Coloro che insistono sulla intransigenza iniziale di de Gaulle […] sono proprio i comunisti e precisamente Thorez , che recentemente ha ribadito a Nizza un discorso pronunciato un anno fa dallo stesso de Gaulle. Se si trattasse solo della frontiera occidentale avrei facile ragione di lagnarmi dei comunisti francesi, i quali non solo appoggiano Tito sulla questione della frontiera orientale, ma sostengono anche i postulati dello Stato Maggiore francese sulla frontiera occidentale. In quanto all’Alto Adige crediamo che la crisi sia superata perché i «quattro» hanno respinto la proposta austriaca di riconoscere all’Austria il cosiddetto Tirolo meridionale. Ora si tratta soltanto di discutere sulle cosiddette rettifiche minori. Quel che preoccupa ora soprattutto è la questione di Trieste, perché essa è la più importante in quanto se la Russia ha sostenuto la nostra tesi per il Brennero, per la frontiera orientale sostiene una linea di confine che ci strapperebbe tutta la Venezia Giulia e in più una striscia notevole della provincia di Udine. Noi apprezziamo l’atteggiamento russo per quanto riguarda la frontiera settentrionale e ci compiacciamo delle ultime dichiarazioni di Molotov che costituiscono un atteggiamento generale più amichevole verso l’Italia, e speriamo si addivenga anche ad una amichevole soluzione per la Venezia Giulia, soluzione della quale però, con Trieste, non possiamo abbandonare le altre zone italiane del Litorale e delle Isole. Circa le riparazioni noi abbiamo sostenuto il punto di vista che non abbiamo i mezzi per pagarle almeno nelle condizioni in cui oggi ci troviamo. É vero che gli Alleati anglo-americani come potenze occupanti hanno rappresentato per l’Italia un grave peso ma i conti non sono stati ancora fatti e di fronte a questo passivo ci sono molti contributi sotto il titolo di fornitura alla popolazione civile, sotto il titolo di contribuzione dell’UNRRA e dell’ENDSI e sotto il titolo dei prestiti per il più grosso dei quali si stanno ora perfezionando le trattative. Per l’America, poi, dobbiamo ammettere che per una certa parte delle Am–lire si calcola in nostro favore il controvalore in dollari. 