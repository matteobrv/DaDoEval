Suoi 177 e 178. Cadogan ha autorizzato Carandini informarci che la modifica della cobelligeranza in stato di pace è presentemente in studio avanzato e non è da escludere sia possibile gabinetto giunga ad una decisione di massima anche prima elezioni. Pur auspicando che sollecita firma strumento di pace possa favorire una costruttiva collaborazione italo-inglese, Cadogan non ha nascosto sua viva preoccupazione che questo atto possa risolversi in un temporaneo peggioramento nei rapporti fra Italia e Gran Bretagna. Carandini aggiunge non esser riuscito accertare se apprensioni manifestategli da Cadogan si riferiscano al risentimento che provocherà negli italiani l’accettazione reale di rinunzie a cui sono solo teoricamente preparati, oppure se egli paventi l’effetto di imposizioni più dure di quelle che opinione italiana ha ormai scontate. Indicazioni Cadogan parrebbero dimostrare che quella corrente cui V.E. accenna, favorevole a una ragionevole ed equa sistemazione futura con l’Italia, rischierebbe di non prevalere di fronte altre tendenze più rigide e meno lungimiranti. Con telegramma a parte le trasmetto copia delle istruzioni che ho dato oggi a Carandini. Ella vi troverà argomenti per svolgere ogni possibile azione presso codesto governo per convincerlo della necessità che una dura pace immediata e definitiva sarebbe oggi gravissimo errore e che, se proprio non fosse possibile evitarla, sarebbe a nostro avviso migliore soluzione ripiegare su una prima fase di pace provvisoria, che ci dia la possibilità e il modo di rimontare la corrente. Molto contiamo in questo momento sull’amicizia americana. Soltanto da Washington può giungerci effettivo sostegno e assistenza. Se è vero, come pare probabile, che esistono in Gran Bretagna due correnti divergenti nei nostri confronti, par certo che un deciso appoggio di codesto governo potrebbe far prevalere l’una piuttosto che l’altra. Molto confido sulla sua opera di persuasione. 