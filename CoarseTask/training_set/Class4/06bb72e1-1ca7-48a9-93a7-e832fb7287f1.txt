Amici milanesi e lombardi, era giusto che, alla fine di questa campagna elettorale, io venissi qui a rendere conto con riferimento all’opera di governo, innanzi al popolo che ha organizzato e attuato la liberazione nazionale nel momento critico della guerra. Era giusto che venissi a riferire a voi, che nel momento più critico della guerra avete trovato la concordia e la forza della resistenza per vincere. Riguardo alle elezioni il mio piano era di convocare prima il popolo italiano perché si schierasse sotto le proprie bandiere e secondo i programmi propri per l’opera della Costituente, cioè per creare la Costituzione. Ed era proposito mio di promuovere pure, al quarto mese della Costituente, l’appello al popolo perché esso votasse su di un abbozzo concreto di Costituzione. Allora, il popolo avrebbe potuto votare per una concreta forma di repubblica, oppure avrebbe accettato un’altra forma di governo, sapendo quale sarebbe stato il contenuto di questa forma e del regime dello Stato. Disgraziatamente, non fu possibile mettere in accordo tutti i partiti su questo programma; oggi ripensandoci e guardando indietro, credo che tutti troverebbero il nostro piano più ragionevole e corrispondente al senso di responsabilità del popolo. Comunque, siamo ora di fronte ad una combinazione elettorale di cui una riguarda la forma dello Stato e l’altra la sostanza, cioè i principi fondamentali della Costituzione e i criteri fondamentali della struttura dello Stato. Disgraziatamente, per la connessione dei due problemi, per la passione e per la maggiore facilità di discutere sulla forma che sulla sostanza è avvenuto che quasi tutta la campagna si è imperniata sopra il binomio repubblicamonarchia. Questo ha impedito che si guardasse in faccia ai singoli problemi, alle singole soluzioni proposte nei programmi e non si considerassero soprattutto gli elementi essenziali della nuova Costituzione. Orbene, mi si rimprovera o mi si attribuisce (per esempio i monarchici a Firenze, oggi) di avere dichiarato alla basilica di Massenzio che non potevo assumere alcuna garanzia che la repubblica futura sarebbe cristiana. È vero. È obbligo di lealtà dirlo, ma devo aggiungere che non posso nemmeno assumere nessuna garanzia per una monarchia cristiana. Non hanno torto nemmeno i monarchici, i quali hanno fatto affiggere qui a Milano un manifesto dove dicono che il socialismo, come il laburismo inglese, possono svilupparsi anche in un sistema monarchico. È anche vero però che la forma più perfetta, la forma più logica della democrazia e dell’autogoverno è la repubblica. È comprensibile che un popolo, quando sia maturo per il suo destino, cerchi naturalmente questa forma che più esprime, o più dovrebbe esprimere e garantire, la libertà dello sviluppo del regime popolare. È vero, ma è anche vero che quello che decide non è la forma, ma la sostanza e cioè la maggioranza dell’assemblea. La maggioranza è quella che decide sul come si governa. Una maggioranza che è di carattere estremista creerà un regime estremista; una maggioranza di carattere temperato, avrà un regime di centro, una di destra, avrà un regime di destra. E questo è tanto se c’è la repubblica come se c’è la monarchia. Non c’è da illudersi su ciò. E domani (rivolgendosi a qualcuno della folla che fa segno di no) e domani, caro signore che fa segno di no, domani quando avrà votato, quando avremo superato il 2 giugno, si accorgerà come profondi e gravi siano gli altri problemi della ricostruzione politica e democratica italiana. Ad ogni modo, io vi confermo, come segretario del mio partito, che non rinnego nulla delle direttive e delle decisioni prese dal congresso della Democrazia cristiana. Quindi non vengo a fare doppiezze. La nostra decisione si componeva di due parti: da una parte, considerata la situazione politica in modo particolare e per dare prova di pacificazione, di comprensione anche verso i partiti di sinistra, la maggioranza del congresso si pronunciava per la forma repubblicana; dall’altra parte, però, stabiliva che il referendum, cioè il voto, l’appello diretto al popolo suppone che il popolo stesso, nella sua libera coscienza debba e possa decidere sulla forma dello Stato. Ora, cari amici miei, è stata davvero una grande fortuna l’aver trovato una formula arbitrale accettabile da tutti i partiti. Perché ora (e forse prima non conoscevo abbastanza il mio paese), ora, in questa campagna elettorale, durante la quale ho potuto avvicinare elettori di tutte le varie regioni ho visto che sono rinate in queste regioni sensazioni di un tempo; che quasi quasi più che i vivi sono i morti del passato che parlano, e ritornano ragionamenti repubblicani e ragionamenti monarchici come si svolgevano nei tempi del Risorgimento. E la varietà della organizzazione sociale, la struttura diversa dell’economia, la stessa storia diversa del nord, del sud e delle isole porta ad una fatale diversità di valutazione del problema politico formale. Ora noi abbiamo bisogno di uno strumento, di una formula, di un metodo che stabilisca che una volta che la maggioranza abbia parlato, la minoranza debba adattarsi. Una volta che c’è una espressione del popolo italiano, bisogna che l’unità del paese sia con ciò riconsacrata e per sempre. Ecco perché noi insistiamo particolarmente, come rappresentanti di diversi partiti e non come governo, insistiamo sul concetto di libertà delle elezioni, di rispetto delle varie correnti. Noi non vogliamo tornare più ad una situazione in cui tutto, repubblica e monarchia veniva dettato da un palco o dal balcone di palazzo Venezia e il popolo accettava. Noi non vogliamo tornare in nessun modo alla forma del partito unico o come Comitato di liberazione nazionale o comunque sia; noi vogliamo le libera concorrenza dei partiti perché solo questo ci dà la sicurezza della libertà. Ci sono, e non si possono cambiare, le differenze tra i singoli partiti, non si possono cambiare perché anche se abbiamo lavorato assieme durante la clandestinità o nel periodo della recente ricostruzione, anche se con me lavorano e hanno lavorato uomini di diverso pensiero (e io questo lavoro l’ho apprezzato e sempre pubblicamente riconosciuto), anche se questo avviene, ciò non toglie che i nostri connotati sono diversi e che noi veniamo da paesi e da regioni diverse, cioè da ideologie diverse, da impulsi e pensieri diversi che ispirano e istintivamente dirigono la nostra vita sociale e la nostra vita pubblica. Non possiamo ignorare questo ed è fatale e giusto che nel momento delle elezioni questo venga a galla. Perché altrimenti che cosa gioverebbe chiamare il popolo alle elezioni, che cosa gioverebbe eleggere l’Assemblea costituente se tutto dovesse tornare come prima, in una specie di Comitato di liberazione, e tutti i partiti con la stessa dosatura dovessero far sempre gli stessi sforzi per governare? Staremo insieme più che potremo. Ma il principio della democrazia è questo: ci vuole una maggioranza che controlla. Ora io non vi dirò di questa maggioranza; non farò previsioni. Però, siccome oggi ho letto sull’Avanti! di Roma, e credo ci sarà anche sull’Avanti di Milano, un trafiletto che esaltava i risultati elettorali in Cecoslovacchia, dove i comunisti sono in testa con 114 seggi, seguiti dai democristiani con 90 seggi; mentre i socialisti ottennero 40 seggi e altrettanti i socialisti così detti nazionali, cioè del partito democratico, siccome ho letto che si esaltava questo risultato come un fatto caratteristico di tutta Europa e si esprimeva l’augurio che così sia anche in Italia, io dico: la provvidenza ci preservi e preservi anche i socialisti e i comunisti della necessità di fare massa assieme per costituire la maggioranza, perché questo impedirebbe l’autonomia del Partito socialista, che col miraggio della maggioranza sarebbe costretto a ritornare alla antica base marxista . In tali condizioni è fatale che gli eredi del pensiero che fu tanto in lotta col nostro e con quello degli altri partiti riassumano il loro atteggiamento di un tempo. Io spero che ciò non sia. E perché non sia ho eccitato questa battaglia. Io e miei colleghi abbiamo chiamato il popolo a combattere e ad affermarsi. Certo, oggi i socialisti, e specialmente il mio amico Nenni, sono diventati molto più saggi di quello che erano una volta, e a differenza del 1919, collaborano alla costruzione dello Stato. È questo un grande vantaggio che noi non vogliamo abbandonare. L’ho detto nei paesi meridionali, in una grande città, a chi mi accusava di essere presidente di un governo delle guardie rosse. Gli ho risposto: io vi dico che la linea di condotta del governo è quella della libertà e della oggettività, ma che in ogni caso, non mi pare una azione giusta prendere un atteggiamento che impedisca per principio a partiti che vengano dal socialismo e dal comunismo di collaborare col governo. Non si deve tornare alla situazione del 1919 e mi ricordo l’azione di Matteotti con cui condividevo questa ansia di trovare la strada della collaborazione e superare quell’abisso teoretico e dogmatico che era stato creato e che ha fatto turbolenta l’Italia in quel periodo. Non bisogna disconoscere a proposito della collaborazione con i comunisti, che questo partito ci ha dato la possibilità di superare in pace e in relativa tranquillità momenti molto critici e che ancora avremo bisogno soprattutto della collaborazione degli operai. Senza la massa degli operai, la quale abbia coscienza di Stato e senta che si tratta delle sue sorti come di quella di tutti gli altri cittadini e che il suo avvenire è legato alla collaborazione con tutte le energie ricostruttive, senza che questa coscienza ci sia, noi ricadremo in un periodo di anarchia e di spasimi che forse non ci permetterebbe la ricostruzione del paese. Così io penso: e non mi si rimproveri di portare in mezzo a questa visione di collaborazione e di armonia, dei pensieri e delle direttive che dividono. Che cosa debbo fare? Se non mi chiamassi democratico cristiano, dovrei ricordarmelo, come ho fatto stamane (non so se ci sia questo manifesto anche a Milano) in piazza della Signoria a Firenze [davanti a] un manifesto comunista che suggeriva ai cattolici: «cattolici i vostri ideali sono i nostri, noi siamo per gli ideali cristiani, votate per noi e avrete votato anche per la difesa del cristianesimo». Ora io devo riconoscere che questo manifesto è veramente buono e corrisponde alla nostra sensibilità! Figuratevi, trovarci tutti uniti, compresi i comunisti, in difesa delle nostre tradizioni cristiane: che armonia, che felicità nelle famiglie italiane! Io sono pronto e disposto a far credito, ma, scusate, non subito, bisogna ancora fare certe esperienze insieme. Questi nostri fratelli italiani portano lo stesso nome (certe volte la identità del nome confonde), lo stesso nome dei comunisti francesi? Ora costoro hanno fatto una lotta accanita sulla questione della scuola contro i democratici cristiani francesi. Hanno lo stesso nome dei comunisti jugoslavi i quali in certe zone hanno imprigionato e peggio hanno ucciso i preti. Vorremmo, in poche parole, che non ci fossero connotati comuni. Qualcuno fischia; ma nel vostro giornale di oggi si stampa un attacco personale contro di me accusandomi di essere fascista e di aver fatto l’elogio di Mussolini nel 1926. Io credo che ciò sia opera di qualche fascista che si è insinuato nel comunismo; perché non posso ritenere che simili calunnie vengano gettate contro un uomo da chi è stato durante questo periodo il compagno d’armi dell’antifascismo, il compagno d’armi che ha assunto la responsabilità più grave. Vi ricorderò l’episodio. Dice l’Unità che io nel novembre del 1926 ho dichiarato che Mussolini era una assoluta necessità per la nazione italiana e che era l’uomo della provvidenza. Ora sapete a che cosa si riferisce quell’accenno? Si riferisce ad un comunicato fascista pubblicato dal segretario fascista di Vicenza, quando io ero stato arrestato per i fatti di Bologna e trascinato davanti a una specie di tribunale di salute pubblica a Vicenza in una certa notte di quel novembre. In quella riunione io mi difesi con tale franchezza che l’allora deputato Marzotto mi offerse un sicuro rifugio in casa sua dichiarando, lui che allora era fascista che se avesse visto in me della viltà non mi avrebbe protetto: innanzi ad un avversario che ha il coraggio di difendersi (mi disse), faccio tanto di cappello. Dopo compariva il comunicato ufficiale fascista. Io ero scappato. Da Vicenza ero venuto a Milano a nascondermi presso un amico perché sapevo e immaginavo che la polizia era sulle mie piste e da questo rifugio ho potuto mandare, sapete dove?, qui, vicino, in Galleria, nella cassetta delle lettere di Filippo Turati, una risposta. Immaginavo che quei giornali non avrebbero avuto il coraggio di pubblicare una smentita che, invece, apparve qualche settimana dopo in «Giustizia e libertà» a Parigi. Ma ora, dopo tanto tempo e dopo che rifugiatomi da Milano a Roma finivo in carcere e venivo condannato a quattro anni di carcere, ora mi venite a rinfacciare questo presunto elogio del fascismo? Io non ho detto, come si è anche stampato che il Partito comunista non sia un partito nazionale . Io non amo queste discriminazioni che possono intaccare l’onore patriottico di un partito il quale ha innegabilmente molti meriti specie nella lotta di liberazione, sì che non mi viene neanche in mente di negargli questo riconoscimento di carattere nazionale. Ma ho detto che la sua posizione non è tale da dargli una funzione direttiva nella politica nazionale e soprattutto nella politica estera. Mi fanno tra le altre accuse anche quella di essere tracotante. Mi si è detto, e ciò mi si ripete in certi comizi, che ho fallito in politica estera, nella difesa dei nostri confini, perché sarei stato troppo nazionalista, troppo rigido, troppo severo, e soprattutto mi si accusa di non tenere abbastanza conto della Russia. Due accuse false. Riguardo ai confini orientali, noi abbiamo dimostrato agli slavi di essere più internazionalisti, noi i più facili, i proclivi alla cooperazione internazionale e alle speranze di un mondo in cui non decida più la forza ma la giustizia. Noi abbiamo rinunciato per i primi, e mi si è mosso rimprovero, alla linea strategica delle Alpi. Abbiamo riconosciuto che al di quà delle Alpi ci sono troppi nuclei slavi. Abbiamo riconosciuto che sarebbe stato giusto tentare di trovare una linea con cui almeno i nuclei principali vengano recuperati dagli jugoslavi. E noi abbiamo fatto una seconda proposta: abbiamo detto smilitarizziamo l’Adriatico, portiamo via le fortificazioni di Pola e voi portate via naturalmente quelle delle Bocche di Cattaro. Lasciamo in pace questo Adriatico tormentato in cui i nostri pescatori non possono più uscire senza rischiare di essere catturati come preda di guerra. Abbiamo fatto queste proposte. Erano proposte di transazione. Erano proposte di amicizia e io non ho mancato mai di reclamare per il popolo italiano l’onore di aver contribuito nel 1918, nella guerra di allora alla liberazione e alla costituzione dello Stato slavo. Ecco che con ciò io mi richiamavo alla collaborazione internazionale, ma purtroppo dall’altra parte vi era al tavolo della conferenza il vice presidente Kardelj che, malgrado fosse comunista, non per questo è stato meno nazionalista quanto lo sarebbe stato qualsiasi nazionalista jugoslavo. Ci hanno chiesto una linea di confine al di qua dell’.Isonzo, un confine che ci portava ai tempi del generale Radetsky. Io dico che non è possibile che noi andiamo più in là delle proposte fatte. Non lo possiamo. C’è stato offerto un baratto con le colonie, le riparazioni e parte della flotta . Forse la cosa, considerata da un punto di vista affaristico era buona, ma non era affare che si potesse fare perché l’ultima rifugge da simili mercati e i rappresentanti di Trieste, di Pola e dell’Istria mi vengono tutti i giorni a ricordare che la disgrazia maggiore per un uomo di Stato sarebbe quella di mancare a questo senso di solidarietà verso fratelli che sono stati conquistati a prezzo di sangue e che ci appartengono in giustizia, ci appartengono in libertà, per loro volontà. Ed io, che farei politica antirussa, mi sono rivolto proprio al ministro degli Esteri Molotov e l’ho pregato di far valere la sua influenza russa e chissà che adesso che Tito sta al Cremlino, questo non avvenga! L’ho pregato di far valere la sua influenza perché si incominci a parlare fra di noi, popoli vicini e finitimi e si trovi la strada dell’accomodamento. Oggi ancora io rivendico queste integrità nazionale, come ho detto nel mio discorso, innanzi ai ministri degli Esteri, se anche si riuscisse a piegare me, dietro di me ci sarebbe il popolo italiano e la Costituente che direbbero di no. Riguardo alla Russia, non è vero che ho fatto una politica contro di essa. Io ho cercato di stare fuori dai conflitti tra i grandi, perché in mezzo a quelle macine, noi deboli si finirebbe per essere schiacciati. Ho cercato di non far blocco né a sinistra né a destra. Ho detto sinceramente quello che possiamo accettare; il punto di vista italiano è la vitalità della nazione italiana; e questa mi pare sia la giusta via che dovranno seguire tutti i miei successori. E se i Quattro non vorranno accettare ricorreremo ai 21, dove abbiamo degli amici, gli amici della America latina. Ricorreremo alle Nazioni Unite, come ho già fatto con l’appello rivolto ai nostri fratelli che stanno nell’America del Nord e nell’America latina perché questa Onu, questa organizzazione internazionale di San Francisco o è una realtà e allora nel suo statuto sta scritto che bisogna costruire le frontiere secondo giustizia e in modo che sia assicurata la collaborazione dei profughi finitimi, o è una menzogna e allora vi dico che hanno ragione gli jugoslavi i quali sono venuti non con ragioni internazionali di fratellanza, comunista o di lavoratori, sono venuti forti dell’occupazione e hanno detto: voi siete i nemici, noi gli alleati; abbiamo occupato Trieste; ci avete cacciato soltanto dopo d’arrivo dei neozelandesi; noi abbiamo diritto a Trieste. E si sono meravigliati che le grandi nazioni osassero mandare dei delegati a vedere sul luogo se vi sono italiani, sloveni o croati. E hanno detto: questa terra è nostra, non per il sangue di chi vi abita, per la cultura, per interessi nazionali, per ragioni economiche; no; ma perché l’abbiamo occupata. Ma, signori miei, che differenza c’è tra questo mondo nuovo e l’antico, in cui ci si appellava sempre alla forza delle armi e al diritto dell’occupante? Noi abbiamo molti altri problemi che la Costituente dovrà affrontare. Noi potremmo essere d’accordo o no, su certi concetti fondamentali. Potremmo in pratica essere d’accordo su molte riforme che riguardano la politica economica. Noi abbiamo questo principio: prima produzione; bisogna mettere in moto la produzione; e lodo gli operai che hanno capito con il loro sacrificio questa necessità e lodo gli industriali intelligenti che hanno capito che devono mettersi al servizio di questa necessità e spero che con questa collaborazione la produzione venga ripresa ed aumentata. Poi parleremo di partecipazione, attraverso il già esistente controllo; di riforma di struttura, di preminenza del lavoro e del capitale. Ecco la graduazione. Questo è il nostro programma. Graduazione che vale anche per la riforma agraria, dove necessariamente la produzione deve essere spinta al massimo e intanto si deve preparare la perequazione agraria, quella riforma cioè che renda possibile il crearsi di una classe di contadini liberi e indipendenti, che, salvando la propria proprietà, salvino anche la libertà altrui e la libertà e la indipendenza della nazione. Molti di quelli che soffrono di più in questo periodo sono gli impiegati delle amministrazioni dello Stato; sono i ceti medi. E noi comprendiamo come in queste zone ci sia più malcontento. Ma io dico: largo, organizzatevi, fatevi valere, il governo ha l’obbligo di sentirvi e di venire incontro ai vostri bisogni. Però dobbiamo anche graduare qui per non precipitare nel crollo della moneta. Siamo legati tutti alla stessa corda, abbiamo la stessa solidarietà che stringe gli alpinisti quando salgono una roccia pericolosa. Un pensiero anche di pacificazione. Bisogna che venga il momento in cui si dimentichi il passato. Sono necessarie ancora delle sanzioni per i reati più gravi, ma in linea generale, dovrà venire il momento in cui ci si trovi sulla via della pacificazione almeno di fronte a coloro che hanno subito la suggestione fascista, senza avere delle colpe in particolare, senza avere corresponsabilità. Io spero che la Costituente lavori in questo spirito e che tutti siano d’accordo che avremo bisogno per il massimo sforzo ricostruttivo di dimenticare quello che era avvenuto e, comminate una volta per tutte le sanzioni più gravi, arrivare ad una pacificazione generale. Abbiamo parlato di diversi punti programmatici che possono dividerci e ora parliamo di quello che saranno i giorni del 2,3, 4 giugno. Giornate critiche; giornate in cui bisogna mantenere la calma. Avverto però tanto l’estrema destra che l’estrema sinistra, se ce ne fosse bisogno, che sono tutti inutili i tentativi di impiegare la forza, perché se le elezioni venissero da qualunque parte o comunque messe in pericolo dal ricorso alla forza, nessuno né in Italia e, quello che più importa nemmeno fuori riconoscerebbe i risultati elettorali e avremmo faticato per niente. Inutile, quindi, fantasticare di colpi di Stato, di formazioni armate, di guerre civili. Chi primo comincia, paga il fio. Non solo paga il fio per le immediate penalità, ma paga il fio anche nel giudizio popolare, perché amici miei, avviene questo: che difficilmente una gran parte del pubblico, il meno preparato, forse, giudica senza convinzioni oggettive per la repubblica o per la monarchia, o per il tal partito o per il tal altro, facilmente, invece, giudica per reazione, come bastian contrario, che è il tipo più comune nel nostro popolo. Badino coloro che useranno o tenteranno di usare la violenza che faranno sì che tutti si avvicinino per panico dell’altra parte. Questo avviene ed è sempre avvenuto nella storia. È la storia dell’azione e della reazione. Nei primi minuti grande fratellanza; ricordate i tempi della rivoluzione francese, della repubblica cisalpina, quando perfino monaci e frati ballavano intorno all’albero della libertà; allora c’era un ottimismo e all’Assemblea costituente francese abbiamo visto salire alla tribuna nobili e clero e deporre i segni dei loro privilegi e sembrava la fratellanza universale; ma poi, è bastato che si accennasse al giacobinismo, a violenze e a misure di forza, perché questa atmosfera di armonia si disperdesse e si arrivasse attraverso il terrore alla dittatura antinapoleonica. E così è avvenuto ripetutamente in Francia e in tutto il mondo; e così avverrebbe domani, se si ricorresse alla violenza. E oggi, se c’è nelle previsioni uno spostamento di voti è dovuto in parte a questo panico che interviene quando si fanno correre le voci di complotti, di congiure o di formazioni armate e quando si ricorre alle proprie armi, sia pure precauzionalmente. Amici milanesi e lombardi, date prova di libertà, di maturità, di rispetto di tutte le correnti, di tutti i partiti, date prova di votare per vostra convinzione e non sotto la sensazione di paura. Io, poi, dico agli amici miei, in particolare, e ho diritto di rivolgere loro un particolare appello: noi ci chiamiamo Democrazia cristiana non perché vogliamo rivendicare solo per noi questo titolo, questo carattere, ma perché abbiamo al di sopra del problema della forma e della struttura dello Stato, abbiamo la preoccupazione massima che le tradizioni cristiane impietrate nei nostri templi, non vengano mai meno. Perchè, lo so, è facile oggi, alla vigilia delle elezioni, che ogni partito dica che non ha nulla in contrario alla religione; ma a noi non basta il «nulla in contrario», noi vogliamo che ci sia un lavoro positivo, perché vogliamo che la scuola possa preparare la gioventù di domani in modo che sia degna dei nostri padri. Vogliamo che nella organizzazione statale e nel costume venga difeso il principio della moralità pubblica, perché avete visto che cosa ha giovato al fascismo il costruire tanti palazzi, tante sedi, tanti ponti, trasformare le paludi in bonifiche, cose in sé certo buone ma a che ha giovato tutto ciò, se gli è mancato lo spirito di giustizia, se è stato attratto dalla suggestione imperialista? La violenza ha vinto in Italia e il fascismo fu trascinato ad applicarla anche nei rapporti internazionali, alleandosi con Hitler che era a capo di questa organizzazione pagana della violenza. E vi aggiungo un altro pensiero. Noi vogliamo una affermazione della Democrazia cristiana affinché possiamo parlare più forte, più energicamente, più efficacemente, anche dinnanzi ai nostri alleati, i quali, quando la guerra attraversava delle ore critiche e si trattava di trascinare i popoli nella lotta, denunciarono per bocca di Roosvelt e di Churchill e di Ciang Kai Shek nel nazismo un paganesimo risorgente posto sovra le basi della forza e della violenza e acclamarono e invocarono e chiamarono i loro popoli alla difesa del pensiero cristiano. Ora la guerra è passata. Sembra che qualcuno di questi grandi se ne dimentichi, ma noi, antico popolo di civiltà cristiana, noi, in nome di questa civiltà abbiamo il diritto e il compito di ricordare loro che non solo la guerra, ma anche e soprattutto la pace deve essere fondata sui principi del cristianesimo. 