Ritorno da Londra convinto che la causa dell’Italia incontra comprensione, pur non essendo stata raggiunta alcuna risoluzione definitiva circa i gravi problemi sul tappeto. A Londra ho avuto simpatiche attestazioni di simpatia, e ritengo che le conversazioni abbiano servito a chiarire la fondatezza delle nostre ragioni. Ho avuto colloqui con i cinque ministri degli Esteri, e due conversazioni molto cordiali con Bidault, che è un vero amico del nostro Paese. Ho incontrato inoltre i funzionari più autorevoli del Foreign Office e altri rappresentanti delle delegazioni permanenti che resteranno a Londra dopo la partenza dei ministri. Non mi è mancata l’occasione di incontrarmi con molte altre personalità del mondo politico ed economico, trovando un vivo interessamento per le cose della nuova Italia. A Londra ho pure avuto importanti conversazioni in occasione di un ricevimento in casa di Ivor Thomas , e altri incontri a Parigi con italiani e francesi. A Parigi de Gaulle mi è parso veramente convinto della convenienza che Italia e Francia collaborino allo sviluppo della democrazia europea. Sia a Londra che a Parigi ho ritrovato vecchi amici e ne ho fatto di nuovi. Confido che questi contatti, benché non abbiano avuto carattere ufficiale, siano stati utili per la nostra causa e siano riusciti giovevoli per rinforzare il risultato dei negoziati ufficiali. Dappertutto ho constatato che la famiglia italiana riprende la sua vita internazionale. I connazionali istintivamente serrano le file intorno alla Patria, consapevoli della gravità dell’ora che essa attraversa, ma pieni di speranza nella rinascita. Le antiche amicizie e l’antica irradiazione italiana, superando pregiudizi e risentimenti della guerra, incominciano a lavorare in favore delle finalità della nuova democrazia italiana. Ho visitato anche un campo di prigionieri italiani presso Londra, traendone una impressione profonda e nuovo conforto per non disperare del nostro avvenire. Domattina riferirò i risultati del mio viaggio al Consiglio dei Ministri e nel pomeriggio probabilmente farò una dichiarazione alla Consulta . 