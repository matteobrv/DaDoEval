Troverai nel telespresso annesso un’esposizione riassuntiva del nostro punto di vista circa la situazione fra Italia e Francia. Sono considerazioni giuridiche che hanno certamente il loro valore e peso, ma che, a mio avviso, debbono essere integrate sopra tutto sulla base di criteri e di motivazioni politiche, di ben altra portata e significato. Tralascio la circostanza che non vi è, credo, giurista il quale possa ragionevolmente conciliare la presunta esistenza di uno stato di guerra con la conclusione di accordi quali quello per il regime degli italiani di Tunisi e per la ripresa di relazioni dirette che hanno condotto alla tua presenza a Parigi e di Couve a Roma. La questione mi pare un’altra e precisamente questa: si vuole veramente giungere, fra noi e la Francia, ad una distensione e riavvicinamento? Se sì, è evidente che questo insistere su un presunto stato di guerra, non giova a nulla, o, meglio, a riportare il rapporto italo-francese su posizioni di partenza, che da parte nostra riteniamo di aver decisamente superato con l’accordo sulla Tunisia, con due anni di cobelligeranza, con l’insurrezione generale in alta Italia, con la totale distruzione del fascismo, ecc. Noi sappiamo d’altra parte perfettamente come le cose si sono svolte in materia di operazioni militari alla nostra frontiera occidentale. Il maresciallo Alexander ha chiesto al generale Eisenhower di dare ordini affinché azioni dimostrative fossero fatte dalle poche truppe francesi colà scaglionate, allo scopo di fissare sul posto le due divisioni tedesche attestate nella stessa zona. Le operazioni, di scarso o nessun rilievo, sono state effettuate; la resistenza tedesca è crollata per esclusivo effetto della spinta anglo-americana e della vittoriosa insurrezione italiana; ordini sono stati dati dallo stesso Eisenhower perché le truppe francesi rientrino a casa loro al più presto. Ora, a distanza di parecchie settimane, queste truppe non si muovono; provvedimenti di occupazione sono attuati su scala relativamente vasta; un’azione di propaganda è condotta con mezzi e in forma decisamente inimichevoli; revisioni di frontiera sono improvvisamente avanzate da più parti e a diversi titoli. L’opinione pubblica italiana si domanda che cosa tutto questo significhi e a che cosa conduca. E se per avventura non vi sia, da parte francese, il proposito malcelato di approfittare di una situazione per noi difficile e comunque di impotenza e di operazioni militari contingenti ed ormai concluse, per sollevare improvvisamente e inaspettatamente richieste che, comunque si qualifichino, sono territoriali e per sollevarle – quel che è peggio – in termini di occupazione militare, cioè di colpo di mano e di forza. Ora, io credo troppo nella necessità del riavvicinamento e della fiduciosa collaborazione fra Italia e Francia, perché mi sia lecito nascondere che questo atteggiamento francese rischia di ricreare fra i nostri due Paesi quell’atmosfera di sospetto e di diffidenza da cui è invece indispensabile farli uscire. Con telegramma a parte riceverai istruzioni sulla questione specifica dell’occupazione e rivendicazioni connesse. Qui vorrei soltanto insistere perché tu batta con codesto governo, a mio nome e con ogni tua forza di convinzione, soprattutto su questo chiodo: il riavvicinamento fra Italia e Francia è certamente uno dei cardini fondamentali della pacificazione e della ricostruzione europea in generale, della rinascita dei nostri due Paesi in particolare. È altrettanto necessario per noi come per la Francia. È dunque opera di estrema importanza, che va affrontata con larghezza di animo e di visione. Occorre per conseguenza che dalle due parti questo generoso proposito non sia isterilito da meschine beghe artificiosamente create da elementi subalterni. Occorre mantenersi umani ed europei, occorre, insomma, tenere gli occhi all’avvenire, piuttosto che all’increscioso e doloroso passato. So quanto il tuo compito sia complesso e difficile e lo seguo con ogni cordialità, molto contando sulla tua opera. 