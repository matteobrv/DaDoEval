Caro Carandini, ti accludo un rapporto di Saragat, che riferisce su un suo colloquio con Bidault alla vigilia della partenza di quest’ultimo per Londra (7 settembre). Come vedrai, atteggiamento in generale favorevole, ma fluido e male informato in materia di Venezia Giulia e Alto Adige ed intransigenza su Briga e Tenda. Saragat ha avuto ieri un secondo colloquio col generale de Gaulle su cui non ha peraltro ancora riferito. Credo sia bene tu ti tenga in stretto contatto con la Delegazione francese, di cui come tu sai fa parte Couve de Murville, che sostituirà Bidault quando i ministri degli Esteri lasceranno Londra. Naturalmente dovresti soprattutto battere sui tasti già toccati da Saragat. P.S. – Il telegramma di Saragat, sul suo colloquio con De Gaulle ci perviene in questo momento. Te ne accludo copia. Il generale ha stabilito una qualche connessione fra le rivendicazioni di Tenda e Briga e l’atteggiamento francese per l’Alto Adige. Credo anche io che, non avendo ottenuto, per quanto concerne la frontiera occidentale, alcuna assicurazione e tanto meno impegno da parte nordamericana, egli desidera intendersi al riguardo direttamente con noi, ponendoci in una condizione tatticamente difficile. Tu sai, comunque, che Tenda e Briga significano in sostanza il controllo militare francese sulla Liguria e sul Piemonte. 