La formula da te prospettata da Cadogan e precisamente «elezioni politiche appena possibile e non oltre la primavera, al minimo elezioni generali amministrative entro l’anno» dà per risolta una questione che, come risulta dal resoconto della discussione in Consiglio di gabinetto, non è risolta affatto. Tu intendi che se aderiamo alle elezioni amministrative generali non vi è nessuna ragione per non fare quelle politiche, che sono infatti basate sugli stessi registri elettorali e richiedono esattamente la stessa preparazione tecnica. La questione verte dunque sulla possibilità di elezioni amministrative per gradi, o regione per regione, o con quel qualunque altro criterio che appunto eviti che esse sieno generali. Ed è questo il punto di vista americano. Comunque la questione è ancora da parte nostra in alto mare ed in questo senso la tua formula non è esatta. Regolati, ti prego, in conseguenza, nei tuoi ulteriori contatti. 