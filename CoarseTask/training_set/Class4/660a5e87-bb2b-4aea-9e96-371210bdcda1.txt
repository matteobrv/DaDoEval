Credo che il fine da raggiungere, cioè stabilità ed efficacia di governo, sulla base di un patto di lavoro coi socialisti, meriti ogni sforzo, ma le difficoltà sono molte, ed io credo che il tentativo non può utilmente farsi prima di ulteriori sviluppi. Seguono alcune obiezioni da avvocato del diavolo Mostrare che è superata la pregiudiziale anticattolica. Nella dottrina si è abbandonato il materialismo storico e il determinismo economico? Nei rapporti concreti Stato e Chiesa: scuola, matrimonio? Non conosciamo alcuna manifestazione favorevole, alcune contrarie (Avanti). Possiamo ritenere superata la loro propaganda contro il clero e la chiesa, quando è tanta parte della loro concezione storico-filosofica? Metodo democratico? L’Avanti pubblicò qualche articolo favorevole sulla democrazia e sulla libertà, ma anche qualche altro più autorevole di carattere giacobino. Il metodo preconizzato per risolvere la crisi presente si richiama a Marat e alla Comune. Il progetto di un sistema (pubblicato dall’Avanti) di consigli operai non dimostra fedeltà al sistema rappresentativo sulla base del suffragio universale ed eguale. Leggendo l’Avanti e conversando con i suoi redattori, si arriva alla conclusione che lungi dall’avere raggiunto una sintesi rinnovata, la concezione socialista è più che mai in flusso. In questo momento l’anticlericalismo sarebbe inefficace, specie a Roma; ma bisogna vedere in diverse contingenze ambientali se resistono al vecchio istinto. Il cristianesimo è qualche cosa di essenziale ed integrale. Si sente o non si sente; se non si sente nella coscienza anche i termini politici di libertà e di democrazia assumono diverso significato. Non bisogna dimenticare l’esistenza di un patto formale con i comunisti. E di un altro con il Partito di azione. Può essere che i socialisti più tardi si possano disimpegnare dai comunisti, ma ora non lo tenteranno che molto subdolamente, perché temono che i comunisti abbiano dietro di sé le masse ed hanno paura del loro «terrorismo». Prima che non sia passato questo traguardo nulla saranno che li possa mettere in sostanziale o tattico conflitto con i comunisti. È da augurare il favorire l’evoluzione auspicata ma bisogna prevedere che essa non potrà rivelarsi in termini di utile consistenza prima della Costituente. Sarebbe, quindi, uno sforzo inutile e uno strappo non necessario alle buone tradizioni democratiche quello di negoziare l’affermazione repubblicana in questa prima fase. È vero che il plebiscito mette in crisi la monarchia, e già abbiamo espressamente detto che come partito abbiamo le mani libere; ma nulla mi fa dubitare di una cordiale sincera accettazione del sistema democratico più di codesto impuntarsi in una pregiudiziale di fatto la quale nega ogni serietà all’esercizio del diritto popolare. Questo fuggevole appunto non deve essere mostrato a nessuno perché è di prima impressione né meditato a fondo. 