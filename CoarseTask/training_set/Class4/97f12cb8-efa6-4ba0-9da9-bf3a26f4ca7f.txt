Ispirandosi al concetto che guida la nuova democrazia italiana di fronte al problema delle minoranze etniche, ed in particolare dell’Alto Adige, la delegazione italiana in conversazioni avute questi giorni coi rappresentanti dell’Austria, ha rinnovato in forma precisa l’assicurazione già data al 30 maggio di fronte ai delegati supplenti, che la minoranza di lingua tedesca nell’Alto Adige avrà garantito – nel quadro di uno statuto autonomo che il governo italiano vi concederà – il suo carattere etnico ed il suo sviluppo culturale ed economico. Il documento allegato, sottoscritto da me e dal min. Gruber in data 5 corr. , elenca al punto 1, lett a-d e al punto 2 le misure legislative o amministrative che a tale scopo il governo italiano ha attuato o ha in corso di attuazione. Inoltre al fine di stabilire fra loro relazioni di buon vicinato, l’Austria e l’Italia hanno convenuto di consultarsi su un complesso di misure, elencate al punto 3 a-d, che riguardano questioni di carattere bilaterale, derivanti dal passato o miranti ad una miglior collaborazione avvenire. Nel fare tale comunicazione il governo italiano sente di apportare un costruttivo contributo alla soluzione dei problemi, inerenti al trattato di pace ed in particolare a quelli che concernono le relazioni fra l’Austria e l’Italia. Intende di apportare non solo un decisivo contributo alla soluzione del problema dell’Alto A. che ha destato l’interesse di tante nazioni, ma di compiere di fronte alla conferenza della pace un atto di fede nella cooperazione internazionale . 