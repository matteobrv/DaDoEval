Il presidente De Gasperi ringrazia anzitutto i membri della Delegazione per l’attività, lo zelo e l’impegno dimostrati sinora e li invita a continuare nei loro sforzi per appoggiare e far riconoscere le giuste richieste dell’Italia in una situazione che, se pur non offre molte speranze, non è tuttavia priva di qualche prospettiva. Ricorda le difficoltà del lavoro da compiere, dato che si tratta di illuminare il nostro punto di vista a persone che ne sono assai lontane e con le quali, dato il loro enorme lavoro, è difficile potersi intrattenere a lungo. Afferma non essere esatta l’accusa mossa alla Delegazione italiana di non aver presentato sufficiente documentazione per le nostre tesi; d’altra parte, nelle attuali circostanze in cui i delegati non hanno tempo di leggersi lunghi memoriali, una eccessiva quantità di memorandum potrebbe avere effetti nulli o negativi. Raccomanda che nel formulare la nostra documentazione si abbia cura di condensare gli argomenti nella forma più efficace e breve. Rileva che è stato finora ottenuto il primo risultato di provare l’impostazione democratica del nostro paese e di rompere il primo ghiaccio della incomprensione e quasi ostilità della Conferenza nei nostri riguardi. La Delegazione italiana ha preso una posizione che è al di fuori delle polemiche che agitano il mondo, ma è impossibile evitare che l’una o l’altra delle parti trovi nella nostra posizione spunti di polemica. Afferma che per l’Italia il trattato, così come è concepito, non è accettabile, non corrispondendo alle nostre esigenze storiche e di giustizia. Comunque, la Delegazione è a Parigi in qualità di «rappresentante interprete e testimone» dell’Assemblea Costituente che avrà la responsabilità e l’autorità dell’eventuale accettazione dei termini di pace. La partecipazione italiana ai lavori delle commissioni, entro i termini minimi che ci sono stati fissati, avviene sempre con la riserva sulla impostazione generale del Trattato e senza che si possa interpretare come approvazione o accettazione del Trattato stesso. Sarà un lavoro lungo, in quanto le raccomandazioni delle commissioni dovranno essere votate dalla Conferenza in seduta plenaria e passate poi ai Quattro Grandi per la definitiva sanzione: in tale sede o tutto sarà terminato, o tutto sarà sospeso. Pur senza accettare la base del trattato, è compito della Delegazione e degli esperti italiani quello di cercare ogni possibile miglioramento delle varie clausole. Ricorda che entro martedì prossimo dovranno essere presentate le nostre proposte di emendamento, sia direttamente, sia, in alcuni casi, per tramite di altre delegazioni. Termina con un saluto particolare ai rappresentanti delle Confederazioni generali del Lavoro. […] 