Caro Ammiraglio, nell’atto in cui la massima parte del territorio nazionale viene restituita all’amministrazione italiana, compio il grato dovere di esprimerle il profondo apprezzamento del Governo italiano per l’opera svolta dal Governo militare alleato per oltre due anni, attraverso eventi memorabili, contro ogni difficoltà e con immutato senso di cordiale simpatia verso il nostro Paese. A tali disposizioni corrispose sempre l’animo delle popolazioni che, con lo stesso sentimento con cui accolsero da liberatori i vittoriosi soldati delle Nazioni Unite, guardano agli organi del Governo militare alleato come a sinceri collaboratori della nostra ricostruzione. Mi piace ricordare particolarmente che, mentre maggiormente infuriava la guerra di liberazione, l’AMG si trovò ad affrontare le più difficili contingenze: stornare lo spettro della carestia, soccorrere i sinistrati, frenare la propagazione di malattie epidemiche, avviare la riattivazione dei servizi pubblici e dell’industria privata nelle zone devastate. Il modo con cui tali difficoltà furono superate, con intelligente energia e con profusione di mezzi, rimarrà sempre presente nel riconoscente ricordo degli italiani. La prego, caro Ammiraglio, di volersi rendere cortese interprete del saluto che con grato animo il Governo e il popolo italiano rivolgono in questa occasione al Governo militare alleato con la ferma fiducia di vedere mantenuto e confermato l’amichevole atteggiamento che finora ha ispirato l’azione delle Nazioni Unite. 