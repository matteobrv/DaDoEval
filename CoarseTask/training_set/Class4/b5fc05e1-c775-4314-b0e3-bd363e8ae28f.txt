In un’intervista esclusiva con The Observer il signor De Gasperi, Primo ministro italiano, ha ripudiato le accuse lanciate contro il suo governo da Molotov nel suo discorso alla Conferenza della pace. Il signor De Gasperi ha sottolineato il carattere democratico dell’attuale regime italiano ed ha affermato che nella grande controversia sul libero commercio che si è sviluppata alla Conferenza della pace, l’Italia era dalla parte del libero commercio. Secondo il signor De Gasperi, il governo italiano è ben equipaggiato per prevenire il dominio di trust e cartelli stranieri sull’economia italiana. Le affermazioni del signor De Gasperi erano formulate con cura e moderate nel tono. Ho avuto l’impressione che il Primo ministro italiano fosse piuttosto preoccupato di non esprimere il proprio parere in maniera dura o controversa che lo esponesse all’accusa di stare attaccando una delle grandi potenze vincitrici. La sua moderazione può anche essere stata dovuta a considerazioni di politica interna. Il signor De Gasperi è stato attaccato per il suo discorso a Parigi dai comunisti italiani che partecipano alla sua coalizione di governo ed è stato attento a non aggiungere carburante a una controversia interna che possa sfociare nella rottura dell’attuale coalizione. Ma, nonostante abbia assunto un’attitudine puramente difensiva, il signor De Gasperi ha presentato il suo punto di vista in una maniera piuttosto inequivoca. Che non ha lasciato dubbi sul dove stia nell’attuale controversia fra Est e Ovest. Alla domanda sulle sue impressioni generali sul dibattito di questa settimana al palazzo di Lussemburgo, causato dal suo discorso, il Signor De Gasperi ha risposto: «La mia richiesta di fronte al forum delle 21 nazioni ha certamente avuto il merito di sollevare il dibattito al livello dei grandi e generali problemi europei. Solo questo fatto dovrebbe indicare che ho parlato non solo come italiano ma come europeo. Non ho ragione di dispiacermi del fatto che il mio discorso abbia stimolato davvero un grande dibattito fra le grandi potenze. Comunque, l’accusa rivoltami da alcuni giornali comunisti secondo cui avrei lavorato per una sorta di blocco Mediterraneo o per un blocco occidentale sono senza fondamento. Ho lavorato per l’Italia, e certamente per un’Italia democratica». Il signor De Gasperi ha proseguito a replicare alle osservazioni fatte da Molotov. Il ministro degli Esteri sovietico ha messo in dubbio la natura democratica dell’attuale ordinamento politico in Italia. «Credo che le recenti elezioni e i risultati del referendum in Italia – questa la risposta del primo ministro italiano – abbiano provato che l’Italia è non solo una repubblica, ma anche una repubblica avanzata, per usare il termine di Molotov. Siamo avanzati socialmente. È vero che non abbiamo portato avanti nessuna riforma grande o di ampio raggio quali quelle portate avanti nei paesi balcanici, ma questo è dovuto alla nostra difficile situazione finanziaria. Tutti gli sforzi del mio governo sono stati diretti a tagliare l’inflazione e velocizzare la ricostruzione industriale dell’Italia». Il signor De Gasperi ha anche negato l’altra affermazione di Molotov secondo cui l’Italia sarebbe minacciata dalla servitù economica da cartelli e trust americani o britannici: «Ho detto a Molotov che non è così. Il governo italiano è ben equipaggiato per agire contro ogni abuso che capitalisti stranieri dovessero fare dei loro diritti. Nell’I.R.I., l’Istituto per la ricostruzione industriale, possediamo un buono strumento per controllare le attività di tutte le banche e della maggior parete delle imprese industriali. Un altro canale di controllo governativo sulle attività dei gruppi di capitalisti e investitori stranieri, egualmente affidabile, è il nostro ministero per il commercio estero. Siamo in grado di sorvegliare l’importazione di capitale in Italia e di prevenire azioni che colpiscano l’interesse della nazione se tali azioni dovessero presentarsi. Molotov ha menzionato una questione specifica – aviazione civile – per dimostrare che l’Italia è stata minacciata dal dominio di monopoli stranieri. Quali sono i fatti? È vero che in un primo momento vi furono tentativi da parte di una ditta americana di stabilire il suo monopolio nell’aviazione civile in Italia. La ditta in questione ci suggerì di formare una compagnia per l’aviazione civile in cui 60 per cento delle azioni fossero in mano italiana e 40 per cento fossero di proprietà americana. Era previsto che la compagnia non avesse concorrenti. Però noi abbiamo rigettato quel piano e siamo giunti ad un accordo con gli americani senza caratteristiche monopolistiche. Agli americani è concesso di operare fra l’Italia e l’emisfero occidentale. Abbiamo anche un altro accordo con i britannici che riguarda i voli civili fra Italia e Regno Unito e i paesi dell’impero britannico. Inoltre, abbiamo offerto un accordo simile ai russi perché non è nelle nostre intenzioni eliminare la Russia dalle nostre linee aeree. Negoziati con i russi probabilmente cominceranno presto a Roma. Non so fino a che punto i russi saranno davvero interessati. Ma è immaginabile che possano desiderare di partecipare al traffico aereo fra Italia e Russia e anche Est Europa. Questa offerta mostra che le nostre mani non sono legate da nessun impegno con monopoli stranieri». Il signor De Gasperi ha proseguito descrivendo le condizioni delle industrie italiane e la loro dipendenza dalle materie prime che l’Italia importa a credito; ma riteneva questo un normale affare commerciale. Ha proseguito confermando la dichiarazione di Byrnes resa alla conferenza di pace, secondo cui gli Stati Uniti hanno speso circa 900 milioni di dollari in aiuti per l’Italia, o attraverso l’U.N.R.R.A. o attraverso varie organizzazioni di aiuto, inclusi i canali militari. «Lungi dal renderci schiavi, gli Stati Uniti hanno contribuito grandemente alla nostra ricostruzione economica. Non contesto il principio di uguaglianza delle opportunità economiche enunciato da Byrnes. Il libero commercio è infatti vitale per la ricostruzione economica dell’Italia; senza crediti e senza libero accesso alle materie prime le nostre industrie non potrebbero lavorare per pagare, fra l’altro, le riparazioni alla Russia». Il Primo ministro italiano ha concluso questa intervista esprimendo il suo caldo apprezzamento per le parole che Byrnes e Alexander, nei loro discorsi di questa settimana, hanno rivolto all’assistenza data dall’Italia come cobelligerante alla causa alleata: «queste parole di Byrnes e Alexander – ha detto – hanno riparato alla mancanza di ogni riconoscimento della cobelligeranza italiana nel preambolo al trattato di pace, un’omissione che è stata un duro colpo per il popolo italiano». 