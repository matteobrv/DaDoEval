Caro Carandini, il segretario di Stato Byrnes ha risposto in data del 4 corrente, per iscritto alla lettera da me direttagli e che tu conosci. Tarchiani me ne trasmette un sunto telegrafico che, per tua conoscenza, accludo. È, come vedrai, una risposta soprattutto cauta, in cui al punto 3° si fa cenno ad una «realistica comprensione degli interessi legittimi dei nostri vicini» e alla necessità di «essere assicurati che l’Italia aderisca pienamente ai principi e alla prassi di una pacifica collaborazione». Sono due principi pericolosi e quanto mai elastici. In realtà siamo proprio noi che chiediamo una realistica comprensione dei nostri legittimi interessi e la possibilità di una pacifica collaborazione dinnanzi agli esasperati nazionalismi altrui. Per quel che concerne il punto quinto (libertà alle minoranze) tu sai con quanta lealtà e con quanto impegno ci siamo posti su questa strada. 