Gli emedamenti proposti dalla delegazione italiana al Preambolo avevano un triplice scopo: 1) separare la responsabilità morale dell’antifascismo e del popolo italiano da quelle del regime fascista; 2) dar rilievo alla cobelligeranza preparata dall’antifascismo ed attuata dalle forze regolari e della resistenza; 3) sottolineare che gli avvenimenti militari non hanno determinato ma solo reso possibile il crollo del regime fascista. Ora, come l’on. Degasperi disse nel suo discorso all’Assemblea plenaria della Conferenza, lo spirito punitivo del Progetto di trattato trova la sua giustificazione proprio nella formulazione del Preambolo. Era quindi nostro obbligo cercare di fare attenuare le affermazioni in esso espresse o implicite della nostra responsabilità e mettere invece in giusta luce la verità sul nostro atteggiamento. Subordinatamente e di passaggio s’è voluta anche rettificare l’affermazione del preambolo che l’Italia avesse dichiarato una guerra di aggressione a tutte le Potenze alleate e associate, mentre, di fatto, l’Italia non aveva dichiarato guerra a talune di esse (Belgio, Olanda, Portogallo, Polonia, Cecoslovacchia). Questa nostra rettifica ha fatto temere che la correzione mettesse in pericolo la partecipazione delle rispettive nazioni con diritto di voto alla conferenza o eventualmente le loro richieste di riparazioni dall’Italia. La loro posizione è comprensibile, ma ciò non toglie che noi avessimo il dovere di affermare il nostro buon diritto, facendo anche rilevare che noi in Italia non avevamo sottoposto sudditi e beni di tali nazioni a misure derivanti da uno stato di guerra. Non è esatto poi, del resto, che la conferenza sia stata così ostile come alcuni giornali riferiscono: tanto è vero che nella stessa seduta accanto a emendamenti peggiorativi jugoslavi sono state presentate proposte della Cina e del Canada di tener conto degli sforzi compiuti dagli «elementi democratici del popolo italiano contro il fascismo»; dell’Olanda che ammette la partecipazione attiva delle forze italiane governative e della resistenza alla guerra antitedesca; e del Belgio il quale ha proposto che si ometta l’inciso «sotto la pressione degli avvenimenti militari». Ciò basta a mostrare che la tesi italiana è fondata e non è senza sostenitori. 