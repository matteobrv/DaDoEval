Caro Reale è stata richiamata la mia attenzione sull’articolo da te pubblicato ieri nell’Unità: tu lodi la mia iniziativa e la mia opera per l’accordo coll’Austria ed io te ne sono grato, tanto più che in base alla tua prima impressione manifestata a Parigi ero autorizzato a credere il contrario. Ma trovo strano e stupefacente che tu, ambasciatore in carica e chiamato da me con un atto di fiducia a contribuire in qualità di consigliere tecnico alle trattative per la pace, faccia seguire un attacco generale contro la linea di condotta politica seguita dal tuo Ministero degli Esteri. Tu ripeti qui l’accusa di «attesismo sterile» d’«inerte passività» che ci avrebbero privati «assai spesso di alcune carte importanti del nostro gioco», accusa ch’è diventata di prammatica nella stampa del tuo partito. Porto ad esempio i rapporti coll’Albania. Sarà facile dimostrare coi dati alla mano che hai torto e che i fatti non si svolsero come tu affermi. Tuttavia non voglio qui entrare nel merito: ma è veramente curioso che tu mi nuova tale accusa in connessione colle trattative in corso con la Jugoslavia quando tu sai che fui proprio io a prendere di tali conversazioni l’iniziativa e che essa fu arrestata, in una prima fase, dal rifiuto jugoslavo. Tu sei naturalmente libero, come ogni altro ambasciatore, di dare al tuo ministro i consigli che ritieni utili, ma mi pare incompatibile che essi vengano mescolati con accuse pubbliche (infondate per giunta) e proprio nel momento in cui tutta la Delegazione italiana, secondo le direttive del suo capo, concentra tutti gli sforzi nella difesa del nostro Paese. 