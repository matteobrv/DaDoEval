De Gasperi ha ricordato che il problema fondamentale è di costruire uno Stato in cui sia vivo il senso morale poiché – egli ha detto – a nulla serve la forza se non è sorretta da uno spirito di dovere. Inutile fare le leggi se esse non si fondano sul costume, e questo costume deve essere profondamente cristiano. È per questo, e non perché pretendiamo di rappresentare solo noi il cristianesimo, che ci diciamo Democrazia cristiana. De Gasperi ha quindi accennato al diritto dell’Italia a una pace giusta. Noi – egli ha detto – siamo stati disposti a qualunque sacrificio per una guerra perduta che non abbiamo voluta e che il popolo ha subìto senza essere consultato, abbiamo rinunziato ad ogni pretesa strategica, dando affidamento di volere effettivamente una politica di fraternità con i nostri vicini, ma quando ci si chiede di rinunciare ad una parte del nostro paese, noi ci ribelliamo con tutte le nostre forze. La conclusione con cui De Gasperi ha fatto richiamo all’autocoscienza del popolo e alla necessità che esso fondi un suo avvenire di libertà, è stata salutata da prolungati applausi. 