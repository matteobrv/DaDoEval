Caro signor Cleveland , nell’imminenza della Sua partenza per Washington desidero esprimerle, fin da adesso, il mio più vivo ringraziamento per l’opera che Ella andrà a svolgere, in favore dell’Italia, nelle prossime riunioni dell’U.N.R.R.A. Le tristi condizioni in cui versa il nostro Paese Le sono già note; sono certo che, grazie al Suo intervento, l’U.N.R.R.A. adotterà gli adeguati provvedimenti per l’assistenza delle nostre popolazioni e per l’avviamento alla ricostruzione della nostra economia nel secondo semestre del 1946. Resta inteso che Le è data facoltà, nell’interesse del nostro Paese, di adottare, per i piani già predisposti, varianti di dettaglio tecnico che risultassero necessarie a seguito delle conversazioni di Washington o di particolari fatti nuovi, qui non conosciuti, oggi nella preparazione del programma. 