Attiro la specialissima attenzione dell’E.V. sulla minaccia che incombe sui beni italiani all’estero, i quali potrebbero dai singoli Stati di residenza, essere utilizzati, secondo le notizie che ci giungono da Parigi, in pagamento di quelle riparazioni che ci fossero imposte. È ben inteso interesse di tutti gli Stati latino-americani, parecchi dei quali hanno creduto peraltro in questi giorni opportuno di adottare misure cautelative in vista di quella evenienza, di prendere una posizione netta contro codesta minaccia. Incameramento, totale o parziale, dei beni degli Italiani è un’offesa diretta a tutti coloro che hanno così validamente lealmente contribuito alla prosperità dell’America latina, ma è anche una misura destinata in modo certo a stroncare ogni ripresa delle nostre correnti migratorie verso quell’emisfero. Ella voglia, dunque, svolgere ogni possibile azione: 1) sia per persuadere codesto Governo dell’iniquità di un siffatto provvedimento e della conseguente opportunità di prendere pubblica posizione contro di esso per quanto riguarda beni italiani costì situati; 2) sia per appoggiare ogni possibile manifestazione di elementi locali e della collettività italiana, contro una misura depredatoria e disonesta, che pregiudicherebbe gravissimamente la nostra situazione presente e avvenire in codesta Repubblica. Converrebbe che l’azione in corso da parte dei Governi sud-americani in favore di una pace giusta, fosse integrata dalla parallela azione di cui le traccio nel presente telegramma soltanto per sommi capi le direttive. E molto gioverebbe se il Brasile, nella sua veste di partecipante alla prossima Conferenza dei Ventuno, fosse in proposito autorizzato da tutte le Repubbliche latino-americane, ad esprimersi in questo senso, oltre che a suo nome, anche in nome e per espresso mandato di ciascuna di esse. Tenga presente, per quanto riguarda la eventuale cessione di transatlantici italiani, che è stata anche dibattuta a Parigi che essa significherebbe in sostanza scomparsa bandiera italiana linee sud-americane con conseguente scoraggiamento correnti emigratorie anche in ragione dei pagamenti in valuta pregiata che il ricorso a naviglio straniero imporrebbe all’Italia, valuta di cui non potremo disporre per parecchio tempo in misura adeguata. Confido nella sua azione persuasiva ed energica. 