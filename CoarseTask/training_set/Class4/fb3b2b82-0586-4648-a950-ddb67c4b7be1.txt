De Gasperi torna sulla questione delle colonie, chiedendo nuovamente che l’Italia sia coinvolta nelle scelte al riguardo, assicurando la massima flessibilità con la finalità di contribuire alla pacificazione europea e mediterranea – evitando il più possibile cessioni territoriali. Il telespresso n. 12872 del 14 luglio illustra il nostro punto di vista in materia coloniale. Com’ella vedrà, è per noi principio fondamentale – e che dovrebbe del resto, a nostro avviso, essere generalizzato per ed a tutte le questioni che ci riguardano – che quella qualunque soluzione cui in concreto si giungerà in materia di colonie italiane, deve non esserci imposta dal di fuori e autoritariamente ma amichevolmente e preventivamente discussa con noi. Ciò corrisponde d’altra parte alle assicurazioni spontaneamente dateci da parte nordamericana, secondo le quali dovrebbe appunto esserci consentita piena opportunità di discutere il trattato di pace prima che esso sia definitivamente redatto e di presentare e illustrare le nostre ragioni e il nostro punto di vista. Ella vedrà altresì che, partendo da un massimo (status quo anteriore alla guerra etiopica) la nostra tesi è tuttavia sufficientemente flessibile per adattarsi ai criteri e alle tendenze che oggi sembrano prevalenti. Essa include, ad esempio, sia un regime internazionalmente concordato per la Marmarica (che risponderebbe sia alle preoccupazioni strategiche britanniche sia ai sedicenti impegni a suo tempo assunti da Londra con l’Egitto e i Senussi), sia un regime di tutela per la Somalia italiana, conglobata con le altre regioni finitime; sia, infine, le più larghe facilitazioni economiche per il porto di Assab, a favore dell’Etiopia. Tutto sommato, si tratta di un complesso di proposte, che andrebbero naturalmente approfondite e specificate, ma che sono indubbiamente ispirate a criteri di equità e di giustizia ed, insieme, a quei principi di pacificazione europea e mediterranea sui quali è soltanto possibile ricostruire qualche cosa di effettivamente durevole. La prego per quanto concerne lo specifico problema coloniale di attenersi a queste direttive di massima. 