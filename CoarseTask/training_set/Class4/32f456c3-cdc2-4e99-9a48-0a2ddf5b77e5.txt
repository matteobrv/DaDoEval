1. Come già per la questione delle colonie, la decisione sulla questione di Trieste dovrebbe essere rinviata di un anno; 2. Durante questo anno noi continueremmo le trattative con la Jugoslavia. Nel caso che il disaccordo avesse a persistere, noi chiederemmo un plebiscito su di una linea etnica onde tutti possano conoscere esattamente il volere delle popolazioni nelle zone in discussione; 3. Contemporaneamente verrebbe studiato un piano per la internazionalizzazione del porto e della contigua zona industriale con convenzioni ferroviarie; 4. Se finalmente non si rinvenisse entro un anno una soluzione di comune accordo, la questione verrebbe allora sottoposta alle Nazioni Unite. […] Il rinvio della questione non significherebbe che le cattive relazioni con la Jugoslavia avrebbero a continuare. Io credo che la soluzione allo studio di un territorio internazionale di Trieste non sia stabile e ritorno quindi al punto di vista che già espressi a Londra un anno fa, che il porto dovrebbe essere internazionalizzato, garantendo una giusta partecipazione economica a tutti gli stati interessati, cercando anche una linea etnica che sia garanzia di giustizia alle popolazioni interessate. […] È fatale che lo Statuto di Trieste sia oggetto di discussioni fra le Nazioni Unite da quando nell’abbozzo del trattato si è ammesso da tutti che la garanzia dell’indipendenza venga assicurata dal Consiglio di Sicurezza delle Nazioni Unite. Io ho detto agli jugoslavi: «Non sarebbe più facile per noi entrare a far parte delle Nazioni Unite dopo la firma del trattato e poi discutere lo Statuto in seno alle Nazioni Unite?» La questione di una garanzia internazionale che lo stesso Consiglio di Sicurezza dovrebbe attuare non può essere decisa che dall’Assemblea delle Nazioni Unite. 