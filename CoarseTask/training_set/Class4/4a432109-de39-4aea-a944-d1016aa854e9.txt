A nome del popolo italiano desidero esprimere in questo giorno anniversario della costituzione dell’U.N.R.R.A., i nostri sentimenti cordiali di ringraziamento per questa istituzione e per i suoi dirigenti, così zelanti e volonterosi. Abbiamo imparato a conoscere l’U.N.R.R.A. nelle nostre città e villaggi distrutti, nelle nostre campagne devastate, negli ospedali, negli asili infantili, quale instancabile e provvidenziale dispensatrice di quei doni che ci aiutano a riprendere una vita normale, là dove i nostri bisogni sono più disperati e nel momento più cruciale. Riconosciamo nell’attività svolta dall’U.N.R.R.A. quei tesori di capacità e di buon volere, che hanno permesso alle Nazioni Unite di vincere la guerra, e che ora sono diretti a sanare le inevitabili ferite inferte dalla guerra. Noi vedremmo con vera angoscia cessare l’opera dell’U.N.R.R.A. in Italia, e ci auguriamo che le Nazioni Unite, ed in particolar modo gli Stati Uniti, vogliano concederle i mezzi non solo per proseguire la sua opera ma per intensificarla. È su essa infatti che contiamo per il grano ed i rifornimenti essenziali senza i quali non potremmo certamente passare l’inverno. Posso dire che la vita stessa dell’Italia è legata alla possibilità di lavoro dell’U.N.R.R.A. Noi apprezziamo tanto il valore umanitario di questa opera di assistenza per tutti i popoli bisognosi che siamo ben pronti a parteciparvi anche noi per quel poco che possiamo disporre. Ché nel lavoro compiuto dall’U.N.R.R.A. noi vediamo un pegno e una promessa di rinnovata civiltà, per il quale tutta la nostra gente potrà convincersi che vi sono fondate speranze di nuove forme di solidarietà universale. 