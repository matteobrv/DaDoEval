1. Ricorderà che nel paragrafo 2 della mia lettera n. 5/100, datata 2 febbraio 1946 , di cui lei ha accusato ricevuta con la sua lettera del 16 febbraio (630/11/EC), attirai la sua attenzione sulla necessità che la Commissione di esperti estenda la propria investigazione sull’intera Venezia Giulia, includendo Fiume, le isole di Cherso e Lussino e anche di Zara. Nell’imminenza dell’arrivo della Commissione, apprendiamo da varie fonti che molto probabilmente non ci sarà nessuna indagine in alcuni distretti dei sopra menzionati territori, e in particolare nella città di Zara, nelle isole di Cherso e Lussino e presumibilmente nella stessa città di Fiume. Su questo tema sento che è mio pressante dovere farle presente, caro Ammiraglio Stone, che il governo italiano, in questo caso, non potrà che esprimere le proprie ampie riserve. Infatti nessuna distinzione deve essere fatta fra le sopra menzionate parti della Venezia Giulia (che sono ancora politicamente italiane e dove la popolazione italiana è sempre stata una netta maggioranza) e le altre parti per cui la Commissione di esperti deve pronunciare il suo verdetto. 2. Nella deprecata ipotesi che la Commissione debba davvero rinunciare a svolgere indagini nelle aree in questione, il governo italiano chiede che la Commissione tenga almeno in giusto conto le informazioni e le osservazioni che potranno essere trasmesse di persona dai rappresentanti della popolazione italiana di tutti i centri non visitati dalla Commissione, e in particolare da quelli di Fiume, Zara, Cherso e Lussino, i cui nomi saranno forniti dal «Comitato di Liberazione Nazionale» della Venezia Giulia 3. In questa occasione devo ancora una volta fare notare che la Commissione che sta per visitare la zona «B» troverà una situazione che, dal punto di vista etnico e nella sua apparenza esteriore, è stata sottoposta a un’alterazione radicale e artificiale dovuta a dieci mesi di occupazione jugoslava. Inoltre, nelle presenti circostanze, agli elementi italiani nella zona «B» non è offerta alcuna garanzia di entrare in contatto con i delegati del Consiglio dei Ministri degli Esteri né di esprimere liberamente il loro punto di vista. Tenuto conto di quanto sopra, le sarò immensamente grato, caro Ammiraglio Stone, se lei potesse informare la Commissione della necessità di offrire agli abitanti dei centri principali della zona «B» (oltre ai rappresentanti dei distretti non visitati) l’opportunità di essere ricevuti e sentiti dai delegati, a Trieste e in altre località che possano offrire le necessarie garanzie di libertà e sicurezza, così che questi esponenti possano esprimere e illustrare la situazione dei rispettivi distretti. Inoltre, in ultima istanza, il «Comitato di Liberazione Nazionale» della Venezia Giulia indicherà alla commissione i rappresentanti nominati dai comitati locali. 