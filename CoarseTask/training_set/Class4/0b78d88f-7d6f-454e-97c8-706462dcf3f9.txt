I) Le forze attuali del partito della Democrazia cristiana e le previsioni circa quelle che si stanno riunendo al nord, in rapporto alle concentrazioni avversarie. Siamo partito di massa ed è perciò difficile accertare anche approssimativamente quale possa essere il numero senza ricorrere a inesattezze, e ciò in particolare modo perché buona parte del nostro numero è ancora al di là delle linee. Abbiamo comunque ragione di credere che specialmente nel Veneto, nel Trentino, nella campagna lombarda e nel Piemonte siamo assai forti. II) L’atteggiamento dell’Italia di fronte al recente trattato anglo-etiopico concluso mentre è ancora in vigore l’armistizio anglo-italiano. La guerra fascista contro l’Etiopia è stata come tutte le guerre fasciste un errore ed un crimine, appunto perché fu aggressione contro l’indipendenza di un popolo che intende vivere libero. Non conosco il testo completo dell’accordo ultimamente concluso tra la Gran Bretagna e l’Etiopia. Posso dirvi che il governo ed il popolo italiano non possono che vedere con simpatia ogni manifestazione ed iniziativa, atte ad assicurare una leale ed onesta collaborazione fra l’Etiopia e quei paesi che sono più direttamente interessati al benessere ed alla prosperità del continente africano. Cooperazione internazionale entro la quale possono egregiamente inquadrarsi anche lo sforzo e l’opera di progresso e di civiltà compiuta in Africa dal lavoro italiano con pazienza e costanza ammirevoli. III) Le «aspirazioni» del maresciallo Tito su Trieste: Le varie questioni fra l’Italia e Jugoslavia dovranno essere risolte dopo la liberazione dei territori rispettivi dai nazifascisti. In questo momento deve prevalere una sola volontà ed un solo sforzo: raggiungere la vittoria finale. Solo allora tutte le questioni che riguardano i due Paesi potranno discutersi in quell’atmosfera di comprensione e di buona volontà creata dai sacrifici comuni e nell’intento di tutelare lealmente i reciproci interessi dei due Paesi, al di sopra di ogni sterile ed esacerbato spirito aggressivo e nazionalistico e cioè con spirito e visioni europei. I problemi non si eludono risolvendoli male. Essi sarebbero riproposti dalla storia a breve scadenza ed in condizioni e circostanze più difficili. IV) L’atteggiamento della Democrazia cristiana di fronte ad eventuali richieste delle «sinistre» di una radicale riforma tributaria che imponga alla borghesia più ricca, specie a quella non danneggiata dalla guerra, notevoli sacrifici che arrivino anche alla necessità di parziali alienazioni dei beni là dove i redditi non bastino a sopportare il nuovo carico tributario ed un compenso, sia pur soltanto apparente, risulti dall’accresciuto valore dei beni stessi. La Democrazia cristiana ha avuto modo in più occasioni di precisare il suo atteggiamento nei riguardi della riforma tributaria, ed anche recentemente in un ordine del giorno della commissione di studio che è apparsa sul «Popolo» del 3 corrente . In sostanza la politica tributaria del partito si rifà al senso di umana solidarietà per cui alle spese pubbliche deve essere chiamato il cittadino in relazione alle sue possibilità; è favorevole quindi a provvedimenti di carattere eccezionale che facciano ricadere in misura più elevata sui più abbienti e sui meno danneggiati dalla guerra gli oneri per la ripresa della vita nazionale. In una parola noi caldeggiamo una tassazione fortemente progressiva. V) Quale il parere del ministro o del capo della D.M. sulla opportunità di affrontare urgentemente il problema dell’emigrazione, eventualmente abbinato con quello dei prigionieri di guerra e degli internati civili che, attraverso accordi internazionali ed opportune provvidenze potrebbero se meritevoli o se lo desiderano esser lasciati nelle attuali loro sedi ed evitare l’aggravarsi della crisi di disoccupazione e di quella alimentare del paese. Considero il problema dell’emigrazione italiana tra i più importanti dell’immediato dopoguerra. Crollata ormai l’impalcatura della cosidetta «politica demografica» del regime fascista; rimossi, quindi, gli artificiosi ostacoli ai naturali movimenti della popolazione italiana; alla fine del conflitto le correnti emigratorie verso i principali mercati del lavoro all’estero avranno indubbiamente una ripresa. Come ovvio, tale ripresa dovrà essere accompagnata da accordi con gli stati interessati e da una apposita legislazione che tuteli e favorisca l’installazione dei nostri lavoratori nelle nuove sedi, su quelle basi cristiane di equità e di parità economico-sociale, che in definitiva costituiscono un reale vantaggio anche per i paesi che li accolgono. È d’altra parte, naturale legge economica che il lavoro affluisca dove più favorevoli sono le condizioni offerte per quanto riguarda sia la sistemazione e la rimunerazione del prestatore d’opera sia le garanzie di un sicuro domani. Nei nostri lavoratori, recantesi oltre oceano, io vedo anche gli artefici dei nuovi vincoli di amicizia e di collaborazione tra l’Italia e il continente americano, rinnovanti l’antica tradizione che allacciava l’Italia e l’America nel comune ideale di libertà e di lavoro. Per quanto concerne, infine, la possibilità che i prigionieri di guerra internati civili possano installarsi definitivamente colà dove attualmente si trovano, si tratta di una questione complessa che può anche rientrare nel grande problema emigratorio italiano, reso necessario dalle limitate risorse del territorio nazionale. Sulla base quindi dei principi già accennati cui si ispira la politica migratoria dell’Italia democratica, una volta assicurato degnamente l’avvenire di questi nostri fratelli – tanto vicini al nostro cuore – mediante appositi accordi ed opportune provvidenze, l’Italia sarà certo lieta che i nostri prigionieri di guerra, se tale è il loro desiderio, possano continuare a lavorare liberamente là dove abbiano trovato una conveniente sistemazione. VI) Quale il parere del ministro o del capo della D.M. sulla opportunità di dedicare fin d’ora speciale interesse al problema del turismo la cui importanza appare manifesta per l’Italia. Sfortunatamente è intempestivo per ora e anche inopportuno parlare di possibilità turistiche in questo nostro paese devastato dalla strage della guerra: certamente intendiamo dare al turismo tutto lo sviluppo che merita in un paese come il nostro dove ha sempre costituito una delle più importanti risorse. Vogliamo però ridonare a questa attività lo spirito di sincera ospitalità a cui si improntavano le relazioni dell’Italia con i paesi amici nei tempi passati: spirito di ospitalità che fu tristemente fugato dalla vuota e vana propaganda nazionalistica che anziché attirare i nostri amici li teneva lontani. VII) Parere del ministro sulle critiche all’epurazione del suo dicastero apparse sull’«Avanti» del 16 dicembre 1944 (articolo dal titolo «Palazzo Chigi») . Non desidero entrare in merito a critiche apparse sulla stampa in merito all’epurazione del Ministero degli affari esteri, anche per riguardo verso le commissioni di epurazione alle quali è esclusivamente affidato il giudizio di epurazione e la cui attività deve essere diretta solo dall’Alto commissario. Si tratta di un’opera di delicatezza estrema, che deve essere attuata con giustizia e con equità dagli organi ad essa preposti. È quindi preferibile accantonare ogni discussione per lasciare che le commissioni possano svolgere il loro importante compito in un’atmosfera di serenità, libera da ogni interferenza. Desidero, comunque, ripetere la mia grande fiducia, già espressa in un breve discorso ai funzionari del Ministero degli esteri – che l’albero ormai secolare della tradizione diplomatica e consolare italiana, tagliati i rami secchi, possa rimettere nuove e vigorose fronde e così riprendere, con rinnovata efficienza, i suoi importanti compiti nel campo della collaborazione internazionale. 