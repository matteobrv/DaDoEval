Il ministro De Gasperi riferisce, quindi, su numerosi colloqui da lui avuti con gli ambasciatori e membri della Commissione consultiva delle Nazioni Unite, intorno ai problemi che solleverà la liberazione dell’Italia del nord e intorno alle istruzioni date ai nostri rappresentanti esteri, particolarmente agli ambasciatori italiani a Londra, Mosca e Washington . Egli informa poi particolarmente il Consiglio circa il recente incidente provocato dallo scoppio di una bomba nei pressi della Sede romana della Missione Partigiana Jugoslava e le sue ripercussioni oltre frontiera, precisando che essa è scoppiata nel giardino di un Istituto religioso ad una quarantina di metri dalla Sede predetta e non ha provocato vittime ma soltanto trascurabili danni, e che è rimasto di conseguenza incerto l’effettivo bersaglio contro il quale la bomba era in realtà diretta . […] II ministro De Gasperi pone, inoltre, in rilievo come l’incidente – la cui portata è risultata limitata dagli accertamenti sinora effettuati in proposito – ha dato tuttavia luogo a manifestazioni di stampa e di opinione che ritardano e turbano quell’opera di riavvicinamento e di chiarificazione fra l’Italia e la Jugoslavia, che il Governo italiano ritiene necessaria nell’interesse comune ed europeo ed esprime la speranza che da questa realistica constatazione possa nascere, piuttosto che un’ulteriore ragione di contrasto, un reciproco incentivo a porre le relazioni fra i due Paesi su un piano più alto delle polemiche di stampa e di eventuali incidenti casuali e che renda completamente possibile il riavvicinamento e l’intesa. Specificamente il ministro De Gasperi riferisce, quindi, sui passi fatti con la Russia per quanto riguarda i rapporti con la Jugoslavia e la questione di Trieste, informando in proposito che il nostro Ambasciatore a Mosca, provvede a mantenere i necessari contatti. Egli rileva che la questione è delicata e che, anche senza voler escludere eventuali rettifiche, non si deve pensare a spostamenti territoriali importanti. Egli pensa che si potrà cercare di raggiungere un accordo o direttamente fra l’Italia e la Jugoslavia, o pel tramite delle tre grandi Potenze alleate. Riconosce che vi sono colpe da una parte e dall’altra ma, d’altro canto delle colpe fasciste non può ritenersi responsabile il popolo italiano. Ricorda infine, gli incidenti avvenuti in alcuni porti della Sicilia, rilevando che il personale delle dogane non aveva il diritto di visitare le navi. […] Il ministro De Gasperi riferisce particolarmente sull’argomento ponendo in rilievo che il Commissario Regionale Alleato per il Veneto avrà una Sottocommissione per la zona di Trieste. 