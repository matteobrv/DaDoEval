Raccolti i voti da atto dell’approvazione della lista . Indi propone lo schema di decreto Luogotenenziale per il conferimento delle funzioni di segretario del Consiglio dei Ministri all’avv. Giustino Arpesani , sottosegretario alla Presidenza del Consiglio dei Ministri. […] Informa che le sue dichiarazioni verranno trasmesse integralmente alla radio. L’annuncio ufficiale comunicatomi ieri a nome dei governi alleati dall’Ammiraglio Stone, che tutto il territorio italiano da Pantelleria al Brennero verrà riconsegnato entro questo mese all’amministrazione italiana, fatta eccezione della provincia di Udine, trattenuta ancora sotto la diretta responsabilità dell’autorità occupante a motivo delle comunicazioni militari e della Venezia Giulia il cui assetto territoriale dipende da un accordo che la conferenza di Londra ha avviato ma non concluso, è per il nostro governo un auspicio favorevole. Non è casuale che questo governo sia presieduto dal ministro degli Esteri: questo fatto vuol significare che al di sopra delle diverse tendenze, il popolo italiano sente oggi di doversi unire in uno sforzo supremo per riconquistare la sua terra, la sua indipendenza e la sua unità e per riaffermare nel consorzio delle libere nazioni la sua individualità propria, contraria ad ogni tendenza nazionalista, aperta ad ogni scambio di cultura, di lavoro e di credito, ma consapevole del particolare contributo che le braccia dei suoi lavoratori e le menti dei cultori della sua civiltà secolare possono offrire al mondo per il progresso nella libertà, nella democrazia e nella fraternità delle Nazioni. Dalla meta di questa nostra rinascita noi siamo ben lontani ancora, sopratutto se consideriamo il regime armistiziale, in cui ancora viviamo. Ecco perché, nel colloquio avuto ieri con l’Ammiraglio Stone assieme alla soddisfazione espressa ai governi alleati per la buona notizia trasmessaci e a doverose parole di riconoscenza per il buon volere e l’opera amichevole dello stesso Commissario e suoi collaboratori ho riaffermato il nostro postulato che per fare almeno un passo decisivo verso la meta e qualora la pace non sia vicina si crei un modus vivendi che, abolendo le clausole di un armistizio separato, surroghi la lettera morta di uno strumento di guerra con lo spirito vivo di cooperazione e di amicizia con gli alleati e le Nazioni Unite, il quale ridoni al nostro popolo il pieno senso di dignità e di responsabilità, di cui ha bisogno per deliberare consapevolmente sulle forme del suo autogoverno. Ma non si tratta soltanto di questioni politico-morali, si tratta della libertà di negoziare e concludere accordi commerciali e finanziari e di poter disporre per l’esportazione di prodotti agricoli o industriali che il governo italiano giudichi esuberanti; sia pure con le debite riserve delle Nazioni Unite, si tratta di stabilimenti industriali che, cessata ogni esigenza di guerra, possono essere restituiti ai loro proprietari; di ottenere la possibilità per il governo e gli armatori d’Italia di acquistare, vendere e noleggiare navi mercantili; sia pure che le navi mercantili italiane facciano parte del pool alle stesse condizioni delle Nazioni Unite; si tratta di sospendere l’emissione delle am-lire, concordando con il governo italiano la disponibilità delle lire verso un equivalente accreditamento nelle valute alleate. Questi ed altri postulati economici inerenti all’armistizio, se accolti, ci porranno in grado di muoverci col concorso degli alleati e per forza nostra, verso la ripresa. Oggi che i tre maggiori alleati si radunano a Mosca, il nuovo governo democratico d’Italia, che si è costituito ristabilendo faticosamente un ponte fra tutte le maggiori correnti politiche della Nazione, fa voti che il convegno sia preliminare di un nuovo accordo generale fra tutte le Nazioni e che conduca alla pace. Per quanto la riguarda, l’Italia non specula su divergenze e dissensi, chiede solo che si riconosca l’equità, la moderazione, il buon volere con cui, riconoscendo i diritti altrui, si propone di difendere i propri ed è particolarmente grata a quelle Potenze, specie alla Francia, che danno all’opera di civiltà compiuta dall’amministrazione italiana nelle colonie prefasciste e all’esigenza di carattere sociale che gli operai ed i contadini italiani vi possano continuare il loro lavoro sotto l’egida del loro governo nazionale. Noi siamo ben consapevoli che la giusta pace non si conquista richiamandosi solo al notevole contributo da noi dato con la marina, con l’esercito, ai volontari partigiani, colle vittime nelle retrovie, col sacrifìzio delle nostre belle città, ove si annidava e venne distrutta la resistenza tedesca, ma anche col fornire la prova della nostra capacità costruttiva nel creare una nuova Italia democratica. Ed ecco che io veggo anche i problemi di politica interna in funzione della politica estera, benché abbiano naturalmente una loro ragione propria. Noi non dobbiamo lasciar sorgere nessun dubbio che ci sentiamo tutti risolutamente e solidamente impegnati ad affrontare qualunque tentativo e qualsiasi tendenza di riabilitare o far risorgere il fascismo sotto qualsiasi guisa, e a difendere contro ogni pericolo interno la libertà conquistata col concorso sanguinoso e vittorioso delle armi alleate. Frattanto resa giustizia e prese tutte le precauzioni necessarie, il governo comprende che a presidio stesso del libero sviluppo democratico, e mentre si avvicina il tempo in cui il popolo intero sarà chiamato alle urne, è lecito e doveroso avviarsi, dopo tanta guerra e discordia civile, ad una politica di distensione e di rafforzata concordia ed unità nazionale. La prossima unificazione amministrativa e giurisdizionale c’imporrà subito l’applicazione delle direttive che durante la crisi ebbero l’approvazione di tutti i partiti della coalizione. Molti nostri valorosi amici, per l’intervento provvidenziale del C.L.N. che durante la lotta di liberazione e in seguito alla mancata funzionalità dell’apparato statale ebbero delegate le funzioni di governo, si trovano ancora oggi in posti di carattere provvisorio, come reggenti di prefetture o questure; questo carattere proprio del periodo di transizione dovrà naturalmente cessare per far luogo agli organi normali dello Stato, da questo nominati in rappresentanza della volontà statale, superiore ai partiti; il che non toglie naturalmente che lo Stato, a seconda delle opportunità, possa fare appello anche all’opera di uomini di origine politica, ma è ben chiaro che, specie in periodo elettorale, l’imparzialità di tali organi come le prefetture e le questure deve essere in ogni modo e sopra ogni altro riguardo assicurata. È qui pure il luogo di aggiungere che il governo avrà cura di superare anche negli altri enti e nelle varie amministrazioni il periodo commissariale, ristabilendo gli organi statutari e le amministrazioni normali il più presto possibile. Abbiamo constatato nella stessa nostra crisi, come il C.L.N. in un dato momento abbia servito di ponte per ristabilire la coalizione; funzione di mediazione politica che gli è propria, mentre le funzioni amministrative vengono naturalmente assorbite dagli organi propri; il che sarà agevolato e completato coll’indire il più rapidamente possibile le elezioni amministrative. È nel nostro programma anche la cessazione più rapida possibile delle misure e degli organi eccezionali: al quale riguardo corrisponderà l’abolizione dell’Alto Commissariato e la conclusione dell’epurazione prima delle elezioni per la Costituente e comunque non oltre il 31 marzo; in quanto al ritorno all’ordinamento tradizionale delle Corti penali con le giurie popolari e con la competenza estesa anche ai reati politici, l’attuale ministro di Grazia e Giustizia ha già dichiarato che un relativo provvedimento di legge è in studio di avanzata preparazione e noi confidiamo che il Consiglio dei ministri possa occuparsene prossimamente. Inoltre è in preparazione una riforma della legge P.S., che verrà sottoposta entro breve periodo alla discussione della Consulta e alla deliberazione del Consiglio dei ministri: essa mira a contenere le misure di sicurezza entro i limiti della libertà democratica. Un’altra misura di comprensione e pacificazione riguarda i cittadini italiani di lingua diversa dalla nostra. Già nel campo scolastico nostre leggi provvedono alla perfetta equiparazione di tali cittadini; un’altra legge ci viene sottoposta oggi riguardo all’Alto Adige con qualche emendamento suggerito dalla Consulta al fine di ottenere, nello stabilire i particolari dell’esecuzione, il concorso dei cittadini interessati dell’Alto Adige; e la Consulta dovrà occuparsi anche subito di un altro progetto riguardante le opzioni. Appena ottenuto l’accordo delle autorità alleate, noi costituiremo una Commissione che elaborerà nella stessa regione un progetto di autonomia amministrativa valendosi anche dei lavori preliminari già fatti a Bolzano e a Trento. A questa Commissione verranno invitati i rappresentanti delle due nazionalità e io faccio, a nome del Governo, vivo e fraterno appello perché tale cooperazione riesca a fare opera pacificatrice e costruttiva. Nello sfondo di questi problemi politici dominano però tre grossi problemi economico-sociali, anche questi in stretto passo con la politica estera: alimentazione, e connesse ad essa, le agitazioni agrarie che bisognerà superare; la ripresa industriale che esige la cooperazione dei lavoratori e degli imprenditori ed è condizionata al credito ed al commercio estero. In tutte queste zone il Presidente Parri ci lascia notevoli elementi di preparazione e di iniziata soluzione: è dopo averne presa rapida notizia che sento il dovere di esprimergli la nostra riconoscenza per la sua meritoria fatica, come tutti ricordiamo con gratitudine il contributo dato ai nostri passati lavori dai colleghi Ruini, Ricci – succeduto al compianto Soleri – Arangio Ruiz e Jacini . La nomina di nuovi titolari ai dicasteri del Tesoro, della Ricostruzione e dell’Alimentazione mi impedisce di entrare già oggi nei particolari di provvedimenti economicofinanziari che spettano in prima linea alla responsabilità di tali ministri. Ma la direttiva generale della politica finanziaria del Governo credo si possa delineare come segue: Adottare tutti i provvedimenti di politica monetaria e finanziaria necessari per la difesa della lira in maniera da avviarci ad una normalizzazione del sistema dei prezzi e ad una successiva stabilizzazione, che ci consenta di aderire agli accordi monetari internazionali. Un rigoroso freno delle spese dello Stato e degli altri enti pubblici, e il rinvigorimento delle entrate ordinarie dovranno dare la base per una politica di graduale ritorno ad un bilancio in pareggio, mentre alle imposte straordinarie (avocazione dei profitti di regime di guerra, imposte patrimoniali), ai proventi vari ed ai prestiti pubblici si farà ricorso per affrontare l’onere della ricostruzione ed i disavanzi del bilancio ordinario. Presupposto di questa politica finanziaria è la ripresa nel campo produttivo a cui dovranno convergere tutti i nostri sforzi, non solo per combattere la disoccupazione, ma anche per rendere efficiente il massimo potenziale di lavoro. È chiaro che qui converrà al lavoro dare il posto che gli spetta e fare appello a tutte le energie dell’impresa sociale e privata. Anche la formazione di nuovo risparmio è tradizionale elemento della nostra economia: le classi agiate debbono sentire più che mai l’obbligo morale di moderare il proprio tenore di vita per far opera di solidarietà sociale. Frattanto, impegnati ad accelerare le elezioni amministrative, io faccio vivo appello alla Consulta, perché voglia rapidamente licenziare la rispettiva legge elettorale; e rimane fermo il nostro comune impegno di indire entro il termine già previsto dal Governo Parri le elezioni politiche della Costituente. Dopo di che avrà la parola il popolo italiano e l’avrà consapevole, decisiva, solenne, come mai nella sua storia, se obbedirà alle leggi della libertà, bandendo nel proposito e nel fatto ogni ricorso alla violenza, funesta eredità del totalitarismo fascista. È al servizio di questo ideale di una democrazia non solo formale ma sostanziale, che chiederemo ai partiti, alle organizzazioni, agli individui la disciplina più leale e fattiva, il rispetto della legge, la solidarietà nel mantenere o dove occorra ristabilire l’ordine pubblico. Chi viene meno tradisce la causa del popolo italiano, mette in pericolo il necessario concorso degli alleati sul terreno economico e compromette la nostra efficienza nella politica estera. Il Governo, al di sopra dei partiti che lo compongono, è e vuole essere l’interprete fedele di queste supreme comuni esigenze di tutta la Nazione. Chi parla ha fatto ogni sforzo per dare a questo carattere del Governo anche una manifestazione visiva e simbolica nella preziosa cooperazione di uomini che si presentassero come mallevadori di una volontà al di sopra dei partiti: non sono riuscito per difficoltà indipendenti dal mio buon volere, ma alla fine della crisi si fu tutti d’accordo che il tentativo dovesse rinnovarsi in momento più favorevole. Vi è in questo atteggiamento un desiderio vivo e schietto di unità, che sta anche alla base della solidarietà ministeriale fra uomini di diverse origini che costituiscono il nostro governo: solidarietà che ci proponiamo di alimentare perché italiani e stranieri vedano in noi non le ideologie che ci distinguono ma l’unità d’azione e di opere che il destino del popolo italiano, alla vigilia del suo secondo Risorgimento, reclama ed impone. […] È d’accordo sui principi enunciati da Brosio . La direttiva è la libertà in tutti i campi: è difficile rispondere a tutte le esigenze. Ci sono problemi che affronteremo insieme. Il problema più importante è la collaborazione fra capitale e lavoro nelle imprese e questo supera il problema della libertà del lavoro. […] Essendo stata sollevata la questione , non avrebbe nulla in contrario di mettere a verbale che in questa occasione si sono riconfermate le libertà della stampa, della magistratura e del lavoro e l’indipendenza della radio. È una esigenza per cui verrà provveduto. Il Consiglio riafferma questi principi. […] Il Ministro Scelba ha agito ottimamente perché si è richiamato alla legge e noi solidarizziamo. Però se si estende il provvedimento ai giornali si rende difficile anche il collegamento fra Nord e Sud. Pertanto, mentre è solidale con Scelba, chiede se non creda di far nuove proposte che tengano conto di queste esigenze . 