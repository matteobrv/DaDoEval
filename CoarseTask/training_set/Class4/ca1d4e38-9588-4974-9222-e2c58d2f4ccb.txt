Rivolge una parola di ringraziamento a tutti i ministri che hanno accettato di far parte di questo Gabinetto avente compiti di emergenza. Il presidente informa il Consiglio del progetto relativo alla sistemazione dei Ministeri delle Finanze e del Tesoro, per il quale occorrerà eventualmente un decreto legislativo. Ma su questo riferirà il vice presidente Einaudi. Il presidente fa presente che non avendo voluto l’on. Vanoni accettare di far parte del Ministero, egli penserebbe di affidargli la presidenza di fatto del Comitato Consultivo Economico progettato nella penultima riunione del passato Gabinetto. Il Consiglio approva, pertanto, la costituzione di un Comitato Consultivo Economico per dare la Governo pareri sulla soluzione dei problemi economico-sociali di emergenza. Detto Comitato sarà presieduto dal Presidente del Consiglio dei ministri ed i suoi lavori verranno diretti da un vice Presidente nella persona dell’on. Prof. Ezio Vanoni. Con apposito provvedimento saranno stabilite la composizione del Comitato e le norme di coordinamento della sua opera con l’attività del Comitato Interministeriale per la Ricostruzione. […] Conferma di aver fatto molti tentativi per ottenere la collaborazione di tecnici anche di altri partiti, senza successo per il rifiuto di collaborazione. Però nuova prova se ne può dare confermando il socialista dott. Perrotti ad Alto Commissario per l’Igiene e la Sanità Pubblica. Il presidente annunzia le dichiarazioni del Governo alla Costituente per lunedì. Quindi torna a comunicare che l’on. Vanoni ha rifiutato anche per iscritto la nomina a ministro delle Finanze, al qual posto l’on. Einaudi l’avrebbe proposto. Dispiacente di questa decisione, il presidente informa che il ministro Einaudi ha proposto l’on. prof. Giuseppe Pella per il Ministero delle Finanze e per il Ministero del Tesoro ha proposto il prof. Gustavo Del Vecchio , ordinario nell’Università di Bologna, perseguitato per ragioni razziali, esule in Isvizzera dove insegnò nell’Università di Ginevra. Il prof. Del Vecchio si sarebbe detto disposto ad accettare, solo dopo le insistenze del Presidente e del vice Presidente. Il prof. Del Vecchio non è deputato, ma le doti da lui possedute ne consigliano la proposta di nomina. Il Consiglio è d’accordo nel fare le due proposte al capo dello Stato. A questo punto il presidente propone che non vengano nominati i sottosegretari per tutti i Ministeri, ma solo per quelli in cui ragioni tecniche lo impongono. Ciò si deve fare per motivi di economia e di serietà politica, nel rispetto della tecnica. Il presidente propone la riduzione da 24 a 11 dei sottosegretari. 