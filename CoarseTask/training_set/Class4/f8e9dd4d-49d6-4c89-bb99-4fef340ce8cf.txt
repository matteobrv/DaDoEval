In occasione colloquio che la S.V. si propone avere con Bevin su questione Alto Adige, ella potrà utilmente richiamare attenzione su intemperanti dichiarazioni con le quali Renner , alla Camera austriaca, ha «rivendicato» annessione di quella regione ed alle quali ho replicato con le mie dichiarazioni di ieri in Consiglio dei ministri . Episodio esemplifica ulteriormente quanto facevo presente nel mio telegramma per corriere del 12 corrente circa inutile e pericoloso prolungamento della situazione di incertezza provocato da riserve alleate, prolungamento che in ultima analisi non può non creare seri imbarazzi agli stessi anglo-americani. Mi è noto argomento sostenuto da questi ultimi nel senso che questione fa parte di quelle che debbono essere decise in sede generale della Conferenza della pace, e che pertanto singoli governi non hanno potere di risolverla unilateralmente. Il governo italiano stenta rendersi conto del perché di questa pregiudiziale che non trova fondamento in alcuna considerazione di fatto e di diritto, il problema della frontiera italo-austriaca presentandosi infatti in termini del tutto diversi da quello delle altre nostre frontiere. Tale punto di vista non esclude comunque la possibilità che il governo americano e britannico trovino la maniera ad esempio in sede di interrogazioni o in dichiarazioni alla stampa, o in via breve presso il governo austriaco, di far conoscere il proprio punto di vista sull’argomento, in modo da scoraggiare definitivamente ulteriori velleità austriache. Si adoperi in questo senso. Agli argomenti sopra accennati ed a quelli indicatile in precedenza, ella potrà aggiungere una considerazione forse ancora non sufficientemente lumeggiata. A seguito annessione, industrializzazione regione, e da ultimo come conseguenza delle note opzioni, stessa composizione etnica Alto Adige si è profondamente mutata. Attualmente, su di una popolazione totale di circa 275 mila abitanti, almeno 115 mila (e cioè oltre il 40%) sono di lingua italiana. A prescindere dal fatto che dei rimanenti 160 mila circa 20 mila sono ladini ed una buona parte sono allogeni che hanno optato a suo tempo per la conservazione della cittadinanza italiana, ne risulta che le pretese annessioniste austriache condurrebbero all’assurdo di creare ex novo un considerevole problema di minoranze italiane, da affidare ad un paese ex nemico. Anche sotto il punto di vista etnico, che è poi l’unico che abbia una parvenza di consistenza, le cosidette rivendicazioni austriache si fondano quindi su di un equivoco profondo. Quanto più presto sarà sgomberato terreno dei riflessi di questo problema che non avrebbe in realtà mai dovuto essere lasciato sorgere, tanto prima sarà realizzabile piena ripresa collaborazione italo-austriaca, così necessaria per pacifico consolidamento di questo delicatissimo settore europeo, nonché risoluzione pratica problemi interessanti la stessa regione atesina ed i suoi abitanti di lingua tedesca. Abbiamo ogni ragione di ritenere che ambedue gli obiettivi interessano vivamente i Governi alleati. Il presente telegramma è diretto anche all’Ambasciata in Washington. 