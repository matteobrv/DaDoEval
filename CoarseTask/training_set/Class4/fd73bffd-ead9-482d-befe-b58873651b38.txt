Mi rivolgo per la seconda volta, ai produttori agricoli italiani di ogni ceto: imprenditori, lavoratori, dirigenti tecnici. Una prima volta rivolsi loro la parola nel congresso per il grano indetto a Roma, dall’associazione nazionale dei laureati in agraria . Affermai allora, a nome del governo, il dovere delle classi agricole di produrre la massima quantità possibile di grano al fine di assicurare l’alimentazione del paese: dissi allora ai tecnici, adunati a convegno, quanto il governo apprezzasse l’opera loro di guida, di assistenza e di persuasione nelle campagne e quanto calorosamente esso la richiese nelle circostanze attuali. Da allora, in un’unica regione italiana si sono tenuti raduni pubblici di propaganda e di organizzazione per la necessaria intensificazione della coltivazione del grano. Ed oggi, quasi a conclusione dell’azione svolta per la campagna di semina, che è in corso, desidero ancora far udire la parola incitatrice del governo. Ricordo in primo luogo che nella recente sessione in Ginevra delle organizzazioni delle Nazioni Unite per l’alimentazione e per l’agricoltura si confermò, sulla base di cifre e di dichiarazioni autorevoli che, per l’annata 1947-1948, il totale dei fabbisogni di cereali (senza aumentare le attuali razioni) previsti per i paesi deficitari, e quindi importatori, supera il totale delle disponibilità dei paesi che producono in eccedenza e che, quindi, sono esportatori. Aggiungo che le condizioni delle bilance dei pagamenti internazionali, rendono estremamente difficile per ogni paese le importazioni degli alimenti e delle materie prime nella misura che normalmente occorre mettere a disposizione di ciascuno paese per la vita del suo popolo e per lo sviluppo delle proprie industrie. Non l’Italia soltanto, ma l’Europa e parecchi paesi importatori fuori di Europa, si muovono penosamente in questa orbita di fondamentale inefficienza e precarietà. È una delle conseguenze dolorose del conflitto mondiale: e gli effetti bellici sulla produzione agricola, come i tecnici agrari ci attestano, non si riparano da un anno all’altro. La realtà è che noi, e come noi tutti i paesi europei, dovremo traversare un periodo di anni, nel quale dovremo spingere, al più alto livello delle nostre possibilità, le produzioni alimentari in genere e quelle dei cereali panificabili in ispecie, pena la carestia e la miseria; in secondo luogo, i dati che dobbiamo tenere presenti riguardo al nostro paese sono questi: che la superficie a frumento era aumentata sino a raggiungere un totale di poco più di 5 milioni di ettari nel 1939; è poi diminuita di circa 800 mila ettari, cioè di poco meno di una settima parte; che la scarsità di mezzi tecnici di produzione durante gli anni di guerra ha continuato a far sentire i suoi effetti: non parlo qui del cattivo andamento stagionale nell’annata 1946-47. Dicono in terzo luogo che il governo concorda con i postulati del congresso nazionale dei laureati in agraria sulla necessità di fare ogni sforzo per una normalizzazione delle condizioni dell’economia agricola; e di intensificare la propria azione affinché le maggiori quantità possibili di mezzi strumentali – dai concimi chimici alle macchine agrarie, al carburante, alle sementi elette e selezionate – possano venir messa a disposizione dell’agricoltura. Il governo ha provveduto, come è ben noto, per il futuro raccolto 1948 ad un sistema di ammasso granario, non più totale, ma per contingente; e fisserà, per le quantità da ammassare, un prezzo che sarà equo e remuneratore, dato lo stato dei costi di coltivazione. Si tratta dunque di aumentare la superficie destinata a grano nelle aziende agrarie e in particolare di curare meglio e di rendere più intensiva la coltura, conferendole maggior copia di mezzi di produzione adatti nelle svariate circostanze. A tale supremo fine, il governo fa appello ai produttori di servire come è il loro alto dovere e responsabilità, il paese, anche specialmente in questa straordinaria contingenza; e, dal canto suo, afferma che farà quanto potrà per agevolare questo massimo sforzo di produzione granaria. Il governo, oltre che agli imprenditori ed ai lavoratori del braccio, fa appello ai dirigenti tecnici dell’agricoltura che per antica tradizione sono stati sempre al servizio del progresso agricolo nazionale. Poche volte, come in questo momento, balza agli occhi di tutti l’altissima funzione sociale della proprietà terriera, funzione sociale che concepiamo nella sua grande essenza cristiana ed umana. Di tale funzione sono responsabili coloro che devono servire la terra, per il bene della comunità e del nostro avvenire. Ma il governo è consapevole anche della responsabilità sua propria, in un momento così grave: e dice a tutti coloro cui compete, di agire con la sicurezza che il governo è deciso a coadiuvare la loro azione concorde nel supremo interesse delle popolazioni che reclamano giustamente una certezza di vita. 