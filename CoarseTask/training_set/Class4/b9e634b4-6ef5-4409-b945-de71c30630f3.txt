Com’è noto a V.E. le relazioni fra l’Italia e la Jugoslavia sono tuttora contrassegnate dalla mancanza assoluta fra i due governi di qualsiasi contatto, anche di carattere ufficioso. Le stesse relazioni personali che l’ambasciatore Quaroni intratteneva con il rappresentante jugoslavo a Mosca non sono proseguite con il successore di quest’ultimo, il quale ha fatto conoscere di non essere autorizzato a mantenere con l’ambasciatore d’Italia i contatti già stabiliti dal suo predecessore. I membri della delegazione jugoslava presso la Commissione consultiva per l’Italia hanno d’altra parte sinora declinato qualsiasi contatto, sia pure ufficioso o personale, con questo ministero. Anche a prescindere dalla procedura con la quale sarà definito nei nostri riguardi il trattato di pace, non è da escludere che l’esame di determinate questioni interessanti i due Paesi possa essere rinviato a trattative dirette fra noi e la Jugoslavia, come è da ritenersi che i due Paesi dovranno in ogni caso provvedere a regolare direttamente quell’insieme di questioni che sorgeranno dalla definitiva sistemazione che verrà data alla questione della Venezia Giulia. Gli stessi Alleati hanno del resto in più di una circostanza dichiarato di non essere in grado di sistemare le numerose questioni di convivenza e di vicinato sorte in questi ultimi tempi fra l’Italia e la Jugoslavia e ne hanno rinviato la soluzione alle trattative dirette fra i due Paesi. Il governo italiano ha per parte sua espresso più volte il desiderio di arrivare ad una proficua collaborazione con la Jugoslavia. Le dichiarazioni dei vari Consigli dei ministri succedutisi al governo nel ’44 e ’45 e la recente intervista concessa al «Manchester Guardian» dal presidente del Consiglio, stanno a provare questo nostro desiderio. Purtroppo l’eco di tali dichiarazioni si è in ogni occasione spenta dinanzi all’assoluto silenzio del governo jugoslavo. Riteniamo tuttavia che nulla debba essere lasciato intentato per arrivare ad una sistemazione dei nostri rapporti con la Jugoslavia, rapporti il cui fondamento è da ricercarsi nella diretta e reciproca presa di contatto al fine di aprire la via ad una amichevole collaborazione. La conclusione della pace con l’Italia risolverà quasi certamente in modo automatico tale questione, ma il governo italiano desidererebbe che almeno i primi contatti fra i due Paesi potessero precedere possibilmente ogni definizione di carattere territoriale onde arrivare ad una distensione atta a facilitare ulteriori ed inevitabili trattative sulle varie complesse questioni pendenti. Alcuni mesi or sono erano stati fatti tentativi presso il governo sovietico perché facilitasse una nostra ripresa di rapporti col governo jugoslavo . Ci è stato allora risposto che la questione riguardava soprattutto il governo jugoslavo e che comunque il governo sovietico avrebbe considerato cosa poteva fare: nessuna ulteriore comunicazione ci è tuttavia pervenuta al riguardo. Sembra quindi venuto il momento di interessare anche i governi inglese ed americano a questo preciso fine. Questo ministero prega pertanto V.E. di voler intrattenere codesto governo sull’argomento esponendo come sia desiderio del governo italiano di mostrare la sua sincera intenzione di compiere opera di pace e di collaborazione e di addivenire a quella normalizzazione dei rapporti con la Jugoslavia, che è la premessa indispensabile per l’avviamento di una politica di pacifica convivenza fra i due popoli. Analogo passo sarà fatto nuovamente a Mosca perché il governo sovietico voglia anch’esso influire in tal senso su Belgrado . Sarà anzi utile che V.E. faccia costì presente la opportunità che gli eventuali suggerimenti al governo jugoslavo di disporsi ad una ripresa di relazioni con l’Italia siano preceduti da una preventiva intesa con Mosca per non urtare suscettibilità o suscitare diffidenze che pregiudicherebbero la buona riuscita di questo passo. Se poi il governo jugoslavo si rifiutasse di ristabilire rapporti con noi, rinviando tale ripresa di relazioni a tempo successivo, ciò avrà almeno servito a determinare come le difficoltà che ancora si frappongono alla normalizzazione di rapporti fra i due Paesi non provengano da parte italiana. 