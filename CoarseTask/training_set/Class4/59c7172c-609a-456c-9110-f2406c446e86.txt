[…] DE GASPERI. Dice che bisogna cercare di respingere e modificare il preambolo togliendogli tutta la sua impostazione di cattiva volontà verso l’Italia. Se si riesce a questo tutto il Trattato cui il preambolo è la giustificazione cade. La discussione è continuata su tutta l’impostazione generale del discorso. Essendo stato rilevato da varie parti che la cosa migliore sarebbe stata toccare il meno possibile le singole questioni ed impostare tutto il discorso sul tema generale dell’ingiustizia e della minaccia alla pace non solo per noi facendo al di sopra delle Delegazioni un appello alla coscienza dei popoli, De Gasperi ha osservato che di fronte all’opinione pubblica italiana non è possibile passare sotto silenzio la questione di Trieste. Egli ritiene sia necessario che noi ci richiamiamo al principio etnico ed arriviamo fino a chiedere il plebiscito. Egli si rende conto del rischio che questo comporta per l’Alto Adige, ma è pronto a correrlo. […] DE GASPERI sottopone l’opportunità di chiedere che anche la questione di Trieste sia rimandata per un anno come è stato fatto per la questione colonie. Egli si proporrebbe di dimostrare l’impossibilità di funzionamento dello Stato Libero: forse in questa maniera si arriverà a rinviare la soluzione della questione. È stato osservato che potrebbe essere psicologicamente pericoloso dimostrare ai Quattro Grandi che la loro soluzione è assurda. Dopo lunga discussione si è finito col mettersi d’accordo che la nostra difesa deve essere impostata precipuamente sulla linea etnica accennando subordinatamente alla possibilità di un rinvio della questione. […] DE GASPERI osserva che non è possibile dire tutto in meno di mezz’ora. Cercherà in ogni modo di essere più breve possibile. 