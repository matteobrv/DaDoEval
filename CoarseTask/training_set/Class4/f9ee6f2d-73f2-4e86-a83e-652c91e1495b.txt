Ministro significa «servo» e ministero «servizio». Dobbiamo tutti servire la causa del popolo, sovrattutto quella delle classi che ne hanno più bisogno. «Pane e lavoro» è il problema di emergenza più grave e più incalzante. Per affrontarlo si richiede il concorso di tutti i partiti democratici, concordi nella pregiudiziale che le esigenze economiche non debbano essere sfruttate per ritorni o riabilitazioni impossibili. Per ristabilire questa larga base di coalizione stiamo tentando tutte le vie: presidenza fuori dei partiti con cooperazione di competenze tecniche o, se questo non riesce, presidenza imparziale di chi venga dai partiti con eventuale allargamento tecnico. Le trattative sono faticose, ma piene d’un senso acuto di responsabilità. Ogni partito sente il dovere di non nutrire ambizioni faziose ma anche quello di non disertare dal suo «posto di servizio». 