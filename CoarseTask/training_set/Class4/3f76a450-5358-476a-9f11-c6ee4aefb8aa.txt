Onorevole sindaco, ho apprezzato assai che ella nel recente colloquio abbia con particolare sforzo riconosciuto il principio che l’autorità dello Stato sarebbe profondamente lesa, se invece di attingere la sua forza da un governo responsabile innanzi al parlamento subisse l’influsso di impulsi o reazioni tumultuarie. E sono stato anche lieto che il gesto di solidarietà che ella ha voluto fare con il prefetto uscente non le abbia impedito di riconoscere le doti che il nuovo prefetto, esperto di problemi amministrativi e sociali di una grande città industriale, porta con sé a Milano. Chiarito definitivamente l’equivoco interpretativo circa l’incarico al prefetto uscente è lecito sperare che anche di qui innanzi continuerà costì a operare quella fervida collaborazione fra gli organi dello Stato, organi autonomi e associazioni che è assolutamente indispensabile perchè si possa uscire senza gravi conseguenze, dalla crisi industriale che attraversiamo. Il governo sa, per immediata quotidiana esperienza, che le forze operaie di certe industrie sono nella fatale irrequietudine di chi teme di settimana in settimana per il pane dei propri figli. Il governo, pure nelle strettezze del bilancio, ha creato un fondo speciale per tali industrie, ha deliberato provvidenze particolari per i loro operai, e le preoccupazioni dei prefetti di Milano, Varese ed altri centri furono e sono le stesse del ministero dell’Interno e dell’intero Consiglio dei ministri. Senza dubbio le difficoltà sono molte ancora e prevediamo giorni duri perchè il periodo di trapasso di queste industrie dallo stato di guerra a quello di pace non è ancora compiuto. Ma riusciremo, se manterremo in casa nostra ordine e disciplina, se non mineremo con le nostre mani le basi dell’autorità dello Stato, la cui tutela deve essere al di sopra delle competizioni dei partiti. Il governo ha il dovere di proteggere la libertà e i diritti dei cittadini; ma esso non ricorre volentieri alla forza, anzi non vorrebbe ricorrervi, se non nella misura impostagli dal divieto ai singoli cittadini di ricorrervi essi stessi. La solidarietà nell’ordine della libertà democratica è la nostra salvezza; e dovrebbe essere la base sicura della nostra convivenza civile. Cordiali saluti 