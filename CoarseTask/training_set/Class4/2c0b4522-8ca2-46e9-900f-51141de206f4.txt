Da fonte britannica, nordamericana e francese ci sono state espresse in questi giorni preoccupazioni e diffidenze circa nostro presunto riavvicinamento, sopratutto in materia commerciale, alla Russia. Tralascio di rilevare che dalle stesse fonti ci fu a varie riprese segnalata in passato la necessità ed anzi l’urgenza di una più attiva politica italiana verso i Soviet, per cercare, appunto, controbatterne ostilità nei nostri confronti. La diffidenza attuale contrasta dunque con quell’incitamento. Come già le ho telegrafato , è comunque necessario porre oggi in chiaro, nettamente ed energicamente, che predette diffidenze anglo-americane, piuttosto che da nostri atti concreti, i quali sono stati sempre leali e sempre aperti, sono invece certamente provocate da quell’amichevole atteggiamento che Molotov ha creduto di dover assumere in molti dei problemi della nostra pace e che ha evidentemente sorpreso americani ed inglesi. Ed è facile, ma falso, trarre da codesti atteggiamenti la illazione di presunte sleali compromissioni da parte italiana. È invece perfettamente evidente che azione sovietica è motivata sia dal proposito di neutralizzare in Italia contrasti anti-russi per questione Trieste, sia dal preordinato disegno di dare concreto avvio a una politica di riavvicinamento e di maggiore comprensione dei nostri bisogni inspirati da una più realistica visione di quel che l’Italia è e sarà, ma sopratutto dal preciso intendimento di sottrarla a quel controllo ed influenza anglo-americana che, nel pensiero di Mosca, dovrebbero essere intesi a trasformare l’Italia, per iniziativa di Londra e Washington, in un’area rivolta contro l’Unione Sovietica. Ed è innegabile che sia questa una politica intelligente che potrebbe dare, sopratutto se allargata alle frontiere orientali, i suoi frutti. Comunque, anglo-americani, per ribattere codesti tentativi e neutralizzare codesti propositi sovietici, hanno, io credo, una sola strada buona: farsi cioè essi stessi effettivi assertori ed interpreti della pace giusta. Togliere cioè dalle mani sovietiche quella stessa arma che essi adoperano oggi contro di loro. Se essi prescegliessero invece – come pare potersi desumere da recente atteggiamento Byrnes in favore rivendicazioni francesi su Tenda, Briga e Moncenisio, che sono evidentemente inique – la strada di stringere ancor più i freni e irrigidire ancor più la loro azione ai nostri danni, è chiaro che una politica siffatta apporterebbe a quella iniziata dai sovietici, non un ostacolo, ma assistenza e incitamento. Dica quanto precede costì, fermamente e lealmente. Sottolinei quanto ieri le telegrafai in materia di accordi commerciali e di riparazioni coi russi. Confermi che, per quanto concerne i primi, non vi è che inizio di ordinari scambi di idee per la riapertura dei traffici tradizionali e niente vi è per quanto riguarda le seconde, se non l’ammissione nordamericana, e non naturalmente nostra, di ammettere la Russia a fruire di riparazioni italiane. È necessario – ripeto – bucare subito questa vescica che rischia di farci del male o per lo meno di funzionare da paravento e da alibi per quei duri colpi che ci sono minacciati, anche per diretta iniziativa di Londra, Washington e Parigi. 