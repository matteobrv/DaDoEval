In via di massima ed in attesa delle istruzioni specifiche ch’ella riceverà in questi giorni, nostra e sua azione presso i Ventuno, di cui codesto Stato fa parte, dovrebbe svolgersi sulle seguenti direttive generali: 1) C’è una questione generale e preliminare, in cui i nostri e gli interessi di codesto Governo coincidono: quali debbano essere in concreto i poteri dei Ventuno. Ella sa che l’argomento è stato lungamente dibattuto dai Quattro, i quali sono giunti a soluzioni in apparenza intermedie e di compromesso, in sostanza tendenzialmente lesive della autonomia di decisione delle Potenze minori partecipanti. È questo un problema che investe tutta la politica internazionale e che ha già avuto ed avrà larghissima eco presso l’ONU. Se, cioè, e sino a che punto i piccoli Stati debbano passivamente sottostare alla volontà di un ristrettissimo direttorio di Potenze maggiori. La questione trascende il caso italiano oggi in discussione, e merita da parte di tutti i partecipanti alla Conferenza la più attenta considerazione. Noi crediamo naturalmente che la Conferenza dei Ventuno possa e debba avere le maggiori facoltà di decisione possibili e non limitarsi a sanzionare il fatto compiuto, che, nella specie, equivarrebbe a sanzionare l’ingiustizia e l’errore. 2) È nostro interesse fondamentale che qualche onesta voce si levasse se non a denunciare, almeno a segnalare gli errori e le ingiustizie del progetto di pace elaborato dai Quattro. Lo faremo noi stessi quando saremo chiamati a consultazione. Ma quell’azione di fiancheggiamento che una qualche delegazione intendesse darci, in nome di una giustizia superiore e dei veri interessi europei, ci sarebbe di utilità estrema. Occorre convincere l’opinione pubblica internazionale dei torti che ci sono fatti e degli errori che sono compiuti. Anche se i poteri dei Ventuno saranno per avventura nulli, questa constatazione fatta nel consesso stesso che delibera sulla nostra pace potrà certamente giovarci, anche se non immediatamente. 3) Vi sono fatti e circostanze di minore portata e significato che possono essere perfettamente esaminati dai Ventuno appunto perché si tratta di questioni minori che lasciano pressoché immutata la linea generale del trattato e non suscitano in conseguenza le diffidenze e il contrasto dei Grandi. Codeste circostanze e fatti minori possono da parte nostra essere segnalati alle delegazioni amiche, che potrebbero provocarne il riesame e la conseguente soluzione più favorevole. Intendo, a titolo indicativo, questioni di aggiustamenti locali di frontiera quali: maggiore respiro attorno a Gorizia; comunicazioni ferroviarie con l’Austria al Predil; migliori garanzie per lo sviluppo delle risorse idroelettriche al confine francese; modalità sul pagamento delle riparazioni ecc. Ella vorrà sin da ora parlare in questi termini ed in questo senso presso codesto Governo. Mi riservo trasmetterle un riassunto sommario a complemento delle notizie già in suo possesso, delle tesi italiane. Mi riservo altresì di farle pervenire le indicazioni specifiche circa i minori problemi di cui al punto 3. È superfluo le dica che la sua azione costì deve essere condotta in termini non di sterile querimonia ma di onesta sincerità e che molto confido nella sua opera intelligente. 