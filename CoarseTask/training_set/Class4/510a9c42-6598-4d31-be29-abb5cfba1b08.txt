Ho convocato oggi gli ambasciatori nordamericano e britannico ed ho fatto loro le comunicazioni che riassumo: l. Il governo italiano prende atto con soddisfazione che è stata fissata a Mosca una data per la conclusione della pace. Non può peraltro non esprimere la sua profonda [amarezza] delusione per l’almeno apparente abbandono della posizione fatta solennemente all’Italia a Potsdam e della conseguente motivata gerarchia allora stabilita nella conclusione dei trattati di pace. Non è, evidentemente, il nostro un vano desiderio di priorità inteso a soddisfare ragioni di prestigio o di ostilità verso le Nazioni balcaniche con le quali intendiamo essere collaboratori ed amici, ma coscienza che tale gerarchia risponde appieno a precisi elementi di fatto e a innegabili criteri di giustizia. L’Italia è entrata in guerra contro la Germania quando questa era ben lungi dall’essere stata piegata; ha al suo attivo una cobelligeranza di [pressoché due anni] diciotto mesi; ha affrontato i gravissimi rischi e distruzioni conseguenti; ha dato il primo segnale della rivolta contro Berlino. Ciò che sembrava acquisito e pacifico a Potsdam ha dunque l’aria di essere stato sacrificato a Mosca sull’altare del compromesso. 2. Il governo italiano si rende perfettamente conto delle difficoltà e degli ostacoli che i tre Grandi hanno dovuto e debbono superare per raggiungere un accordo costruttivo, ed è lungi dal voler col suo atteggiamento contribuire in alcun modo ad accrescerli. Esprime peraltro, per le ragioni esposte, la sua ferma attesa [fiducia] che quelle motivazioni che hanno inspirato le decisioni di Potsdam, nell’agosto scorso siano, nonostante ogni mutamento formale di procedura, sostanzialmente mantenute. Che della specifica posizione di cobelligeranza che è particolare all’Italia e a nessun altro, sia tenuto cioè il conto che l’equità e la giustizia richiedono. 3. Il governo italiano ignora tuttora il testo esatto dei comunicati che lo riguardano. Non sa dunque se e in quale fase sia stata prevista una sua attiva consultazione nella soluzione di problemi che toccano direttamente e indirettamente i suoi destini. Il governo italiano tiene comunque a riconfermare nel modo più amichevole e serio l’esigenza nazionale di non essere posto dinanzi a soluzioni autoritarie e a diktat, ma di essere autorizzato, secondo le promesse ufficiali e ufficiose fattegli, ad esporre preventivamente il suo punto di vista sui singoli problemi e a liberamente discutere le soluzioni che saranno per essere raggiunte. Ho intrattenuto quindi i due ambasciatori sulla circostanza che la conclusione dei trattati di pace verrebbe press’a poco a coincidere nel tempo con le elezioni per la Costituente. Sono evidenti le influenze profonde che i due avvenimenti sono destinati a suscitare nel paese e la stretta connessione della pace esterna che ci sarà consentita sull’espressione della volontà popolare. [Tutto ciò inserisce nella vita italiana un ulteriore elemento di perturbamento e di incertezza su cui è nostro dovere richiamare sin da ora l’attenzione dei governi alleati]. Su questo punto [che è grave e serio] mi sono riservato di tornare di proposito, quando avrò conoscenza più precisa dei documenti di Mosca e delle interpretazioni dei singoli governi. Ella può comunque esprimersi sin d’ora in questi termini generali. [Versione successiva] 1° - La notizia che a Mosca è stata fissata una data per la conclusione della pace è stata appresa con soddisfazione dal Governo italiano che peraltro non può non esprimere la sua profonda delusione per l’abbandono almeno apparente della posizione solennemente fatta a Potsdam all’Italia e della conseguente motivata gerarchia stabilita allora nella conclusione dei trattati di pace. Il nostro non è evidentemente un vano desiderio di priorità per soddisfare ragioni di prestigio e di ostilità verso le Nazioni balcaniche con le quali intendiamo essere amici e collaboratori, ma coscienza che innegabili criteri di ingiustizia e precisi elementi di fatto motivano appiano tale gerarchia. L’Italia è entrata in guerra quando la Germania era ben lungi dall’essere piegata; ha al suo attivo 18 mesi di cobelligeranza, ha affrontato rischi gravissimi e conseguenti distruzioni, ha dato per prima il segnale della rivolta contro Berlino. Ciò che a Potsdam sembrava acquisito e pacifico ha ora l’aria di essere stato sacrificato sull’altare del compromesso a Mosca. 2° - Il Governo italiano si rende conto perfettamente degli ostacoli e delle difficoltà che i tre Grandi, per raggiungere un accordo costruttivo, hanno dovuto e debbono superare ed è lungi dal volere contribuire in alcun modo ad accrescerli con il suo atteggiamento. Peraltro per le ragioni esposte esprime la sua ferma attesa che nonostante ogni mutamento formale, siano sostanzialmente mantenute quelle motivazioni che nell’agosto scorso avevano ispirato le decisioni di Potsdam. Che cioè sia tenuto il conto che equità e giustizia richiedono della specifica posizione di cobelligeranza che è particolare all’Italia e a nessun altro. 3° - Il Governo italiano tuttora ignora il testo esatto dei comunicati che lo riguarda. Non sa dunque se e in quale momento una sua attiva consultazione nella soluzione dei problemi che direttamente o indirettamente toccano i suoi destini sia stata prevista. Comunque il Governo italiano tiene a riconfermare nel modo più serio ed amichevole di essere autorizzato, secondo le promesse ufficiali e ufficiose fattegli, ad esporre preventivamente il suo punto di vista sui singoli problemi e a discutere liberamente le soluzioni che saranno per essere raggiunte e ciò per l’esigenza nazionale di non essere posto dinanzi a soluzioni autoritarie. Ho quindi intrattenuto i due Ambasciatori sulla circostanza che la conclusione dei trattati di pace verrebbe a coincidere presso a poco nel tempo con le elezioni per la Costituente. Le influenze profonde che i due avvenimenti sono destinati a suscitare nel Paese e la connessione stretta della pace esterna che ci sarà consentita sull’espressione della volontà popolare sono evidenti. Mi sono riservato di proposito di tornare su questo punto quando avrò più precisa conoscenza dei documenti di Mosca e delle interpretazioni dei singoli Governi. 