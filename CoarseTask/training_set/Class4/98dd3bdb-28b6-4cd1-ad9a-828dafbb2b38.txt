Onorevole presidente, caro amico, ministri membri del governo, numerosi deputati della Costituente sotto la guida dello stesso presidente dell’Assemblea circondano, qui, l’illustre capo della Repubblica, venuto personalmente a celebrare questo vostro gesto di ardimento e di fede nel nostro avvenire. Ricordo che, anche nell’altro torbido e travagliato dopoguerra l’apertura della Fiera di Milano diede al pubblico disorientato dalle agitazioni politiche e sociali argomento di rinnovare un atto di fede nell’avvenire della nostra comunità nazionale e nella ricostruzione della nostra solidarietà di opere e di propositi. Signor presidente, Signori membri della commissione esecutiva, amici di Milano, industre, fattiva e patriottica, noi vi ringraziamo per questo vostro esempio di fierezza nel fronteggiare il disastroso dopoguerra. Voi, prima coi vostri partigiani e lavoratori, salvaste le macchine ed ora le piegate alla produzione della vostra genialità colla vostra fatica. La rinascita del paese è tutta qui; essa dipende dal genio dell’iniziativa e dalla disciplina del lavoro. A voi lavoratori, ai quali ancora non possiamo assicurare una retribuzione sufficiente a campare la famiglia, come, in una società normale è vostro sacrosanto diritto, il nostro tributo di ammirazione, a voi, ingegneri, dirigenti, industriali che operate onestamente per la ripresa economica, la nostra parola di incoraggiamento. Nessuno di voi si lasci tentare dalla avida speculazione che, oltre gli onesti guadagni, diventa spogliazione del popolo. Grazie a tutti voi, lavoratori della mente e del braccio per questa vostra opera intorno all’Ente autonomo per la Fiera di Milano. L’autonomia delle forze economiche, nel suo spirito di intraprendenza e nella sua caratteristica di sforzo e di sviluppo della personalità umana sta alla base: lo Stato è chiamato normalmente ad appoggiare, a integrare, a controllare. Tuttavia, nei casi in cui le libere forze economiche abusassero delle contingenze di crisi o tendessero a sfruttamenti di monopoli, lo Stato ha il dovere di intervenire incisivamente, assumendo a nome del popolo, direzione e rischio. Lo Stato ha fatto e fa il suo dovere verso gli industriali, ma si attende che essi, attraverso le loro organizzazioni collaborino, là ove occorra, per un rinnovamento e sopra tutto per assicurare ai lavoratori più eque condizioni e una loro partecipazione alla vita della impresa. Nel comune travaglio, nel comune sforzo di rinascita deve nascere un nuovo assetto del lavoro, più giusto, più cristiano, più fraterno. Perdonatemi amici, se al cospetto di questo vostro mobilissimo ardimento che mette Milano all’origine del giorno della nazione, io sollevo lo spirito e la speranza a questa futura democrazia economica della nuova Italia. «Nuova Italia», questa parola fu pronunciata come un riconoscimento dalla tribuna presidenziale del Lussemburgo. «Nuova Italia», perché è un’Italia che nelle sue lotte, nelle sue sofferenze per la libertà si è riscattata dalle colpe passate. «Nuova Italia», perché eccola qui la nuova Italia del lavoro, dell’intraprendenza, del genio; povera spogliata di tutto, ricca delle sue braccia e delle sue forze morali. I vincitori hanno una grande responsabilità: non soffochino questo rigoglio di vita nuova, lascerebbero noi miserabili, ma anche più povero il mondo! Non addossateci pesi che ci farebbero cadere estenuati sul duro cammino. Lasciate che alle giuste rifusioni per danni cagionati noi possiamo aggiungere il libero e fecondo nostro contributo all’economia del mondo. Nazioni amiche, che ci avete aiutato per i bisogni più urgenti, non abbandonateci nel momento in cui vi possiamo compensare della vostra solidarietà con la solidarietà del nostro slancio e della nostra rinnovata economia. Venite a Milano, osservate, considerateci senza pregiudizi; vi è nel mondo una contabilità più ampia e complessa di quella della guerra; la contabilità della solidarietà umana e voi vedete: siamo dei debitori che hanno volontà e capacità produttiva. Date respiro e credito alla Nuova Italia. 