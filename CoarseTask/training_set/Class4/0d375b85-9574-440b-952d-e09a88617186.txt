Ho la coscienza che la mia andata a Parigi sia stata utile. L’intervento mio e dei miei solerti collaboratori ha servito a orientare, a mantenere posizioni, a impedire franamenti. Alla Conferenza ci si è ascoltati con evidente simpatia. I colloqui miei, in presenza anche di Carandini, con i quattro ministri degli esteri, sono stati particolarmente sostanziali e confidenziali; così i contatti dei miei collaboratori con i sostituti e gli alti funzionari ed esperti. Con il presidente Gouin e specie con Bidault ho avuto franche ed amichevoli spiegazioni sulle questioni ancora aperte con la Francia. Come avete visto ho preso contatto anche con autorevoli organi di stampa. Ce n’era bisogno perché l’Italia è cinta ancora all’interno da una fascia di gelo ed ostilità. Il risultato non è ancora registrabile in formule di trattato ma qui noi poveri italiani siamo presi come fra macine di mulino che girano per conto di interessi altrui. Per uscirne illesi, almeno negli organi vitali, ogni nostra abilità e ogni nostro sforzo non è decisivo ma soltanto un contributo. Eravamo in guerra solo cobelligeranti e rimaniamo in pace soltanto dei condeterminanti. Le previsioni anche dei più iniziati circa le conclusioni della conferenza erano fino a ieri sera molto contrastanti. Finora si sono precisate le posizioni e le possibilità hanno guadagnato un certo contorno, ma la catastrofe non pare imminente. D’altra parte non è nemmeno esaurita la procedura informativa. Sulle colonie si vuole sentire il Negus. Sulla linea etnica si vogliono esaminare attentamente le conseguenze economiche, sulle riparazioni vanno raccolti ancora molti dati. Nemmeno sulla nostra flotta si è arrivati ad una decisione definitiva, ma le nostre prospettive non sono così brutte come è apparso nella stampa italiana. In parte il nostro punto di vista è, nonché conosciuto, accolto. La questione ossessionante rimane sempre Trieste. Gli slavi vi si serrano attorno con tale forza e solidarietà che essa da italiana è divenuta una questione mondiale. Pur sostenendo con inflessibile energia la nostra trincea giuliana, coadiuvato dalla preziosa collaborazione dei nostri amici esperti di Trieste, di Gorizia e dell’Istria, ho sempre accentuato, nella conferenza, e nei colloqui coi personaggi principali, il nostro stato d’animo collaborazionista coi vicini jugoslavi. Per questo ho rinunciato a reagire vivacemente a certe affermazioni di Kardelj, per questo ho insistito anche nel chiedere i buoni uffici di Molotov. Non so se riusciremo, ma ieri sera almeno in una sala dell’ambasciata russa, dove erano raccolti i principali uomini di stato, oltre che con Bevin, Byrnes, Molotov e Bidault, ho toccato il bicchiere con Kardelj che finora non avevamo visto che nel cipiglio ostile e duro della trincea politica. Si brindava alla pace e certo ognuno la sottintendeva a modo suo, ma questa presa di contatto ha una nota umana e un senso di speranza verso l’avvenire. A Parigi gli ultimi sviluppi vengono seguiti, oltre che dall’ambasciatore Soragna, da alcuni funzionari ed esperti. Carandini, su mia preghiera, ha acconsentito di rimanere ancora per qualche tempo in contatto con la conferenza. 