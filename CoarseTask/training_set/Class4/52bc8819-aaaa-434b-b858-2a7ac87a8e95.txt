Mi auguro che il Partito socialista superi ogni preoccupazione politica e dia la sua collaborazione al nuovo governo. Non ritengo che si debbano porre pregiudiziali per la partecipazione di alcuni gruppi politici. Ai comunisti, come a tutti gli altri partiti noi diciamo: non vogliamo precludervi il diritto di fare la propaganda contro il cristianesimo e contro le idee della Democrazia cristiana, esigiamo però che non vi sia duplicità tra il vostro atteggiamento di governo ed in generale ufficiale, e quello della vostra stampa e dei vostri comizi. Tale libertà di lotta e di polemica ideologica noi naturalmente la pretendiamo anche per noi. Solo in quanto non esista, noi possiamo collaborare sul piano concreto con i comunisti e con qualsiasi altro. 