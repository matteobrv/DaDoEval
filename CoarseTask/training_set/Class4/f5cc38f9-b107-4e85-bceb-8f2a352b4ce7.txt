Accoglienza e tono particolarmente cordiale da parte di Bevin. Il presidente De Gasperi fa subito presente la difficoltà della sua posizione, costretto come si trova fra necessità strettamente collegate di politica interna e di politica estera. La reazione di Molotov al suo discorso è stata aspra e costituisce una diretta interferenza nella politica interna italiana accompagnata e rafforzata da una diffida alla politica mediterranea ed economica angloamericana nei nostri confronti. Bevin riconosce che l’attacco di Molotov è mosso direttamente a De Gasperi ma indirettamente ed essenzialmente alle democrazie anglosassoni. Si compiace che Byrnes abbia stamane energicamente risposto a questi due attacchi interdipendenti. De Gasperi entra direttamente in concreto argomento affermando che se egli non ottiene qui un qualche sensibile miglioramento alle nostre condizioni di pace, l’Assemblea costituente italiana, cui spetta democraticamente di decidere, non ratificherà il trattato. In questo caso non sa quale sarà la sorte dell’attuale Governo. Occorre che le grandi democrazie diano finalmente alla nascente democrazia italiana, la sensazione e la concreta prova di un fermo appoggio. In realtà, mentre la Russia appoggia energicamente a Parigi i suoi satelliti ex nemici, l’Italia, la quale ha mantenuto un atteggiamento di corretta neutralità fra i due gruppi, si trova completamente isolata e priva di appoggi. Bevin risponde: non siete privi di amici. De Gasperi rincalza: anzi oggi è Molotov che prende l’iniziativa di una specie di protezione del popolo italiano, dei suoi bisogni interni e della sua difesa contro denunciate invadenze imperialistiche anglo-americane. Tutto ciò ha un valore di propaganda di cui bisogna tener conto. Bevin, il quale dimostra, più accentuatamente che in altre precedenti occasioni, un comprensivo interessamento per le argomentazioni di De Gasperi, dice che la situazione è anche per lui estremamente difficile perché tanto lui che Byrnes si sono impegnati a sostenere le soluzioni prese dai Quattro. Ha l’aria di chiedere a De Gasperi che cosa si può fare. De Gasperi gli fa osservare che se egli è tenuto a sostenere le risoluzioni già prese, può sempre appoggiare un emendamento suggerito anche a maggioranza semplice. Uno degli argomenti per noi essenziali, perché di carattere non solo etnico ed economico, ma profondamente sentimentale, è quello della Venezia Giulia. È evidente che allo stato attuale dei fatti e degli impegni l’Italia non può illudersi di avere Trieste in piena sovranità. Ma, accettando il principio del Territorio Libero, sta di fatto che sul terreno pratico la soluzione adottata dai Quattro non può funzionare (esposizione dei motivi economici, ecc.). Bevin risponde che ciò gli è risultato chiaro dal discorso di De Gasperi. A questo punto aggiunge che nei riguardi del problema triestino ed istriano la sua posizione è resa difficile dalla soluzione adottata per Alto Adige, la quale gli ha messo contro l’opinione pubblica inglese, e lo espone a sostenere tesi contraddicenti. De Gasperi lo ringrazia per l’atteggiamento assunto e per la risposta data alla Camera dei Comuni in nostra difesa ma gli fa osservare che il Parlamento inglese si preoccupa della sorte della minoranza di lingua tedesca in Alto Adige, ma non dimostra pari inquietudine per la sorte dei 180 mila italiani che l’attuale divisione dell’Istria lascia sotto la sovranità jugoslava in disperate condizioni. Bevin dice di avere dei dubbi sulle cifre da noi esposte relative all’entità di questa minoranza italiana. De Gasperi si riserva di fargli avere il computo dettagliato in base al quale la cifra di 180 mila si dimostra esatta. Riprendendo l’argomento, De Gasperi afferma che si impone una soluzione la quale almeno includa nel Territorio Libero tutta la costiera istriana Pola inclusa, poiché non è possibile abbandonare senza ombra di protezione le popolazioni interamente italiane che vivono ad ovest della linea inglese. Si conviene dalle due parti che lo scoglio grosso è costituito dallo statuto che dovrà reggere il Territorio Libero. De Gasperi afferma allora che, piuttosto di abbandonare alla Jugoslavia le popolazioni della costiera fino a Pola, preferisce vederle tutelate dalla inclusione nel Territorio Libero anche a costo di accettare uno statuto un po’ meno favorevole. Gli accenna agli sforzi che sta facendo per convincere le parti interessate ad una simile ragionevole soluzione che sarebbe la sola accettabile, se pure con grave sacrificio, per il popolo italiano. Accenna cioè al suo avvenuto incontro con Molotov ed al contatto che si prepara ad avere con Kardelj. Bevin apprezza queste iniziative e conclude che se un emendamento verrà proposto in questo senso gli darà il suo interessamento ed appoggio. Nessuna concreta promessa, ma un evidente interesse e buona disposizione. Questo è il senso delle parole di Bevin. De Gasperi passa poi, come argomento secondario, alla necessità di non metterlo in condizione di firmare una cambiale in bianco cedendo preventivamente i nostri diritti sovrani sulle colonie, rinuncia che non è giuridicamente esigibile e che non è necessaria dato che gli inglesi dispongono della occupazione di fatto. Bevin risponde che non vede come si possa trovare una diversa soluzione. De Gasperi ribatte che l’Italia può sottoporsi alle decisioni che l’O.N.U. prenderà circa le nostre colonie, senza con questo rinunciare di propria volontà ai suoi diritti di sovranità ed alle proprie riserve. Bevin fa comprendere che la decisione sulle colonie spetta, secondo la procedura decisa, ai Quattro e che solo se i Quattro non troveranno un accordo la materia sarà deferita all’O.N.U. Comunque afferma che abbiamo tutto da guadagnare col rimando della questione. Si potrà studiare insieme una conveniente soluzione che tenga conto degli impegni che l’Inghilterra ha assunto riguardo alla Cirenaica ed alle colonie del Mar Rosso. De Gasperi ribatte che gli impegni coi senussi non riguardano in ogni caso la Tripolitania. Senza voler essere ottimisti, il tono di Bevin su questo argomento pareva lasciare intravvedere la possibilità di una non del tutto negativa soluzione. Per quanto riguarda le questioni economiche Bevin ha detto che tanto lui che Byrnes sono decisi ad opporsi a che la Russia li privi dei loro diritti economici riconosciuti dal trattato. In pari tempo si opporranno a che quanto essi hanno rinunziato a favore dell’Italia (riparazioni) vada a finire a favore della Russia. Il colloquio si è così concluso in un’atmosfera che, a me testimonio di altri precedenti colloqui, è parsa improntata ad un nuovo più caldo spirito di comprensione e simpatia. 