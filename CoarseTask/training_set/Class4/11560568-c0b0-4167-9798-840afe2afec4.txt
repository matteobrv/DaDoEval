Mio primo pensiero, mio primo dovere è di ringraziare la vostra associazione, di ringraziare gli illustri ospiti che hanno voluto onorarmi e che rappresentano, come ha detto il vostro oratore signor Murray, i pilastri fondamentali su cui viene costruito il ponte di passaggio: l’ambasciatore Dunn e il generale Lee che, con l’Ammiraglio Stone, rappresentano i pilastri del movimento di transizione verso una pace che speriamo sorga da questa guerra, che fu un tormento e un travaglio di morte per tutti i popoli; nasca una pace, nella quale sia sicura la libertà, sia sicura l’amicizia fra la grande Repubblica americana e la piccola, giovane, ma piena di speranza Repubblica Italiana. La prima domanda rivoltami dal signor Murray riguarda la politica del governo attuale. Il Governo attuale, dopo molta fatica, si è reinserito nella situazione di centro con la collaborazione più larga che fosse possibile, ma non con quella che avremmo desiderato. Voi mi chiedete: questo governo è saldo? Riuscirà a portare avanti le sorti di questa Italia? Soprattutto riuscirà a stabilire fra i popoli e in modo particolare verso il vostro, fra l’America e l’Italia, quei legami di solidarietà per la ricostruzione del nuovo mondo? Io rispondo: non dimentichiamo che questo è un governo che farà tutto quello che è possibile fare fino alle prossime elezioni. Io spero, intanto, di riuscire a costruire questo ponte, ponte è la parola che più si compete a questo periodo di transizione, sui pilastri fondamentali che debbono reggere l’opera di uomini che desiderano creare la strada su cui possano avviarsi le nostre speranze, la nostra volontà; ma al di là delle nostre speranze, delle nostre volontà, del nostro impulso c’è il destino, quello che si chiama destino per chi non crede nella Provvidenza, ma che chiamano Provvidenza quelli che credono in una certa ragione superiore trascendentale della Storia. Ma vedere quel che sarà domani dopo questo passato è difficile; difficile anche per i giornalisti americani che pure hanno tanta fantasia; e ancora più difficile per me. Io non saprei dire quale sarà l’avvenire di questo Governo ma posso dire quale è la mia volontà quale è la tendenza, quale è il mio indirizzo; io son ben deciso a consolidare lo Stato presente, la Repubblica Italiana, col concorso di tutte le Nazioni che hanno una intelaiatura più robusta e possono essere utili perché questo nuovo Stato, ancora bambino, cresca forte e si prepari a prendere parte alla costruzione della pace, nella comunità delle nazioni. Per questo piano io vorrei intorno a me riuniti in un pensiero di collaborazione, quanti più italiani è possibile, senza differenze di partiti. Ed ora rispondo ad una insidiosa domanda che si fanno molti: e i comunisti? Se i comunisti si accordano con me nell’attuare questo programma e questa azione, essi sono dei comunisti che si mettono al servizio temporaneo di questa azione senza rinunciare al loro programma generale, alle loro ideologie, alle loro responsabilità future, che si mettono al servizio del consolidamento della Repubblica Italiana e della democrazia con i metodi della libertà. Io non so quello che sarà domani né di me né di loro; non so quello che è stato nel passato, quello che hanno fatto in altri Paesi; di questo io non sono responsabile, né prendo impegni, né ho mai preteso nulla da parte loro. Siamo uomini che ci siamo incontrati in un momento difficile ed essi ci hanno detto: da qualunque parte voi siate diretti, in questo difficile momento, in questo periodo di transitorietà, dobbiamo essere uniti, su questo ponte che cerchiamo di passare insieme per salvare il nostro Paese per dare al nostro popolo la possibilità di salvarsi, questo, rispettando le regole della democrazia e della libertà. Tale è il nostro accordo con i comunisti; la volontà comune che ci unisce. Persone che non possono incontrarsi nelle ideologie, viste su un piano generale e che mantengono liberi i loro impegni, trovano il punto di collaborazione e si stringono la mano nello sforzo presente. Io prego gli amici giornalisti americani di ripetere tutto questo nel loro Paese, perché più volte mi sono sentito fare questa domanda: perché voi insieme ai comunisti? Come se in ogni programma di partito non ci fosse una parte in cui si può lavorare insieme. Questo è il programma; in ogni partito c’è una parte che permette la collaborazione: e c’è un periodo in cui questa collaborazione diventa una necessità inevitabile ed io spero che in questa collaborazione non vada perduta la libertà del popolo italiano. Voi mi avete fatto un’altra domanda, anche essa un poco delicata, ma i giornalisti ci sono proprio per questo ed io lo capisco: e la Monarchia? Ecco: io vedo quello della monarchia non come un problema positivo, perché non penso che un regime si cambi per ragioni positive o per affezione; in genere un regime si cambia per ragioni negative. La Monarchia in Italia è esiliata e scomparsa non perché sia ammessa come cosa evidentissima il regime repubblicano, ma per la ragione negativa che la Monarchia in un momento di capitale importanza, soprattutto durante il periodo della dittatura e nel momento della guerra, non ha esercitato la funzione che doveva esercitare per salvare la libertà e tutelare il destino della Nazione che le si era affidato e per il quale, in altri tempi, la Monarchia aveva anche dato il suo contributo storico che nessuno vuol negare. Ora mi si domanda: sarà sicura la Repubblica? Tornerà la Monarchia? Vi rispondo dallo stesso punto di vista e cioè che non ci sono ragioni positive per un ritorno della monarchia, se non vi saranno ragioni negative per la Repubblica; se questa non facesse il suo dovere, se in un momento decisivo non si manifestasse come regime che rispetta la libertà e gli interessi del Paese. Io vi ho risposto così non per citarvi una formula, ma in tutta sincerità, con convinzione: la questione della Monarchia in Italia non esiste se la repubblica saprà fare il suo dovere, se sarà un regime di libertà ove il diritto e la dignità dell’uomo saranno rispettati; se sarà un regime di ordine come tutore della libertà, se sarà un regime di democrazia come rappresentanza sincera della volontà popolare e se a questa democratica formula politica si aggiungerà una formula democratica che tocchi anche la struttura sociale e dia ragione di giustizia ai tanti milioni di uomini che soffrono la miseria e che non hanno nulla e tutto hanno perduto. Se la Repubblica sarà così, la questione monarchica non esiste e non esisterà. Se, invece, la Repubblica venisse meno al suo compito, tutti i rimpianti sono possibili e può essere allora che in un certo altro periodo, ancora torni negli italiani il pensiero che mutare regime voglia dire mutare realmente, sostanzialmente la condizione delle cose. Come il malato che, nel letto sente male in un fianco e, quando il dolore si fa più forte, si volge sull’altro non perché sia certo che così il male scompaia, ma perché spera, che voltandosi il suo male si attenui. E così può accadere anche nella vita politica italiana. Ma io spero di no e quando si parla di rivolgimenti di destra o di sinistra, io dico dipende tutto dal centro. E non parlo del centro politico, del settore parlamentare ma del centro come forza di uomini che debbono impegnarsi per il bene del Paese, che debbono essere superiori alle piccole cose di partito, che debbono essere i pilastri di un destino, di una civiltà millenaria e che non si lascino impressionare da questioni di regime. Questa in Italia non è una questione fondamentale. Fondamentale è la questione della civiltà italiana che è qualche cosa di superiore allo Stato italiano; che è sopravvissuta anche attraverso la dittatura perché era più forte di essa, perché era la fonte di energia del popolo italiano; come la polla d’acqua sorgente che dalle sommità montane se ne va al piano irresistibilmente e continua a mantenere la sua forza. Parlandovi così e vedendovi così attenti, mi ricordo di altri discorsi, di altri banchetti che abbiamo fatto in quel vorticoso viaggio in America, in cui appena mi sono accorto, quando ne sono uscito, di essere entrato nel vostro grande Stato, nella vostra Repubblica. Però quel viaggio è stato interessantissimo; per la cortesia, per la semplicità, per l’affettuosità della amicizia, evidentemente sentita, direi di una amicizia che passava sopra le formule convenzionali di un Trattato di pace. Mi si diceva: ma tutto questo sta bene; voi non sarete contenti, ma, in fondo, c’è la nostra amicizia che è al di sopra di tutto, c’è una amicizia che viene dal cuore; fra noi tutto il resto si accomoda. E soprattutto ho avuto la ventura di incontrare tutti gli italiani che sono nel cuore, nel sangue italiani, ma hanno preso tutta la vostra attitudine mentale e le virtù degli americani; ed io ho potuto avere l’occasione di esaltare questi sentimenti in molte occasioni. E oggi che sono qui, avrei dovuto veramente invitare io voi, rappresentanti americani, per dirvi tutta la mia riconoscenza per tutto quello che ci hanno fatto e ci faranno gli amici che ci accolsero con tanto entusiasmo, con tanta buona volontà, e dirvi, soprattutto i sentimenti di gratitudine di tutto il popolo italiano; a voi che siete osservatori diligenti. Voi giornalisti avrete visto che, nonostante la crisi sopravvenuta, c’era in tutto il popolo italiano la sensazione che questo viaggio era un viaggio di amicizia, una nuova promessa e vi prego di farvi interpreti di questi nostri sentimenti di riconoscenza. E aggiungo: fate che abbiate voi, come me, come noi, il proposito di far sì che questo viaggio non debba andare perduto ma conduca ad una collaborazione intelligente, che non cerchi di imporre a nessuno la propria mentalità e non impegni comunque il libero corso delle varie nazioni, ma cerchi di creare possibilità di collaborazione che ci permettano di non disperare, nonostante i tempi tristi, nonostante le formule di un trattato, ma di sperare soprattutto in quello che è sostanziale, in una collaborazione di volontà di cuori fraterni, così come voi avete dimostrato. Assumete con me questo impegno, vi prego, ed io da parte mia, vi manterrò fede. 