Osserva che l’attuale governo ha mantenuto il programma di quello precedente – prova ne siano i quattordici punti Morandi già in corso di attuazione – e che la Democrazia cristiana non deflette dal suo indirizzo ideologico sul piano reale, come provano il patto di mezzadria e il lodo De Gasperi che non sono certo provvedimenti a favore delle classi abbienti. Attraverso i progetti in via di elaborazione da parte del ministro Segni, saranno poi compiuti ulteriori passi con l’incremento delle bonifiche e con le migliorie agricole che rappresentano la indispensabile premessa della riforma agraria. Anche per i Consigli di gestione è prevista una azione efficace del governo, affinché, dopo alcuni accordi in sede sindacale, la riforma possa attuarsi su basi durevoli. Altri capisaldi dell’azione governativa consistono nella tutela dell’ordine pubblico e nella difesa della libertà individuale: e questo egli garantisce nel modo più assoluto. De Gasperi si compiace per la dichiarazione unitaria di Tosatti e ribadisce l’inutilità, per un partito investito di una funzione interclassista, della denominazione «destra» o «sinistra» le quali corrispondono solo a vecchi rigidi schemi classisti . 