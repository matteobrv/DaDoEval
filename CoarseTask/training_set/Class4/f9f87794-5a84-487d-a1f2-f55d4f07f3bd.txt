Occorre tenere presente per valutare lo svolgimento delle operazioni elettorali che si tratta di 28 milioni di elettori, ripartiti in 31 collegi con 4.784 candidati e 52 liste di cui 2 nazionali. L’affluenza è stata altissima: si va dal 75 al 90% . Non è avvenuto nessun incidente di qualche gravità e, soprattutto, non si è verificato alcun conflitto tra le parti. È doveroso rilevare con senso di riconoscimento e di gratitudine l’opera del ministro dello Interno, dei suoi collaboratori del servizio elettorale che ha lavorato molto per l’applicazione delle due leggi, nonché dei prefetti e delle forze dell’ordine in generale, compresi l’esercito e la guardia di Finanza che hanno contribuito a presidiare l’ordine e la libertà degli elettori. Ma il ringraziamento maggiore va alla massa popolare degli elettori che ha dimostrato senso di civismo e maturità democratica. È una prova che se noi capi di partito affermiamo energicamente l’ordine, il popolo ci segue. Mi avete chiesto delle previsioni: è difficile farne, è difficile, soprattutto, data la molteplicità delle liste che vanno da un minimo di 5 nella circoscrizione di Trento ad un massimo di 27 in quella di Roma, e la conseguente possibilità di frazionamento del corpo elettorale in taluni collegi. Naturalmente dobbiamo aspettarci che queste liste di disturbo incidano soprattutto sui cosiddetti partiti intermedi, quelli che una volta si chiamavano borghesi, perché i partiti di massa e specialmente quelli di sinistra hanno maggiore omogeneità e quindi maggiore compattezza. Un’altra cosa che mi pare chiara è che i due voti (Assemblea costituente e referendum) non combaceranno perché la mentalità storica e la struttura sociale influiscono sui voti per la forma dello Stato, indipendentemente dai partiti che hanno soltanto una incidenza non definitiva. Ad esempio, per il nord anche i capi partito con i quali ho avuto agio di parlare in questi giorni non hanno saputo dirmi in che forma e in che misura gli ultimi avvenimenti abbiano influito. In merito ai risultati del referendum bisogna tener presente che vi sono 13 milioni di elettori nell’Italia settentrionale, 5 nell’Italia centrale, 6 nell’Italia meridionale e 3 nelle isole ed è noto che in queste diverse zone si ha una differente composizione sociale che rende difficile ogni attendibile previsione. Va inoltre considerato che si tratta di una decisione secolare che si riallaccia ai plebisciti del Risorgimento. All’impiego accettato da tutti i partiti di rispettare le decisioni della maggioranza, nessuno può sottrarsi perché trattasi di salvare con questo impegno l’unità morale oltre che l’unità politica del paese. D’altra parte, il metodo adottato, quello del suffragio universale, è il migliore anche se non l’ottimo. Siamo al primo atto che è il più importante e rimango sereno ed ottimista per i successivi sviluppi della situazione. 