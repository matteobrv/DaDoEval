Per quanto riguarda Trieste la Venezia Giulia e l’Istria, non abbiamo mai nascosto […] nelle trattative diplomatiche che questo è un punto nevralgico speciale e che la reazione è spontanea. Non è semplicemente l’interesse dell’Italia che mi muove in questo momento: è proprio come democratico che sento l’impossibilità di tacere e di non reagire contro esperimenti che possono creare i precedenti di un’altra guerra, che sarà magari risparmiata a noi ma non ai nostri figli. Riconosco […] che il compito degli uomini che trattano a Parigi è difficile e che essi cercano di fare il loro meglio. La verità è che noi avevamo il diritto di credere che quella zona da noi rivendicata come italiana ci sarebbe stata riconosciuta. Sono lungi dal muovere rimproveri di carattere personale […] ma da tutte le dichiarazioni che in base ai precisi impegni assunti alla Conferenza di Londra e da tutte le dichiarazioni fatteci, noi eravamo in diritto di credere fino a ieri che il confine sarebbe stato delimitato sulla base della linea etnica, la quale ci avrebbe riconosciuto una grande parte della popolazione italiana e specialmente la città di Trieste. Soprattutto su Trieste non è mai stato sollevato il minimo dubbio anche da coloro che oggi dicono il contrario. Oggi invece ci si dice: «Noi non possiamo più garantire l’applicazione di tale principio». Così per quanto riguarda i confini francesi siamo restati altamente sorpresi della rapidità con la quale si è passati all’ordine del giorno, nonostante le nostre considerazioni fatte pervenire a tempo nei modi che ci erano consentiti e svolte anche singolarmente. Bisogna rilevare che noi eravamo stati invitati a presentare le nostre considerazioni solo sulle zone di Briga e Tenda e non sulla zona del Moncenisio e su tutta la linea di confine. Ma se la nostra opinione pubblica ha reagito all’improvviso cambiamento determinatosi a Parigi nei nostri confronti e che ci allontana di molto da quell’ottimismo che abbiamo goduto e respirato proprio nel momento della prima occupazione, l’Italia vuol essere estremamente equa dinnanzi a quello che ci è stato fatto di bene, ma ferma dinnanzi alle deliberazioni che si volessero prendere nei confronti della nostra unità nazionale e della nostra prosperità. Nulla però abbiamo fatto che possa legittimare le reazioni di una delle parti contro le altre tre, in quanto ci siamo sempre tenuti su una linea di equità e di neutralità non volendo partecipare a nessun blocco, ma per la difesa dei nostri interessi abbiamo fatto appello a tutti perché prendessero un atteggiamento favorevole. 