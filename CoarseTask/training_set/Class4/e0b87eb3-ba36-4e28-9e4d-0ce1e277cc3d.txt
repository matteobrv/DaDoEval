Signor Presidente, ella ha incontrato in questi giorni i ministri degli esteri di molti paesi. Esiste per loro a latere al problema contingente della pace un problema italiano? Quello che lei chiama il problema italiano, ed è il problema della vita del popolo italiano, io ed i miei collaboratori abbiamo cercato anche in questa occasione di renderlo sensibile agli uomini di Stato che abbiamo incontrato. Le condizioni di pace possono farne un problema assai più grave di quanto lo è già per sua natura. Esso ha bisogno per essere affrontato con successo di un sistema internazionale favorevole. L’interesse politico ed economico fra tutte le nazioni è condizione indispensabile per l’Italia. Lo è per tutte le nazioni ma specialmente per la nostra la quale meno di ogni altra può vivere isolata nel mondo. Questa verità si va facendo strada nelle menti di alcuni dei più lungimiranti uomini di stato stranieri; purtroppo il problema della pace con l’Italia sembra nel momento attuale avere il sopravvento sul problema italiano puro e semplice. Come vede lei, signor presidente la funzione dell’Italia nell’Europa attuale? L’Italia in questo momento difende i suoi interessi sia nei confronti degli stati dell’Europa orientale sia verso l’occidente. Da una parte e dall’altra l’Italia si preoccupa soprattutto di trovare un’equa comprensione delle nostre necessità vitali. Ben lontana dal voler profittare dell’attuale inasprimento della situazione attuale, o peggio dal desiderio, noi siamo invece i primi ad augurarci cordialmente che l’atmosfera politica dell’Europa e del mondo vada sempre più rischiarandosi. Come potremmo desiderare altrimenti se in questa infelice situazione l’Italia è la vittima, perché il progetto del trattato ne è una conseguenza diretta? Io vedo la politica estera italiana su un terreno di cooperazione pacifica con quanti si rendono conto delle nostre condizioni, nessuno escluso e nessuno considerando in senso esclusivo. Questo sia agli effetti internazionali come a quelli interni, rispetto ai quali ho sempre considerato la politica estera dell’Italia come un problema di ordine superiore sul quale possono e devono convergere le forze di tutti i partiti i quali alla difesa degli interessi supremi del nostro paese vogliono interamente collaborare. 