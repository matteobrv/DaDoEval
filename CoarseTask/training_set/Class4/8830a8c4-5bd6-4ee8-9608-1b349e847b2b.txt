Alla vigilia del plebiscito e del voto per l’Assemblea costituente devo dirvi che pensiamo con particolare dolore a voi, prigionieri di guerra o internati civili, fratelli tutti, di cui attendiamo da tempo, invano, il ritorno. Anche in occasione della conferenza di Parigi i nostri delegati hanno insistito presso gli alleati, affinché possiate rientrare in Patria. Si ripetono, si ribadiscono le promesse e lo stesso progetto del nuovo armistizio contiene un ulteriore solenne impegno degli alleati per il rimpatrio dei prigionieri. Non prestate fede a chi insinua che la patria si dimentica e trascura di ricorrere ad ogni mezzo per farvi ritornare. Il ritmo dei rimpatri a cura degli alleati e per quanto comportano i limitati mezzi della nostra marina da guerra e mercantile a cura dell’Italia sta graduatamente accelerandosi e lascia prevedere non lontano ormai il vostro totale rimpatrio. Quando nel Natale del 1945 vi rivolsi la parola da questo microfono, 900.000 erano già rientrati, 400.000 erano ancora attesi a braccia aperte ; oggi gli esuli sono circa 200.000. Troppi ancora, troppi per l’ansia delle famiglie, troppi per l’angoscia disperata che soffrite. Ma non credete un momento solo alla calunnia che noi non vi vogliamo. Quando abbiamo fissato la data delle elezioni avevamo ragione di sperare che, nel frattempo, i trasporti si sarebbero accelerati; così ci fu detto, così ci fu promesso. E se si fosse mantenuto, voi potreste esercitare tutti il diritto del voto e soprattutto potreste riabbracciare le vostre famiglie che, in questi giorni, in cui abbiamo attraversato l’Italia per la campagna elettorale, ci hanno rivolto le più pressanti invocazioni. Di questo ritardo ci lagnamo amaramente; ma, d’altro canto, considerate che l’elezione di una assemblea popolare, la costituzione di un nuovo governo democratico su basi elettive, darà maggiore forza alla nostra protesta e alle nostre insistenze per il vostro ritorno. Mi si è riferito che a Natale, in qualche campo la mia fraterna parola non vi sia arrivata; spero che questa volta l’organizzazione della radio funzioni meglio, sì che la mia voce, interprete di tutto il paese, giunga alle vostre orecchie, trasmettendo i palpiti di tutti cuori, l’espressione più viva del nostro interessamento fraterno, l’assicurazione che nulla da parte nostra rimarrà intentato per attenuare finalmente il vostro rimpatrio . 