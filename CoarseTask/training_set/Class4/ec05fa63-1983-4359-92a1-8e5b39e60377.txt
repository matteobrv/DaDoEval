All’inizio della seduta l’onorevole De Gasperi ha riferito sulle mobilitazioni e sui movimenti dei partigiani specialmente nelle province di Novara, Pavia e Verona. Nessun incidente particolare è avvenuto ma l’agitazione si estende. Il presidente ha riferito sul colloquio avuto al mattino con gli onorevoli Parri e Pajetta i quali attribuiscono i disordini a infiltrazioni di elementi provocatori nelle file dei partigiani: essi hanno parlato di influenza di comunisti dissidenti (trotzkisti) e fascisti e di legionari cosiddetti di «Spagna Libera». Non vuole assolutamente che si ripeta il fenomeno del ’19-22. Occorre agire. Non vuole un governo imbelle. Se si lasciano passare questi fatti come potremmo domani fronteggiare qualsiasi movimento reazionario? Fa quindi alcune proposte pratiche per accertare immediatamente la portata dei fatti verificatisi e le loro possibili conseguenze. Secondo quanto De Gasperi ha dichiarato poi ai giornalisti, il ministro Facchinetti si recherà a Milano per compiere indagini . Il presidente ha assicurato che il governo interverrà con provvedimenti immediati ed energici. Preferisce essere pessimista – egli ha detto – ma il Facta non lo faccio. 