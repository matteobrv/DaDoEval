Scoppio di una bomba – che non ha del resto provocato perdite di vite umane e soltanto trascurabili danni – nei pressi della sede di una missione partigiani jugoslavi a Roma, ha dato luogo a Belgrado a violenta campagna antitaliana. Dall’inchiesta immediatamente effettuata nostre autorità, è risultato che la bomba è scoppiata nel giardino di un istituto cattolico adiacente predetta sede. Ed è dunque persino dubbio quale effettivamente fosse il bersaglio. Avvenimento estremamente deplorevole è ad ogni modo di limitatissima portata e significato è tale da non giustificare violenze verbali e scritte d’oltre frontiera. Comunque, se responsabilità italiane saranno, nel corso dell’inchiesta, accertate, esse verranno severissimamente represse. Ella sa come vivo e profondo sia il nostro desiderio d’intesa con la Jugoslavia. Desiderio che, a nostro avviso, dovrebbe concretarsi in una normalizzazione preventiva dei rapporti diplomatici fra i due paesi, ciò che darebbe alle due parti il mezzo praticamente migliore per stabilire quel diretto contatto che oggi, e non per fatto italiano, manca, con tutte le conseguenze connesse. La prego di parlare in questo senso col suo collega jugoslavo, prendendo occasione dall’incidente odierno che ella vorrà porre nella sua giusta luce e rilievo. V.E. potrà aggiungere che i nostri tentativi per stabilire un qualche contatto con Tito non hanno avuto sinora successo (invio di una missione militare, di una delegazione della Croce rossa italiana ecc.) e che il rappresentante jugoslavo presso il Comitato consultivo per l’Italia qui residente (Smodlaka figlio) pare piuttosto evitare le occasioni di contatto che sollecitarle. Sottolinei in modo molto amichevole che occorre, a nostro avviso, porre le relazioni italo-jugoslave, con un reciproco sforzo di buona volontà, su un piano più alto di quello delle quotidiane polemiche stampa e degli incidenti casuali e agire in conseguenza. Di quanto precede ella vorrà informare anche il governo sovietico, cui saremmo molto e vivamente riconoscenti se volesse svolgere quell’azione che riterrà possibile e opportuna per agevolare i nostri propositi, che sono di pacificazione e d’intesa. In questo senso intrattengo anche da parte mia questo ambasciatore sovietico. 