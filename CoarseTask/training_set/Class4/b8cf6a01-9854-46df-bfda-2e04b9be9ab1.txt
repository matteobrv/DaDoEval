Intendo parlare da uomo a uomo e rivolgermi soprattutto agli avversari di buona fede e disorientati. Durante la campagna elettorale folle di gente amica o avversa mi hanno consentito di parlare serenamente su tutte le piazze d’Italia, benché, pur tenendo fede alle direttive del mio partito, le mie argomentazioni cercassero, piuttosto, di superare che di acuire la polemica istituzionale e di concentrare, invece, l’attenzione sul carattere della consultazione popolare: atto di sovranità del popolo italiano, atto definitivo in cui le parti, cittadini e principe, si sottomettevano al metodo democratico della maggioranza, atto indispensabile per ricomporre e conservare l’unità morale della nazione. La procedura era regolata dalla legge, approvata dalla Consulta nazionale, deliberata ad unanimità del Consiglio dei ministri, costituito da repubblicani e monarchici, promulgata dal Luogotenente; e l’ufficio di tirare le somme e di controllare le operazioni elettorali veniva affidato alle magistrature delle Corti di Appello o dei tribunali e, in ultima istanza, alla Corte di Cassazione. Tutte le precauzioni erano prese perché le elezioni si svolgessero nell’ordine e nella libertà. E così fu: il popolo italiano ritrovando il senso più nobile della sua storia, diede spettacolo di autodisciplina e di educazione democratica. Per due giorni si fece, pazientemente, la coda per votare e ciascuno potè votare come voleva, senza pressioni dei poteri pubblici, anzi evitando, perfino, il controllo dei partiti perché con le schede di stato in mano, entro gli stessi partiti si potè liberamente dare il voto alla repubblica o alla monarchia. In ogni circoscrizione del Nord e del Sud ci fu una notevole minoranza, presunzione indiscutibile che le elezioni furono oneste e libere. Questa fu, al primo momento, l’impressione concorde di tutti i partiti all’interno e l’ammirata conclusione dell’estero. Ora, quando la Cassazione fece, secondo quanto prevedeva la legge, la proclamazione dei risultati del referendum con una notevole maggioranza per la repubblica, potevamo noi mettere in dubbio che, in forza della stessa legge, entrava automaticamente in vigore il regime provvisorio previsto? Per quanto riguarda la mia coscienza, devo dire che non ho dubitato un solo momento e fedele al metodo democratico che bisogna assolutamente osservare come l’unico mezzo libero di consolidare l’unità del paese, lo dichiarai, subito, al re e, poi, in Consiglio. Ma, si obietta che la Corte di Cassazione si è riservata di dare giudizio definitivo sulle contestazioni e sui ricorsi; e sta bene; ciò è conforme alla legge la quale prevede appunto queste due operazioni: prima la proclamazione dei risultati, in base ai verbali e poi il giudizio sui ricorsi; ma l’entrata in vigore del regime provvisorio è dalla legge previsto appunto in dipendenza della proclamazione dei risultati perché c’era nei legislatori e c’è obiettivamente la presunzione che la Corte non li avrebbe proclamati, se, allo stato degli atti, potesse prevedere che essi non siano tali da costituire una maggioranza. Io non sono un giurista, ma mi pare di ragionare secondo il buon senso; del resto ha, forse, il governo diminuite o contrastate le prerogative della Corte di Cassazione? La Corte rimane libera e nessuno di noi intende sovrapporsi ad essa, ma il Governo aveva il dovere di prendere quella posizione netta che gli sembrava giusta, prevista dalla legge e atta a mantenere nel popolo la fede nel metodo democratico e nella sua sovranità. Facendo ciò, abbiamo, tuttavia, evitato di venire subito all’esercizio del nostro diritto e per spirito di conciliazione verso il paese e verso la parte soccombente, abbiamo cercato, di mutuo accordo, come si potesse, almeno per pochi giorni ancora, evitare una rottura clamorosa. Perché i consiglieri del re, all’ultimo momento, sono venuti meno a questo sforzo ed hanno consigliato di lanciare al paese una parola così aspra? Mi ripugna di rinnovare la polemica anche perché il re, in molte circostanze del passato, l’ho trovato sempre conciliativo e, ieri stesso, nell’ultimo commiato con i familiari e, in contraddizione col proclama, ebbe parole di disciplina e di concordia. So ben considerare, umanamente, la tragedia di questo uomo che, erede di una disfatta e di funeste e fatali compromissioni con la dittatura, si è sforzato di risalire la corrente, a furia di pazienza e di buon volere; ma questa ultima vicenda di una millenaria dinastia ci appare come una parte della catastrofe nazionale. È una espiazione, come tutti dobbiamo espiare anche coloro che non hanno avuto o ereditato le colpe della dinastia. Vorrei dire ai partiti: non imprechiamo, non accaniamoci da vinti e vincitori. Uno solo è l’artefice del proprio destino: il popolo italiano che, se meriterà la benedizione di Dio creerà nella Costituente una repubblica di tutti, una repubblica che si difenda da sé, ma non perseguiti; una democrazia equilibrata nei suoi poteri; fondata sul lavoro ma giusta verso tutte le classi sociali; riformatrice, ma non sopraffattrice, e soprattutto, rispettosa della libertà della persona, dei comuni, delle regioni. Un immenso lavoro ricostruttivo abbiamo innanzi a noi; la salita è faticosa, diamoci la mano, uomini di buona volontà, comunque sia stato il vostro e il nostro voto, altrimenti, senza questo sforzo comune… Ma riusciremo, sicuramente! Ho fede che il popolo italiano ha già nel cuore questo fermo proposito e che sente già l’aculeo delle immediate esigenze sociali ed economiche. Bisogna mantenere l’ordine, bisogna lavorare, bisogna produrre. Coloro stessi che si sentivano legati da un giuramento, sono stati prosciolti da ogni obbligo verso la persona; e oggi l’impegno solenne vale per la patria e la patria è il popolo. Voglio riconoscere che questo proscioglimento è stato un atto ricostruttivo in mezzo ad altri gesti polemici e irritati dell’ultima ora. Uniamoci, italiani, nel pensiero della patria, dimostriamo la saldezza della nostra unità; lavoratori, forze armate, organi dello Stato, ceti tutti, in confronto di chi insidia le nostre più care frontiere, speculando sui nostri dissensi e confermiamo, in vista delle trattative di pace, che il popolo italiano è risoluto a difendere il proprio sacrosanto diritto al suo avvenire. 