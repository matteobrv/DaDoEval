Nei giorni scorsi si è nuovamente riaccesa nella stampa italiana ed in quella internazionale la discussione sulla sorte delle nostre colonie prefasciste. Nel caso che dette colonie vengano effettivamente affidate all’Italia in Amministrazione fiduciaria, quali progetti ha il Governo italiano al riguardo? Intanto, preferirei che non si usasse la parola Colonie. Essa si riferisce ad un concetto che appartiene al passato. D’altra parte alla nuova Italia democratica ripugna l’idea di dominazione di un popolo sopra un altro, che potrebbe essere implicito nel concetto di «Colonia». Una decisione che ci affidasse quei territori in amministrazione fiduciaria non troverebbe impreparato il Governo italiano che ha fatto e che fa ogni sforzo per ottenerla. Naturalmente noi dovremo, innanzi tutto, seguire ed applicare le situazioni che l’ONU intendesse fissare. Ma a prescindere da ciò, come ho avuto occasione di dire pubblicamente più volte, sia come Ministro degli Affari Esteri che come Presidente del Consiglio il Governo italiano ha ferma intenzione di realizzare in quei territori un regime largamente democratico fondato sulla cooperazione, a parità di diritti, tra italiani e nativi, in cui siano garantiti le libertà di opinione, di religione e di stampa. In tale materia, comunque, noi non intenderemo prendere decisioni precipitate, prima di avere consultato le popolazioni di ciascun territorio affidato alle nostre cure. Naturalmente non pensiamo affatto a molestare individui o gruppi politici per gli atteggiamenti tenuti in passato, durante o dopo la guerra, entro o fuori dei confini dei detti territori. Ha il Governo italiano particolari progetti per quanto riguarda la Libia? La Libia è un grande Paese mediterraneo che ha compiuto, per innegabili meriti dell’Italia, decisivi progressi negli ultimi trenta anni ed è naturale che le popolazioni arabo-berbere che vi abitano, specie nelle classi più istruite, si trovino oggi a condividere le idee e le aspirazioni di tutti gli altri popoli arabi. Bisogna d’altra parte, ricordare che già subito dopo l’altra guerra mondiale l’Italia democratica volle che la Tripolitania e la Cirenaica avessero un loro Parlamento, dando così la prova della volontà di avviare concretamente quelle popolazioni all’autogoverno. A maggior ragione oggi le popolazioni libiche al grado di evoluzione materiale e morale cui sono giunte, hanno pieno diritto di avere un Parlamento eletto a suffragio popolare cui siano attribuiti ampi poteri legislativi. Il modo più efficace, infatti, nel quale una forma di autogoverno può prendere corpo è quella di un organismo rappresentativo locale nel cui seno possano essere discusse e vagliate le questioni che interessano il Paese e la sua popolazione. Non si può temere che si tratti di promesse vane? Se in Italia oggi è così prevalente la tendenza di attribuire alla rappresentanza della regione un potere legislativo, come dubitare che, a maggiore ragione e in maggiore misura tale evoluzione deve avvenire in territori di amministrazione fiduciaria di carattere tutto proprio? E per quanto si riferisce all’Eritrea? Sotto un certo punto di vista il problema appare più complesso data la varietà delle stirpi che abitano quel paese e la divisione religiosa della popolazione, composta in parti quasi equivalenti, da mussulmani e cristiani. Ma invece è semplificato dal fatto che l’Italia ha saputo fare di questo Paese, grazie alla sua azione equilibratrice una unità inscindibile nella quale tutte le religioni e le razze, compreso l’elemento italiano, hanno vissuto per oltre un cinquantennio in imperturbata armonia. È per questo che gli eritrei ci sono sinceramente affezionati. Verso molti di loro abbiamo anche degli obblighi per il servizio compiuto sotto le nostre bandiere. È un dovere che consideriamo sacro, non soltanto verso gli eritrei, ma anche verso i libici e i somali. Gli eritrei ci conoscono come noi li conosciamo e siamo sicuri di trovare, in una consultazione diretta con i loro rappresentanti, la forma di amministrazione fondata sul principio dell’autonomia, più adatta alle necessità del Paese e più gradita alla popolazione. E che mi può dire nei riguardi della Somalia? L’Italia, se le sarà concesso, potrà continuare a valorizzare quei territori dove essa ha trasformato in ricche culture la più arida boscaglia, a portare la civiltà dove esisteva in giorni non lontani la schiavitù, a mantenere l’armonia tra tribù che prima dell’arrivo degli italiani erano divise da secolari faide, divenute, ora, soltanto un ricordo. Sotto l’Amministrazione italiana le popolazioni della Somalia potranno continuare ad evolversi cominciando sin da ora a partecipare in larga misura al Governo del proprio Paese. Questa partecipazione esisteva del resto già nei larghi poteri attribuiti ai capi tribù designati dalla volontà popolare e potrà trovare una più larga applicazione nella costituzione di organi rappresentativi al centro e con l’impiego nell’Amministrazione di quei giovani che le scuole governative e le scuole mussulmane favorite dal Governo italiano hanno iniziato alla cultura. L’Italia ha, per il giorno in cui ritornerà in Somalia, come negli altri territori, un vasto programma scolastico che accelererà la formazione di una classe dirigente. Anche la Somalia, come l’Eritrea e la Libia può essere sicura che l’epoca «del sistema coloniale vecchio stile» è definitivamente chiusa. 