1 – Scopo principale del mio viaggio è stato quello di ristabilire l’atmosfera di amicizia, di fiducia e di attiva cooperazione tra gli Stati Uniti e l’Italia. Le manifestazioni di questi giorni dimostrano in modo convincente che questo risultato è stato raggiunto. Tale atmosfera costituisce la base per ulteriori sviluppi della collaborazione tra i nostri due paesi. Ho trovato qui il migliore spirito e la migliore buona volontà in tutti, dal Signor Truman fino all’ultimo impiegato nonché fra le personalità ed il pubblico che l’altro giorno era presente all’Ambasciata. 2 – Io vengo in questo Paese con una agenda già predisposta in cui fin dal primo giorno ho dovuto dividere le mie discussioni per singoli punti. In base alle istruzioni del Presidente e del Segretario di Stato gli uffici dei vari Dipartimenti lavorano attivamente intorno alle questioni tecniche e legali allo scopo di venire incontro alle nostre domande pratiche. 3 – Attualmente, dopo avere esposto le difficoltà della nostra situazione, io ho chiesto soltanto ciò che è indispensabile per assicurare il nutrimento alla popolazione italiana fino al prossimo raccolto, nonché sufficiente carbone ed altre merci necessarie per garantire il lavoro e la normale produzione delle nostre industrie principali. I funzionari degli Stati Uniti fanno del loro meglio in questo senso. Nello stesso tempo si forniscono i dati e si preparano gli strumenti per un più vasto programma di collaborazione commerciale ed economica nel futuro. 4 – L’America è la sola nazione capace di aiutare i popoli che non possono risollevarsi da soli. Noi ci siamo incontrati qui con le migliori intenzioni per esaminare e provvedere fin che è possibile alle più urgenti richieste. 5 – Nessuna condizione politica è stata posta dal Governo americano per il suo aiuto. In ogni caso tutti conoscono quella che è la politica generale italiana: lavoro assiduo per la ricostruzione, cooperazione e pace internazionale. Contrariamente a certe voci, la questione dell’attitudine dell’Italia dinanzi al trattato non è stata discussa. Questa è materia che riguarda l’Assemblea Costituente e dipende inoltre dalla attitudine delle altre nazioni interessate. 6 – Il Presidente è stato estremamente gentile, egli ha espresso il proposito di contribuire alla ricostruzione dell’Italia, facendo eco al sentimento dell’intero popolo americano. 7 – Le dimissioni di Mr. Byrnes sono state una sorpresa . Egli ha fatto in passato e fa ora molti sforzi per aiutare l’Italia. Anche l’altra sera, dopo le sue dimissioni, mi ripeteva con amichevole sincerità che egli si interessava e si sarebbe interessato per aiutarci. Ho ragione di credere che la politica generale degli Stati Uniti verso il nostro Paese resterà una politica di amicizia e di cooperazione per la comune causa che è quella di promuovere nel mondo la pace ed il progresso della civiltà. Sono grato per tutto ciò che gli Stati Uniti hanno fatto per aiutare il mio Paese. La mia corta esperienza in questa nazione mi fa ritenere che l’amicizia italo-americana e la nostra cooperazione sono assicurate e porteranno i loro frutti. 