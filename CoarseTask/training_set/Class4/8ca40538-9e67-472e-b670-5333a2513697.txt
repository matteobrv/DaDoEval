Alla vigilia della conferenza di Londra, benché non abbia ancora l’onore conoscervi personalmente, mi rivolgo a voi con questa lettera. Rappresentante di un Paese come l’Italia, che durante la cobelligeranza ebbe dall’America tante prove di umana solidarietà, leader di un partito politico che venne soppresso dal fascismo perché contro la dittatura aveva fatto appello alla libertà e che, risorto oggi a nuova vita, in virtù della vittoria alleata, fa suoi gli ideali della vita politica americana, cioè dignità della persona umana, tolleranza ed eguaglianza civile, giustizia sociale, governo nell’ordine e nel rispetto della legge, sento, signor Ministro, di potervi parlare, in un’atmosfera di mutua comprensione. La dittatura fascista, complice del nazismo, ha commesso gravi ingiustizie. Il popolo italiano, appena ne ebbe la possibilità, fece tutto il suo possibile per ripararla né ora, nel suo senso di giustizia, esso intende sottrarsi a obblighi imposti dal diritto e dalla morale internazionale. Ma la più sostanziale riparazione che l’Italia può offrire è il concorso del suo lavoro e della sua cultura alla costruzione di un nuovo mondo. Sebbene l’Italia abbia sparso per il globo nella gara pacifica del progresso tanti dei suoi figli – e molti ne ha accolti con spirito fraterno l’America – pure la sua popolazione è ancora concentrata in una piccola penisola, spossata da una lunga tirannia e stremata dalla guerra: tuttavia le doti naturali di sobrietà e di laboriosità, la secolare tradizione della morale cristiana e del diritto antico, possono fare ancora di questo popolo un ponte sicuro di quella civiltà occidentale che fu la preoccupazione prima dei grandi uomini di Stato Americani, quando – Wilson come Roosevelt – presero la grave decisione della guerra. È per la causa di questa civiltà che vi chiediamo di poter continuare a combattere con i mezzi della pace, come col vostro aiuto abbiamo combattuto coi mezzi di guerra. L’America ci ha dato già a Potsdam la prova di aver compreso che ciò sarà possibile, solo se la pace restituirà al popolo italiano la dignità di popolo libero e la certezza che nessuna delle condizioni essenziali al suo sviluppo gli vengano tolte o menomate. Voi avrete, signor ministro, occasione di informarvi su quelle che la coscienza del popolo italiano ritiene condizioni essenziali e sulle ragioni obiettive e soggettive che le segnalano come tali. Alle principali voglio solo accennare rapidamente, e in ordine di importanza. Confine orientale con la Jugoslavia. Riconosciamo che dal punto di vista etnico ed economico la Jugoslavia ha diritto ad una rettifica delle frontiere, pur liberamente concordate nel 1920 (Rapallo) fra i due stati , e pensiamo che per tale rettifica si possa prendere per base la linea proposta nel 1919 dal Presidente Wilson. Tale linea rappresenta per noi la dolorosa perdita di due città Italiane, Fiume e Zara, e di circa 80.000 italiani mentre ricongiunge alla Jugoslavia più di 100.000 slavi. Riteniamo però di dover chiedere che sia tenuto debito conto della necessità di salvaguardare l’autonomia delle città di Fiume e Zara, mediante la concessione di speciali statuti. Per quanto riguarda il resto dei territori, poiché non è possibile tracciare una chiara linea di discriminazione etnica, il governo italiano è disposto a pattuire con la Jugoslavia, sotto l’egida delle Nazioni Unite – o comunque ad accettare – l’impegno reciproco di garanzie linguistiche e di autonomie locali per le minoranze. Lo Stato italiano tiene anche presente l’importanza che ha il porto di Trieste per gli Stati finitimi ed è pronto a collaborare per raggiungere un accordo che assicuri sia al porto come alle comunicazioni ferroviarie un ordinamento che corrisponda a tale funzione particolare. Il popolo italiano sente intimamente di quali estreme sofferenze sia fonte il trasferimento forzoso di popolazioni, tuttavia non si opporrà a considerare tale possibilità, quando venga richiesto dalla Jugoslavia. Con questo paese l’Italia sente il bisogno di collaborare nei rapporti economici e nei pacifici traffici; onde sia richiesta accetterà di smilitarizzare Pola, purché altrettanto sia fatto per la base navale di Cattaro ed a condizione che la completa indipendenza dell’Albania costituisca nell’Adriatico un ulteriore elemento di sicurezza e di equilibrio. Frontiera settentrionale del Brennero. Nella regione dell’Alto Adige la situazione dal 1919 ha subito cambiamenti notevoli. L’Italia vi ha costruito nel distretto grandi centrali elettriche che, [nelle] province di Bolzano e Trento, rappresentano il 13.6% di tutta la produzione nazionale. L’energia elettrica potenziale esistente in tale regione è l’unica riserva che resta all’Italia del Nord per lo sviluppo delle industrie della vallata del Po e per la rete delle comunicazioni ferroviarie nazionali . L’Italia ha sviluppato, specie a Bolzano, industrie chimiche e meccaniche con migliaia di operai italiani. Nella popolazione di lingua tedesca si ebbe prima e durante la Guerra un’infiltrazione di acceso nazionalsocialismo, sì che la regione durante la guerra diede cospicuo contributo volontario alle SS naziste. Non è vero che si trattasse semplicemente di reazione al fascismo; poiché la campagna per le opzioni, svoltasi dopo il 1939, venne fatta da agenti hitleriani in nome dell’adesione al Terzo Reich, e vi aderirono i più accesi nazionalisti, mentre optarono per l’Italia molti contadini e appartenenti alla nobiltà austriaca, quale per citare un illustre esempio, l’ex Ministro a Vienna Toggenburg . L’esito delle opzioni si dovette a un’intensa propaganda nazista. Creare oggi una zona tedesca al di qua del Brennero equivarrebbe a costituire un vivaio del futuro nazionalismo tedesco, del quale sarebbero pionieri quelle bande di SS che vanno ancora errando sulle pendici alpine. L’Italia democratica del 1919-1922 aveva assicurato agli abitanti di lingua tedesca parità culturale e rappresentanza nel Parlamento ed erano allora in corso trattative per creare autonomie locali in tutta la Venezia Tridentina : la dittatura fascista rovesciò ogni struttura locale, ma ora il governo democratico italiano, d’accordo con l’AMG, ha già provveduto per le scuole tedesche ed è in corso di elaborazione un ordinamento di economia locale che sarà, come quello già deliberato per la Valle d’Aosta, sicuro presidio di ogni legittima libertà . Si dice che aggiungendo alla futura Austria circa 200.000 tirolesi del sud vi si rafforzerebbe l’elemento conservatore; ma si permetta di affermare al sottoscritto, il quale fu già deputato al Parlamento Viennese, che o si riesce a costituire uno Stato Danubiano ampio e economicamente saldo, e allora il rincalzo dei pochi altoatesini sarà superfluo, o l’Austria piccola ed anemica non potrà vivere se non come protettorato di una grande nazione che abbia interessi nella zona danubiana. Per questo incerto avvenire si dovrebbero sacrificare le minoranze italiane e ladine della provincia di Bolzano, gli interessi economici dell’Italia intiera e tenere aperte le porte del Brennero al futuro Drang nach Süden germanico? Osiamo credere, signor ministro, che queste ragioni per il mantenimento della frontiera del Brennero non potranno venir considerate né anguste né egoistiche. Sulla frontiera occidentale con la Francia – non dovrebbero nascere difficoltà. Per allontanare ogni possibile sospetto da parte della Francia, il 28 febbraio scorso abbiamo concluso un accordo che, con grande nostro sacrificio, abbandona ogni nostra aspirazione sulla Tunisia e ogni nostra protezione su quei nostri connazionali lavoratori, artigiani e professionisti, che con la loro attività tanto hanno contribuito allo sviluppo economico del paese. Allora il governo francese assicurava che non intendeva avanzare alcuna altra richiesta che quella riguardante il Fezzan, oggi si presentano richieste di rettifiche della frontiera occidentale. Anche qui non abbiamo intenzione di mantenere un atteggiamento intransigente. Siamo disposti, oltre che a eventuali misure di smilitarizzazione, anche a rettifiche nel bacino della Vesubia e della Tinea («terre di caccia») , ma la richiesta di Tenda e Briga Marittima appare, alla coscienza pubblica italiana, del tutto ingiustificata. Amichevoli, diretti negoziati fra i due paesi intesi a raggiungere un’equa e rapida soluzione di tale questione, possono essere preferibili a ogni [altro] metodo. Isole dell’Egeo. L’Italia dal 1912 in qua ha profuso milioni e milioni per opere pubbliche, bonifiche agricole, attività industriali e artigiane, cultura e valorizzazione artistica nelle isole dell’Egeo (Dodecaneso). Il popolo italiano di buon grado vedrà tali isole affidate alla Grecia quale contributo di riparazione e pegno di amicizia tra le due nazioni mediterranee. Peraltro agli italiani residenti a Rodi – la cui opera è stata per tanti anni intimamente connessa alla vita economica dell’isola – dovrebbe essere concessa con le adeguate garanzie la possibilità di continuare la propria attività. Colonie. Prima dell’impresa mussoliniana contro l’Etiopia, l’Italia democratica non aveva mai considerato le sue colonie come strumento di impero, ma come zone di lavoro per l’esuberante popolazione italiana. Sotto questo stesso aspetto le considera anche l’Italia democratica d’oggi; onde in ipotesi fra gli interessi del lavoro italiano e il metodo di amministrazione fiduciaria non esiste incompatibilità di principio. In pratica, però, tale metodo collettivo non corrisponde alle peculiari esigenze delle colonie italiane, data specialmente la fondamentale differenza fra la concezione e la prassi coloniale italiana a carattere migratorio, e quella anglosassone principalmente basata sulle materie prime e sui mercati. Per quanto riguarda le quattro province libiche e le singole colonie, mi riferisco al memoriale che siamo pronti a presentare su ciascun oggetto. Desidero solo accennare a due questioni che, secondo le informazioni che abbiamo ricevute, sembrano essere le più discusse: il destino della Cirenaica e dell’Eritrea. Ci par di capire che mentre non vengono sollevate obiezioni circa la sovranità italiana in Tripolitania, quanto alla Cirenaica si desiderano «garanzie strategiche» atte a dar completa sicurezza ai paesi confinanti ed alle linee marittime internazionali. Noi pensiamo che tale sicurezza possa ottenersi mediante la creazione di «aree strategiche» e di basi aeree e navali nonché mediante altre garanzie nel settore di Tobruk e in Marmarica, senza privare l’Italia della sovranità dell’altopiano cirenaico, che essa ha già in parte trasformato in territorio atto ad accogliere la sua emigrazione agricola. Del pari se forse ancora per la Somalia può mettersi in discussione un sistema di amministrazione fiduciaria, nella nostra vecchia colonia dell’Eritrea il mantenimento della sovranità italiana è essenziale. Esso è d’altronde pienamente conciliabile con l’esigenza dell’Etiopia per uno sbocco al mare, per il quale l’Italia stessa ha costruito la strada Dessié-Assab. Tale accesso potrà essere garantito sia entro confini italiani, sia ove lo si richieda, mediante rettifiche di frontiera. Per di più, al fine di venire incontro ai legittimi desideri delle regioni dell’Abissinia del nord, una zona libera potrebbe essere creata a Massaua. Su altri particolari e su altre questioni di carattere economico, ho pregato l’ambasciatore Tarchiani di fornire tutti gli elementi necessari. Qui, signor ministro, mi sono limitato a tracciare alcune linee di una soluzione che non si può dire una soluzione nazionale italiana, ma piuttosto un contributo alla ricostruzione e cooperazione internazionale sulla base di una pace giusta, vista non quale punizione per il passato, ma quale base di un migliore avvenire per l’Europa. Non ho seguito la tattica tradizionale di creare delle tesi massime, dalle quali poi arretrare su altre tesi possibili, ho preferito ammettere senz’altro francamente i sacrifici che il dovere ci detta di fare e accennare alle condizioni che ci sembrano necessarie per rendere possibile al popolo italiano di divenire un efficace collaboratore del nuovo assetto mondiale secondo giustizia. Questo franco procedimento è un’altra prova ancora della piena fiducia che l’Italia ripone nel senso di equità e di benevolenza dell’America e nell’amicizia del suo illustre rappresentante alla conferenza di Londra. Per il felice esito della quale accogliete, signor ministro, i miei voti. Ed esprimendoli, so di interpretare il sentimento di un popolo di lavoratori, com’è l’italiano, il quale spera successivamente che la grande repubblica stellata porti alla conferenza il largo respiro dei suoi ideali di fraternità umana e di giustizia sociale. 