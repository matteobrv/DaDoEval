Hitler non amava gli italiani. A Braunau e a Vienna aveva imparato a disistimarli e a odiarli alla scuola del movimento razzista e anticattolico «los von Rom und Juda» (via da Roma e Israele). Nel periodo del Patto d’Acciaio , innanzi alla flotta italiana che Mussolini gli fece sfilare davanti parve ricredersi; ma il suo istinto diffidava. Nonostante gli inni reciproci all’identità delle due «rivoluzioni», nazista e fascista, egli indovinava e sentiva nella psicologia del popolo italiano due insuperabili resistenze: la tradizione romana del diritto e la concezione cristiana della morale sociale, come viene bandita da Roma. L’antitesi era profonda e al primo affacciarsi d’una occasione propizia doveva rivelarsi anche nel nostro atteggiamento in guerra. 