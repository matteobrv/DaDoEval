DE GASPERI: Si tratta di prendere delle decisioni di massima. Non sappiamo ancora quale sarà la procedura per la prossima Conferenza ma sembra che potremo far presenti le nostre ragioni. Occorre quindi essere preparati sulle varie questioni che ci interessano e che potranno venire in discussione. Esse sono d’altra parte intimamente concatenate tra loro. La principale e più minacciosa è quella della Venezia Giulia; poi Alto Adige; poi Francia: il tutto inquadrato nella questione mediterranea e nel problema delle colonie e del Dodecaneso. Su queste due ultime non dobbiamo farci molte illusioni. Il problema coloniale è compromesso da passate dichiarazioni inglesi nonché dagli interessi dell’Impero britannico. Forse è opportuno iniziare la discussione sulla questione coloniale poiché ad essa è connesso il nostro atteggiamento verso la Francia. […] DE GASPERI: Tornando sulla questione della opportunità o meno di cercare di ottenere l’appoggio francese, osserva che evidentemente ciò dipende dal fatto se la contropartita sia o no troppo onerosa. Se il problema fosse mantenuto sull’ambito dei compensi in Africa non vi può essere dubbio che ci conviene trattare. Ma se si parla di confini occidentali? […] DE GASPERI: Alto Adige. Uno dei nostri principali argomenti è che gli allogeni hannonel 1939, quando l’Italia era ancora neutrale, preferito diventare tedeschi. Ben 80 mila di essi hanno già perfezionato l’acquisto della cittadinanza germanica. Occorre inoltre sottolineare l’enorme sviluppo industriale da noi dato alla regione. Infine molti degli allogeni hanno effettivamente desiderio di rimanere italiani. 