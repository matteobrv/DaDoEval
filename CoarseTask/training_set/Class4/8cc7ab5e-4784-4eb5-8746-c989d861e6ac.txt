Avverte che dopo la deliberazione presa ieri sera e resa pubblica dall’Esecutivo del Partito socialista , non crede di potersi presentare all’Assemblea a nome del Governo . Potrebbe ivi sentire la necessità di difendersi e quindi attaccare per la tutela della propria dignità e rendere più difficile una combinazione di ampia collaborazione che ritiene sempre necessaria nell’interesse del Paese. Giudica necessario rinunciare a far dichiarazioni alla Assemblea e propone il seguente comunicato nel preannuncio delle dimissioni del Gabinetto. Ritiene, così, che resti aperta la via ad altre combinazioni ed a una ulteriore collaborazione. Prega i colleghi a prendere atto di queste sue dichiarazioni. Ecco il testo proposto: «II Consiglio dei ministri si è oggi riunito alle ore 12,15 a Palazzo Viminale presenti tutti i suoi membri sotto la presidenza dell’on. De Gasperi, segretario l’on. Cappa . II presidente ha dichiarato che, preso atto del comunicato ufficiale emesso ieri sera dall’Esecutivo e dal Gruppo Parlamentare del Partito Socialista Italiano, riteneva di non poter più assolvere al mandato avuto dal Consiglio di parlare oggi a nome del Governo, nel senso ieri dal Presidente stesso indicato, all’Assemblea Costituente. Di conseguenza l’on. De Gasperi ha informato i colleghi di aver deciso di rassegnare al Capo dello Stato le dimissioni del Gabinetto». Dopo alcune dichiarazioni esplicative degli on.li Cacciatore , Romita e Sereni il Consiglio ha preso atto della comunicazione dell’on. De Gasperi. […] II Capo dello Stato riceve sempre le dimissioni di un Gabinetto con riserva di decidere. L’Assemblea Costituente non ha, inoltre, i compiti e le facoltà della Camera legislativa. A parte ciò, non gli appare possibile che un Presidente del Consiglio si presenti alla Assemblea con dei colleghi che hanno espresso sulla sua opera non solo le riserve manifestate in Consiglio, ma l’opposizione che risulta nel comunicato ai giornali del Partito socialista. Infine, osserva che non è conveniente lasciar aprire una discussione che inacerbirebbe la situazione. […] Si richiama ancora al comunicato del Partito socialista e al commento dell’Avanti! […] Replica citando il giornale l’Unità nel quale è scritto che le dichiarazioni dell’on. De Gasperi alla Assemblea sarebbero fatte «a semplice titolo personale». 