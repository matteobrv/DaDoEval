Ho presentato poco fa al capo dello Stato la lista del nuovo ministero e presenteremo, come doveroso, nella prossima settimana alla Costituente il comune programma di lavoro; ma per parte mia ritengo opportuno dire già stasera una parola chiara, semplice, onesta. Respingo il titolo di cancelliere ed altre simili designazioni che vorrebbero suscitare allarmi, ma di fronte alla mia persona ed alle idee che rappresento, sono semplicemente ridicole. Un uomo che ha combattuto e sofferto per la libertà, per la democrazia, per l’autorità del Parlamento come espressione della sovranità popolare contro ogni regime tirannico o anche semplicemente autoritario, un uomo che non ha milizie di parte ma come unica arma ha lo scudo della propria coscienza e della propria buona fede non può essere neppure sospettato di spirito e di velleità antipopolari. Credo – e l’ho dimostrato con i fatti nei momenti critici – nel metodo democratico e credo che il regime deliberato dal popolo italiano un anno fa debba essere sostenuto e difeso da tutti i buoni cittadini se si vuole ricostruire il nostro paese su un largo consenso di popolo e assicurare all’Italia un suo avvenire. Ma penso anche che la democrazia si salva e si consolida solo se al popolo in tutte le sue classi, diciamo intera la verità, invitandolo a fare uno sforzo supremo per la difesa della lira e del potere di acquisto dei salari dei lavoratori. È questa l’unica via per generare fiducia all’interno ed ottenere il credito all’estero. Da tutte le regioni giunge una sola voce al governo: aiutateci a diminuire la disoccupazione, a ricostruire le nostre case distrutte, dateci razioni sufficienti di viveri, provvedete a certe categorie particolarmente disagiate. Ad accogliere questo appello, spesso straziante, debbono rivolgersi tutti i nostri sforzi secondo un chiaro e deciso indirizzo ed una concreta azione di governo. Per ottenere attorno a questa meta la concordia e la adesione dei gruppi politici ho agito e faticato anche in questa ultima crisi ministeriale. Non è il tempo di mire personali e di egoismi di partito. Per rendere più agevole la soluzione della crisi la Democrazia cristiana aveva serenamente dichiarato, anche da parte mia, di essere disposta ad abbandonare la presidenza del Consiglio e la preminenza del governo, a sostituire parte dei suoi rappresentanti nel Consiglio dei ministri con uomini competenti e di buona volontà da qualsiasi partito venissero. Uomini più autorevoli e più esperti di me tentarono senza riuscire. Quando tali tentativi furono esauriti il capo dello Stato si rivolse a me, dicendomi che come leader del maggior partito avevo l’obbligo di provare. Al che io ripresi allora le conversazioni, per cercare di convincere i miei interlocutori, dei quali molti erano amici della lunga vigilia antifascista. Ho tentato, ma non sono riuscito a guadagnare, finora almeno, la loro collaborazione. Qualcuno mi diceva: con voi sì, ma con quel partito alla vostra destra no; qualche altro rispondeva: noi veniamo, purché non ci sia questo o quel partito. Ma come si fa a creare un clima di reciproca collaborazione quando fin dall’inizio si pongono veti, pregiudiziali ed esclusive? Ed è stato inutile ripetere che in questo momento non si trattava di partiti o di classi ma che il male era comune e comune doveva essere il rimedio. Sarà stata colpa della mia insufficiente forza persuasiva o sarà l’eterna tragedia delle fazioni che ci accompagna in tutta la nostra storia nazionale: il fatto è che la prova di una coalizione larga dei vari partiti, o almeno di una collaborazione sul terreno delle immediate esigenze finanziarie ed economiche, non è riuscita. Ho dovuto fare un governo il quale trae la maggiore parte dei suoi membri dalla Democrazia cristiana ma ho ottenuto anche l’ausilio prezioso di alcuni uomini di conosciuta capacità i quali, al di sopra di ogni vincolo di parte, sentono fortemente la responsabilità verso il destino del paese. Essi sanno che non fanno parte di un governo di colore, o meglio, che il colore nostro e loro è semplicemente il tricolore, la bandiera. Della rinascita e della salvezza del paese. Sono pochi ma più sarebbero stati se altri avessero accettato l’invito loro rivolto, perché i miei amici politici avrebbero volentieri rinunciato ad ogni prevalenza di parte. Ci presenteremo alla Costituente della quale riconosciamo oggi più che mai la sovranità, e chiederemo un giudizio su quello che siamo e intendiamo fare. Se il giudizio sarà favorevole, se troveremo appoggio e collaborazione, ci metteremo al lavoro; se no, verranno altri uomini in quanto ritengano di poter far meglio. Comunque sia, confido che il paese apprezzerà l’esempio di coraggio che noi diamo, affrontando le gravi responsabilità della situazione, e nella nostra fermissima volontà di superarle ravviserà un atto di fede nella rinascita e nel destino del nostro grande e fecondo popolo lavoratore . 