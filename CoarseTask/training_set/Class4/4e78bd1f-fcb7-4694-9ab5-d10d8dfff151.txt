Amici carissimi, non so se siete tutti amici. Ma mi pare, veramente, che lo siete tutti: ad ogni modo io sono tanto sicuro della causa che rappresento che sono certo che, alla fine del mio dire, tutti saremo diventati amici. La provvidenza ha voluto che la prima grande assemblea, dinanzi alla quale dopo la quindicina della crisi e la ricostituzione del governo, dopo le lotte e le fatiche parlamentari, fosse quella di Bergamo, Bergamo sempre fedele ai principii fondamentali della causa che rappresentiamo. L’assemblea, quindi, più adatta a sentire la mia rinnovata fede e d’altro canto a darmi con il suo entusiasmo e con la sua approvazione e, se occorre, con la sua rettifica, quell’impulso di cui ho assoluto bisogno, in questo periodo burrascoso che andiamo attraversando. Comincerò col dirvi ciò che già sapete. Ma, ho l’impressione che sarà più chiaro quando a dirlo sarò proprio io. Alcune settimane fa, dopo aver sentito i competenti, dopo avere visto i conti, le relazioni del Tesoro, dove si fanno i conti dei prestiti che il pubblico fa attraverso i buoni del Tesoro, e che sono quindi la misura della fiducia dell’opinione pubblica nella stabilità e nel progresso economico, dopo avere esaminato con spassionatezza, con obiettività, cercando di tenermi lontano dalle divisioni di sinistra o di destra, solo una cosa essenziale ho ricercato: che cosa bisogna fare per il popolo italiano perché si salvi? Ho parlato alla radio e attraverso la radio ho detto: ma è possibile che noi continuiamo nella lotta dei partiti, nelle divisioni di destra, di sinistra e di centro, a bloccarci su discussioni di progresso, di azione, ecc… e non vediamo che in questo momento andiamo a fondo, che la barca fa acqua? Davanti al disastro, al grande disastro che cosa ci importerà di avere fatto una discussione più o meno politica? Aver portato argomenti per un partito contro un altro, cosa ci gioverà? E allora ho detto a tutti quegli uomini che sono onesti, che vogliono lavorare per il popolo al di fuori del proprio egoismo, di venire nel governo. Cosa semplice pare a voi: perché è il senso comune che parla in voi, attraverso i principii naturali del ragionamento e dell’istinto; perché quando c’è un pericolo tutti corrono, quando c’è il fuoco tutti corrono a spegnerlo; quando la barca fa acqua tutti si buttano per istinto ad aiutare a stare sopra acqua. Invece, certi uomini politici, presi più o meno dal meccanismo dei partiti, hanno cominciato, sulla nave che sbandava, a consultare i loro strumenti: per vedere se si andava più a sinistra o più a destra; se questo andare avanti significava andare più indietro, se le direzioni della politica corrispondevano ai programmi stabiliti stampati nelle elezioni del 2 giugno. Ma perdendo tempo nelle misurazioni fra destra e sinistra, hanno in realtà cercato di impedire, e vi sono riusciti, di metterci tutti insieme. E per parecchie settimane lì a misurare il centro, la sinistra, la destra; la barca faceva sempre più acqua. Qualcuno poteva dire che lo sbaglio era di chi è al timone. «Cambiamo il capo, dissi io, io rinuncio volentieri; io quello che ho potuto fare l’ho fatto ed ho creduto di fare bene. Se voi credete di fare meglio vi cedo subito il posto». Io ho detto: «se specialmente voi avete un uomo di reputazione che sia al di sopra dei partiti che prenda in mano lui il timone e che guidi la barca, io aiuterò come posso, anche come mozzo, il governo. Ed aiuteranno i partiti. Ci metteremo sotto e vedremo come si può reggere la barca». E allora ho fatto la crisi. Cosa vuol dire fare la crisi? Vuol dire prendere il cappello e dire: «qui c’è il posto libero, uno meglio di me venga avanti e diriga lui». Avete visto! Si sono scelti gli uomini, tutte le persone rispettabilissime; ciascuno offriva una sicurezza. E anche loro hanno cominciato a misurare con i loro strumenti se la barca andava un po’ a destra un po’ a sinistra. A un certo momento uno di sinistra diceva: «no, qui si va troppo a destra». E a destra si diceva: «si va troppo a sinistra». Intanto la barca continuava a fare acqua e non si concretava nulla. Allora il capo dello Stato non vide strumento migliore che il vecchio pilota e gli disse: «prova ancora tu». (Applausi vivissimi). Voi applaudite ed io vi ringrazio per la fiducia che mi dimostrate, ma non so se è proprio una fortuna per me. Comunque, io mi sono messo a trattare per vedere se i partiti, se gli uomini chiamati, condividevano la mia direzione e per prima cosa ho detto a tutti i partiti: «se uno non si esclude da sé, noi non dobbiamo dire: tu proprio, no». E capite perché? Perché avevo in mente due cose: che quando si tratta di prendere rotta in mare procelloso non bisogna avere troppe discordie nella ciurma, ma mettere in pace le cose fino a tempi migliori. Poi, quando saremo giunti in porto, quando avremo bevuto qualche mezzo litro assieme in una bettola ne parleremo. Ma adesso, NO! Ma ho trovato la solita musica di destra e di sinistra, perché non c’è uno strumento esatto più di quello che segna le rotte parlamentari, non c’è solo la destra e la sinistra, come è per tutte le persone che hanno imparato a fare il segno della croce, ma c’è la sinistra, la sinistra e mezza e la sinistra a tre quarti; la destra di un colore e la destra di un altro colore, la destra estrema e quella meno estrema. Tutta una efflorescenza di questa terra: parco di alberi e anche di genii, di combinazioni dottrinali e politiche, ma che dimostra, però, che la terra d’Italia è ancora frazionata dalle fazioni. Come avvenne nel medio evo per le grandi potenze di Firenze, di Pisa e di Venezia, quando le fazioni, i capi di partito discutevano e il popolo stava a guardare come si battevano i capi. Oggi non si combattono più i castelli: ma i partiti, i quali hanno diritto di assistere, hanno una funzione educativa, ma ad un patto: che in certi momenti, quando il fuoco sta distruggendo la casa, si mettano d’accordo. Ecco perché io credo che oggi parlando di questa necessaria alleanza di partiti e di subordinazione alle necessità del popolo, io parlo secondo il sistema democratico e non da dittatore. Io non voglio negare al Parlamento i suoi diritti, perché voglio salvare questa democrazia. Quando, poi, questo momento difficile sarà superato, non sarà difficile trovare un accordo per le nostre questioni. Ma molta gente non la pensa così e si preoccupa già oggi delle posizioni dei partiti e della destra e della sinistra. Io ho messo in atto tutta la mia pazienza; però qualche volta, la sera, quando andavo a letto a mia moglie dicevo: non ne posso più! Però il Signore mi dava alla mattina la forza di riprendere il lavoro e mi diceva: per chi lavori, se non per il popolo italiano? È successo che il ministero che volevo fare, non è andato. Non sono stato capace: ci voleva un santo ed io sono un politico. Ci voleva, anzi, un santo di quelli grossi; io, comunque, non sono riuscito e allora ho fatto un’altra proposta. Io non avevo mai escluso nessuno. Non è vero che io volessi escludere i partiti cosiddetti operai. Dico cosiddetti, non perché escluda che in essi vi siano operai, ma perché non riconosco il loro monopolio della classe operaia. Non ho escluso nessuno e chi legge la cronaca dei giornali avrà visto che io ho cominciato col non escludere nessuno. Si sono esclusi loro, uno con l’altro: «io vengo, ma non con quello». Allora hanno fatto una proposta: nell’Assemblea il partito più grosso è la Democrazia cristiana e ci pensi essa a cavarsela. Io non pensavo vigliaccamente: «io solo non posso». C’era la responsabilità politica e vuol dire portare sulle spalle la responsabilità della disoccupazione, le sassate, le fischiate che ti tirano dietro, la perdita di seggi e di mandati nelle elezioni. Compito duro e difficile dove non si può fare miracoli, dove ci sono gli avversari più calunniatori, e dove non si salva nemmeno l’uomo più innocente. Sapevo il pericolo, ma ho detto: sta bene; come responsabilità politica me la prendo, però dovete aiutare e se le cose vanno bene, condividere anche il merito, se le cose vanno male, però, pensavo diranno che la Democrazia cristiana la barca l’ha guidata male. Avevo detto anche «metteteci un tecnico, un uomo che non impegni un partito. Tu, dissi a Togliatti, perché non mi lasci il ministro dei Trasporti… ha fatto buona prova, sarà nuovamente un bravo ministro, potrà lavorare come tecnico e potrà anche vigilare sopra l’indirizzo politico del Governo». Mi pareva, proprio, una proposta ragionevole: mi hanno risposto: quale novità, mai sentita una proposta simile: questo è un governo di cancelleria! Ed allora cosa avrei dovuto fare? Dopo tre settimane di trattative mi hanno detto che bisogna scegliere un altro uomo. Ho aspettato; ma nessuno è venuto a portarmelo! Ho scelto allora come potevo persone che si erano offerte di aiutarmi, anche se non appartenenti al nostro partito. Alcuni hanno idee diverse; qualcuno non lo avevo mai visto e conosciuto. Essi si sono offerti perché desiderosi di giovare al paese. Chiesi loro solo lealtà, spirito di collaborazione per aiutarmi a trovare il modo di salvare la situazione economica del popolo italiano. Quando ho messo insieme il ministero, apriti cielo! Avete visto l’amico Nenni cominciare a scrivere… (fischi dalla platea) … no; non fischiate perché nonostante tutto io sono amico di Nenni soprattutto ricordando i legami che ci hanno unito durante il periodo clandestino. Ora lui, forse perché ha molta fantasia storica ha cominciato a scrivere che io rifaccio il sistema di Dollfuss, che io rifaccio i tentativi contro la libertà fatti da Gil Robles e dagli spagnoli ecc. ecc. Io sono rimasto perplesso; ma è mai possibile che il popolo italiano sia proprio come lo descrive lui? Io cerco di risolvere un problema ed è mai possibile che bisogna fare alle fucilate per mantenere l’ordine? Io confido nel popolo italiano: il popolo italiano è migliore di quello che lo descrivono molti. Quando ho varato il governo mi hanno detto: questo è il ministero della reazione, che difenderà la Confindustria e tutti gli uomini di affari. Guardate un po’ se sarà modo di ragionare! Credete voi che chi ha da perdere specialmente con l’inflazione, quando la lira va a zero, siano proprio i possessori dei terreni agricoli? Ma a loro non importa niente, perché il cavolo ha sempre il valore del cavolo; forse i grandi industriali? Ma gli impianti industriali valgono tanto più quanto la moneta vale meno. Vi sono gli uomini che guardano solo al loro egoismo, quelli che non hanno bisogno di nessuno e non chiedono niente. È la categoria per la quale peggio va, meglio è. Questa è la categoria che non ha paura della inflazione. C’è poi una categoria che è stata presa dallo spavento, dal panico, e compra tutto. Teme che la lira non valga più niente, essa si divide in due qualità: gli speculatori e quelli che comprano e mettono la roba nelle cantine e nelle soffitte. Gente che ha paura e che dice che al governo si discute soltanto, e intanto che i medici discutono l’ammalato muore. Che cosa è successo al governo? È successo che i ministri fanno, discutono, votano, ma appena fuori i loro amici e i loro giornali fanno una lotta contro i loro colleghi che hanno fatto le stesse leggi, che hanno assunto le stesse responsabilità. Questo è un altro aspetto politico che si inserisce nella tragedia: questo voler profittare del disastro, che è in fondo il risultato di una guerra perduta. Così si sparge il panico e si dice che la lira non vale più niente. Ecco perché ebbi la sensazione che tutti i partiti dovessero mettersi assieme. Qualcuno ci deve essere per dare la sensazione della ripresa, la volontà di risorgere, di risanare questo corpo malato della nostra patria. Adesso farò un discorso a chi possiede e a chi ha. Forse le classi abbienti avevano un giusto pretesto fino adesso. Se tutto finirà nel regime comunista tutto rovinerà in una catastrofe, tutto finirà in un grande rivolgimento. Ma adesso questo pretesto non c’è più, adesso questo governo, che si dipinge come un governo reazionario, ha diritto di chiedere che voi, ricchi, aggiungiate anche i vostri sforzi e i vostri sacrifici per salvare il paese, se si vuol salvare davvero questo nostro paese. Anche nell’industria e negli organismi agricoli in genere, nelle organizzazioni economiche del lavoro vi sarà qualcosa da dare per attuare il nostro programma. Gli industriali e gli agrari dovranno essere uomini ragionevoli e comprendere che industriali e operai, proprietari e lavoratori hanno una necessità solidale di cui bisogna tenere conto. Perciò ci deve essere un progresso per gli uomini del lavoro. Questo governo vuole che il progresso si faccia non con cose improvvisate al momento; non forzare le industrie, non improvvisare riforme agricole, ma agire con una certa gradualità. Quando la produzione sarà assicurata e il reddito industriale rafforzato e veramente la ricostruzione sarà in marcia, noi potremo fare le riforme e le faremo. E qui gli industriali seri che vogliono veramente essere gli ufficiali della ricostruzione e costruzione del paese, hanno il dovere di aiutare il governo che vuole andare verso il popolo. Noi terremo conto di tutte le forze reali e chiediamo il loro concorso per iniziare la marcia della ricostruzione. Abbiamo fiducia che una volta in marcia la ricostruzione possa servire soprattutto per il benessere delle larghe masse popolari e per il lavoro che viene da queste masse. Avete visto fino adesso stampato sui giornali che non facevamo abbastanza, che le leggi votate non erano sufficienti, che le riforme non erano ancora pronte, che bisognava fare di più. Ma bisogna sapere la verità. Abbiamo votato l’abolizione del prezzo politico del pane, ed è stata una cosa dura. Negli anni 1919-1921 questo era già stato fatto ed era bastato a fare rovesciare tre ministeri. Ma era una cosa da farsi perché non era più possibile caricare il bilancio dello Stato al di là del termine estremo. Quella volta avevamo ottenuto in seno al Consiglio dei ministri l’unanimità del consenso per simile misura, ma appena appena che si è sentito parlare di crisi, tutti hanno ritirato il consenso ed è stata iniziata subito una campagna contro l’aumento del prezzo del pane. Era venuta anche l’imposta sulla patrimoniale che avrebbe portato un reddito maggiore di 200 miliardi. Non si può dire che noi non abbiamo presentato il progetto; non si può dire che l’imposta non chiedesse un grosso sacrificio ai possessori di capitali a beneficio del paese. Ma non appena presentata è stata subito svalutata del suo vero scopo. Questa linea politica era ben chiara ed ispirata ai principii economici più netti. Ma anche in questa occasione è tornata l’accusa di De Gasperi, genio del compromesso. Forse qualcuno si era illuso che io non fossi capace di fare altro: io ho però dimostrato che ho anche una volontà e un’idea. Adesso vi dico ancora una parola perché è tardi e voi dovete andare a casa, e anch’io. Quindi una cosa ancora. Siccome tra i ministri ce ne è uno il quale prima del 2 giugno onestamente, da bravo piemontese, e per tradizione familiare si era pronunciato per la monarchia, si è preso il pretesto per dire: voi siete un gruppo antirepubblicano . Ma fino a quando dovrà durare questa discordia sopra il regime istituzionale? Non abbiamo detto prima del 2 giugno: noi votiamo e la minoranza si adatterà alle decisioni della maggioranza? Non occorre tutti i giorni parlarne, altrimenti non arriveremo mai ad un accordo! E allora vi dico che questa è la direttiva per l’ordine dello Stato: quando la maggioranza ha dato un risultato per un regime e, nel caso particolare, per la repubblica, bisogna col proprio contegno, col proprio atteggiamento, colla propria prudenza guadagnare anche la minoranza, tanto più quando la minoranza è stata grande e farla aderire al verdetto della maggioranza non solo formalmente, ma con lo spirito di salvare l’unità del popolo italiano. Ed ecco perché diciamo che quando la barca fa acqua dobbiamo tutti assieme buttarla fuori e a me pare una sciocchezza che a questo salvataggio siano chiamati solo i repubblicani. È l’unità italiana che deve raggiungersi: e mi pare che dovrebbe essere il senso comune a ragionare così. Devo dire ancora un’altra cosa: hanno detto anche che questo è un governo nero. Io ho lottato, ho fatto sforzi per parecchi giorni per farlo meno nero possibile e quando uno dei gruppi repubblicani mi ha detto che c’era un monarchico io gli ho detto: ma vieni anche tu che aumenti il numero dei repubblicani. Ma lui doveva stare fuori per difendere la bandiera della storia. Oppure c’era quello che diceva: ci sono troppi preti. Gli rispondevo: vieni anche tu vedrai che così non ci sarà pericolo che la cupola di san Pietro ti caschi sulla testa. Ma lui non poteva venire. Così io ho formato il governo. Quando i ministri si sono presentati pieni di buona volontà di fare qualcosa io non ho chiesto il certificato del battesimo e della pasqua. Ho solo chiesto: siete uomini onesti, con una reputazione? Quando mi date la mano siete leali? Questo ho chiesto: ed ora ho la fiducia. So bene che ogni cosa ha i suoi rischi: quelli che hanno fatto la guerra sanno benissimo che non c’è generale che possa fare un piano tale che possa dirsi sicuro di riuscita. Con tutta la mia buona volontà può essere, quindi, che sbaglio, ma mi pare che dopo l’esperienza che ho fatto io in questo ministero non mi toccherà più almeno l’esperienza che ho fatto in questi anni e specialmente tra il terzo e quarto ministero. È avvenuto un fenomeno curiosissimo, che il ministero è stato attaccato non per quello che farà ma per quello che ha fatto proprio con gli stessi accusatori di dopo. Questa mi è sembrata una mancanza grave al codice parlamentare, codice politico, di galantomismo. Io non posso imporre a nessuno il codice delle mie convinzioni religiose, il codice della cavalleria, ma il codice della lealtà, il codice umano della lealtà bisogna poterlo imporre. Quando questo ministero finirà, i risultati saranno come Dio vorrà, ma almeno non avrò sorprese. Sono certo che i ministri parleranno prima, durante la durata del ministero, non dopo. Nenni ha detto di avere il compito di pungolare, di spingere avanti. Ora io ho pazienza; sapeste quanta pazienza! Quanta ne ho dovuto portare anche sul piano della politica estera, quando ero a Parigi e a Londra. Quando ero impegnato a difendermi contro colossi come Golia, io piccolo David, e venivo ferito alle spalle. Ed io dovevo insistere ed assicurare che parlavo in nome di tutto il popolo italiano. I miei calunniatori non capivano quanta pazienza fosse necessaria: perché il popolo italiano era debole, era sotto la sorveglianza straniera e non c’era nessuna possibilità di reagire. Questo è; questo fu il mio atteggiamento. Dovevo anche aspettare che l’ordine si ristabilisse e soprattutto si ristabilisse l’ordine nel cervello degli uomini che erano passati attraverso le esigenze di una guerra: 46 milioni di persone tra cui molti profughi, che tutto avevano perduto. Ma dovevo, come governo, avere pazienza, pur tenendo conto che il popolo ha fame e chiede un lavoro che non possiamo dargli. Noi dobbiamo migliorare lentamente giorno per giorno: perché un paese, che è passato attraverso un disastro e che è povero, deve fare la politica della povertà, fino a che avrà le forze per risorgere ancora. E per la politica estera quanta ne abbiamo fatta! Dicono che noi dobbiamo salvare l’indipendenza dagli americani. Il contributo che noi abbiamo dato all’America è grande: tanto è vero che in America gli italiani hanno fatto sempre carriera. Cominciano a fare i negozianti di formaggi, per quattro o cinque anni, e poi diventano vice sindaci e sindaci. Là si vede quello che valgono, quello che vale la razza italiana quando è posta in condizione di lavorare. Io ho parlato con molti di loro a Chicago, a New York, a Cleveland, a Washington, a San Francisco: quasi tutti grandi negozianti che hanno in mano il commercio americano. I figli appena appena sanno parlare l’italiano ma quando sentivano sotto il mio inglese che cercavo di imitare il loro gergo, saltava fuori la voce degli italiani come balzava il sangue al siciliano, all’italiano del Nord come all’italiano del Sud, al solo sentire la voce della loro patria lontana Hanno dimostrato questi italiani che stanno in America quanta influenza hanno, come sono visti bene, e quanto aiuto hanno dato all’America. Sapete che cosa mi ha detto Truman, raccontando degli aneddoti? «Nella campagna di Francia, mi disse, avevo un attendente italiano ed ho visto che cosa era capace di fare. Quando è finita la campagna l’ho portato con me ed ha fatto grandi progressi. Questo è un piccolo esempio ma ne ho visti molti. Io pensando agli Stati Uniti, diceva Truman, sento il dovere di aiutare l’Italia perché ho visto quello che valgono gli italiani, che hanno aiutato noi nella nostra prosperità». Fare un debito, certo, è sempre un male; sarebbe meglio andare sempre in credito. Ma quando bisogna farlo è meglio chiederlo a chi sta lontano, a chi sta bene. Dicono che cadremo in preda agli imperialismi economici. Ma non c’è pericolo che l’America si impadronisca dell’industria italiana quando essa ha tutto il Pacifico e tutto il mondo per espandersi. La leggenda che tentino di prestarci quattrini a buone condizioni per influire su di noi è una menzogna. La verità è che quando mi sono recato in America per stipulare un accantonamento di 100 milioni di dollari per la nostra industria ho dovuto lavorare dieci giorni per persuaderli; ho detto: mi avete invitato per un atto di amicizia per l’Italia, ma dovete darmi la possibilità di dire al popolo italiano che avete fiducia in lui. Se non mi date il vostro aiuto me ne torno via. Ma se voi aiutate il popolo italiano, domani vi daremo i nostri prodotti, se aiutate l’industria italiana nella sua ricostruzione essa vi ripagherà di quello che avete prestato. Quindi: indipendenza, dignità, libertà. Non crediate che io abbia fatto balenare dinanzi ai miei colleghi lo specchietto delle allodole, che io abbia agitato cheques di dollari; mi fu detto questo in America: noi siamo disposti ad aiutarvi nel risorgimento della vostra industria ma intendiamoci bene, vediamo come state in politica. Questi partiti ci sembrano un po’ troppi. Io rappresentavo allora il governo quadripartito. E dei troppi partiti io ho dato in parte la colpa a loro; siete stati voi i primi a riconoscerli in bassa Italia: ci avete dato Togliatti e i suoi amici al tempo di Salerno. Ciò nonostante: troppi partiti, troppe questioni, troppe inquietudini, dicevano. Io ho risposto: ma cari miei, voi durante le elezioni ogni paio di anni ne fate anche voi del chiasso. Ma mi diceva il sindaco di Chicago, per un mese e mezzo noi ce ne diciamo di tutti i colori, poi per un anno e tre quarti siamo amici; poi ricominciamo di nuovo. Questo è il buon sistema. Ora termino amici! Mi si è accusato anche di mettere in pericolo la libertà: mi pare di sentirmi dire che sono anche un bel dittatore. Ma io sono sicuro della mia coscienza democratica e assicuro che il governo vuole compiere per intero il proprio dovere. Si farà il massimo sforzo nel campo economico. Ma il governo è niente se non è aiutato da tutte le forze produttive. Non fermiamoci a dire: è un governo incapace. Certo che se voi non concorrete allo sforzo del governo, se voi tutti, forze produttrici e forze popolari, non farete sacrifici il governo produrrà della carta straccia. Ma oltre alla questione economica c’è anche la questione dell’ordine pubblico. E anche qui ci vuole pazienza. Il governo tenterà di riorganizzare l’amministrazione; un poco alla volta si assesterà, ma ha bisogno del popolo e della sua fiducia. Ci sono delle vie di passaggio dove poco alla volta il traffico diventa intenso ed è necessario mettere un metropolitano. Così è nel governo: dove sorgono le necessità e i bisogni si provvede a mettere un metropolitano. C’è libertà per tutti ma ci vuole l’ordine: bisogna provvedere che una cosa non danneggi un’altra e non ci porti al disastro. E soprattutto, amici miei, poiché Bergamo è un centro cattolico di grande fede, dove sono nati ed insegnarono insigni maestri di cui ricordo i nomi gloriosi, non avete bisogno voi soprattutto che io ricordi quanto è urgente il ritorno ad una sanità morale, a costumi più castigati, per rincamminare nello spirito della nostra civiltà cristiana. L’altro giorno è stato detto alla Camera che si è fatto un governo nero; cosicché l’anticlericalismo crescerà più di prima. Ma di quello ce n’è fin troppo e non si può lasciarlo andare oltre. Ciascuno ha la propria libertà. Ciascuno nel campo politico avrà impegni di carattere e di culto che sono regolati su diversi piani; ma vi è per ciascuno una regola fondamentale, quella dell’onestà, della coscienza di buon padre di famiglia, libero dalla pace delle passioni e capace di sacrifici. Perciò il mio motto è: «Dio e Libertà»! 