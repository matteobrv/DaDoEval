Com’ella sa, attendiamo di giorno in giorno trapasso delle provincie del Nord all’amministrazione italiana, Bolzano compresa. Trasferimento quest’ultima dovrebbe essere accompagnato da esplicita, pubblica riserva alleata che ciò non deve pregiudicarne sistemazione territoriale definitiva. Tale riserva è, a mio avviso, un errore grave. Guasta completamente effetto dell’iniziativa nei confronti dell’opinione pubblica italiana da una parte; rinfocola movimenti separatisti alto-atesini ed incoraggia le assurde pretese austriache dall’altra. Non mi pare d’altro canto né logico né equo insistere presso il Governo italiano sulla necessità di procedere sollecitamente sulla strada dell’autonomia dell’Alto Adige – come è del resto nostro fermo proposito – e, contemporaneamente, galvanizzare con gesti orientati decisamente in senso opposto i movimenti irredentistici dentro e fuori delle nostre frontiere: cioè assegnarci un compito e rendercene in pari tempo estremamente più complessa e difficile la soluzione. Ella conosce la storia dell’inesistente intervista Parri-Schuschnigg . Si tratta di una bene architettata manovra che prelude probabilmente ad un’agitazione irredentistica e ad una vasta campagna annessionistica da parte austriaca. Ella sa, d’altra parte, perfettamente quali sieno le nostre ragioni e quale il nostro buon diritto. Le trasmetto a complemento, con telespresso a parte, alcuni brevi appunti. Dal primo risultano quali e quante sono state le unità austriache che hanno sino all’ultima ora duramente combattuto contro le truppe alleate e nostre. Si tratta di un complesso di unità imponenti che non hanno deposto le armi che quando le hanno deposte i tedeschi. Tali unità si sono comportate in Italia esattamente con la stessa durezza germanica: sicché non si fa, da noi e altrove, discriminazione alcuna fra tedeschi ed austriaci. Un secondo appunto traccia un quadro approssimativo delle forze che le popolazioni tedesche dell’Alto Adige hanno fornito alla polizia e alle SS germaniche. Si tratta di migliaia di individui il cui comportamento in Italia è stato, dall’armistizio alla fine delle ostilità, esattamente eguale a quello tedesco. Un terzo appunto riassume, a titolo di esempio, l’episodio sanguinoso di Cefalonia, ove soldati austriaci hanno gareggiato in ferocia con quelli tedeschi nella distruzione della nobilissima ed eroica divisione Aqui. Un quarto ed ultimo appunto riguarda infine le unità austriache che hanno combattuto contro unità italiane partigiane in Balcania. Ammettere dunque che anche l’Austria, che sino all’ultima ora è stato Paese nemico e come tale si è comportato, possa avere un qualche diritto ad avanzare pretese annessionistiche contro l’Italia, è palese e profonda ingiustizia. Tutti avrebbero così diritto ad accampare diritti sulla nostra terra: anche i nemici. Ora io credo che sarebbe cosa saggia da parte delle Potenze alleate se, in conformità del resto alle assicurazioni ed indicazioni già dateci, piuttosto che formulare riserve, esse volessero invece esaminare l’opportunità di chiarire definitivamente la situazione con un qualche atto e gesto da cui risulti senza possibilità di equivoco che la questione delle frontiere settentrionali italiane non rientra nel novero di quelle che verranno portate alla prossima Conferenza della pace. Il Governo italiano, dal canto suo, potrebbe rispondere a codesto gesto prendendo impegno di risolvere il più equamente possibile il problema delle minoranze alloglotte in Alto Adige, avviandolo in concreto verso una rapida soluzione. Come è del resto, ripeto, nostro proposito. Si esprima subito in questo senso a mio nome e con la maggiore fermezza. 