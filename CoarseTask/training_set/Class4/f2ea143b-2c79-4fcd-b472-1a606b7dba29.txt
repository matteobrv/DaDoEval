De Gasperi ha espresso la sua ammirazione per la partecipazione della Democrazia cristiana alla lotta di liberazione: lotta condotta direttamente dalle forze partigiane e dalle squadre di città e indirettamente da tutti i militanti del partito e da quanti, mossi da un’ideale cristiano, hanno operato nell’assistenza e nell’aiuto ai partigiani. Il concorso del clero in questa opera è stato particolarmente ricordato: «Senza l’ausilio del clero – ha detto che De Gasperi – gran parte dei risultati della resistenza non sarebbero stati raggiunti». De Gasperi ha poi parlato dei Comitati di liberazione. «Quando eravamo agli inizi della vita dei Comitati io personalmente ero propenso per un rinvio a dopo la guerra di ogni marcata differenziazione fra i vari movimenti politici ed ero disposto a sacrificare l’amor proprio dello stesso partito di cui ero segretario per raggiungere una tregua di un paio di anni da cui il paese avrebbe ricavato benefici frutti. Ma un bel giorno ci siamo trovati dinanzi ad altri partiti già costituiti o ricostituiti. Dunque i partiti ci sono e non è il caso di intralciare la loro opera con quella di altri organismi, a meno che questi non si propongano come già il Parlamento, di tirare la risultante della cooperazione politica in vista pure della formazione degli organismi governativi. Su questo tema bisogna essere chiari, e non importa se per la semplice ragione che vogliamo fermamente mantenerci democratici e democratici sinceri, saremo accusati di spirito reazionario. Vi dirò francamente che fin dal principio ho sostenuto che nessuna questione grave può essere decisa da un club di quattro o cinque o sei persone, ma che il popolo tutto deve essere chiamato ad esprimere la sua idea. Lasciatemi ricordare come fin dall’epoca del Partito popolare la nostra massima aspirazione è stata quella di educare il popolo italiano, di portarlo a maturità politica attraverso la vita delle cooperative, del comune, della provincia, dello Stato ed oggi stesso noi abbiamo fiducia in questo popolo, mentre altri partiti che a parole pur si proclamano democratici, ritengono il nostro popolo immaturo per essere avviato sulle strade della democrazia e per esercitare con senso di responsabilità i suoi diritti di cittadino». Dopo aver accennato agli sviluppi della situazione politica interna, inquadrandoli nei nostri impegni con gli Alleati, De Gasperi ha detto: «Non si illuda nessuno, i democratici cristiani di oggi hanno imparato a rischiare la pelle, e se in Italia da qualsiasi parte tornassero velleità per nuove dittature, preferiremmo affrontarle oggi piuttosto che domani». Riguardo al «cristianesimo» del nostro partito De Gasperi ha precisato: «Come voi sapete non intendiamo essere usi a dare alcuna speciale patente di cristianesimo ai nostri aderenti, né chiediamo ad essi attestati particolari, ma da tutti esigiamo che la loro opera venga compiuta secondo lo spirito cristiano. Il soffio che ci anima deve essere cristiano, come cristiana è stata la forza che ci ha sorretti nella resistenza. Noi non siamo dei nazionalisti, ma siamo dei nazionali, in quanto abbiamo la coscienza dei diritti e dei doveri della nazione, abbiamo la coscienza delle tradizioni cristiane del nostro paese che noi difenderemo a qualunque costo poiché queste sono le premesse necessarie di una riforma democratica e cristiana della società». De Gasperi ha parlato in fine dell’opera del governo attuale e dei problemi particolarmente urgenti della sicurezza delle nostre frontiere. 