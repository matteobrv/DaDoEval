Da martedì scorso in qua, mi è stato impossibile di riprendere la penna in mano per concludere la mia risposta a Togliatti. Tento di farlo oggi. Dicevo dunque che egli si lagna della crescente tendenza a introdurre nella lotta politica elementi di polemica religiosa. Rispondo qui naturalmente in termini politici e nella misura che mi spetta come uomo politico. Tutti sanno e nessuno ha diritto di dimenticare che noi siamo il partito di una democrazia specificatamente e sostanzialmente caratterizzata dall’epiteto cristiana. Fin dalle nostre origini e anche nelle nuove formulazioni durante e dopo la guerra noi abbiamo affermato che il rinnovamento politico e sociale d’Italia è irrealizzabile, senza che il popolo italiano tragga dalla linfa vitale delle sua tradizione cristiana nuova forza per rifare la sua morale corrotta da tante azioni di malcostume, spiritualizzare la sua fraternità, alimentare il suo senso di libertà e di giustizia. Questa non era e non è soltanto una professione di fede, ma una direttiva, un impegno d’azione, limitato naturalmente, per quanto ci riguarda, al campo delle attività politiche e subordinato alle leggi necessarie della libertà e tolleranza civile di uno Stato democratico. La preoccupazione religiosa del nostro partito non si riferisce dunque a un problema privato di coscienza, ma agli effetti sociali e politici del cristianesimo quale fonte di vitalità e moralità pubblica: è quindi parte integrante del nostro programma. Nessuno tuttavia può affermare con fondamento che noi abbiamo comunque intrapresa o condotta una campana d’indole religiosa, sia in genere, sia in particolare, in confronto del comunismo. Al contrario: i nostri oratori propugnano e svolgono il nostro programma di rinnovamento politico, sociale, economico; discutono dei problemi della democrazia, dell’agricoltura e del lavoro; le nostre commissioni di studio hanno pubblicato conclusioni e proposte sulla riforma dello Stato, sulla riforma terriera, sul partecipazionismo operaio, sulla socializzazione, sulla ricostruzione, sulla cooperazioone, sulla previdenza sociale, sull’emigrazione, sulla politica internazionale; e di tali problemi s’intese la nostra attività propagandistica verbale o scritta. Abbiamo così mantenuto per nostro conto il patto più o meno esplicito di tregua fra i partiti, quello cioè che nel periodo di emergenza e di ricostruzione ci si attenesse allo status quo e si accantonassero i problemi a sfondo ideologico che ci potessero dividere. Questa tattica di tregua nazionale ha però due limiti: l’uno è il dovere di probità politica di non camuffare e non dissimulare i propri connotati; l’altro è il dovere della formazione delle coscienze e della loro preparazione per il momento in cui i problemi ideologici arriveranno a decisione. Il primo limite c’impone in talune occasioni di non nascondere le ragioni di pavido opportunismo, la nostra tendenza cristiana. L’abbiamo fatto generalmente in forma positiva, senza polemiche; ma talvolta sarà ben stato necessario definirci anche in confronto degli altri partiti e delle altre ideologie e parlare anche del materialismo dialettico, del materialismo storico, del marxismo, del leninismo, e succedanei. Ora dove volete che si vadano a cercare le formulazioni di tali dottrine se non nei vostri classici da Marx a Stalin, che voi stessi avete volgarizzato in centinaia di opuscoli popolari nell’altro dopoguerra? E, in maniera certo più limitata, anche in questo che attraversiamo. Non ce ne autorizzate voi stessi, quando proclamate con Scoccimarro all’ultimo congresso: «Noi non rinneghiamo nulla della nostra dottrina marxista-leninista?». Voi mi replicherete che esiste anche una dichiarazione di Togliatti che dice: «Noi abbiamo aperte le porte del nostro partito anche ai credenti, il che vuol dire che non facciamo dell’adesione alle ideologie nostre una condizione per l’ingresso nel partito, nel quale vi è in maniera ideologica, oggi, un regime di tolleranza». Ma questa stessa dichiarazione, evidentemente di carattere contingente, («oggi»), riguarda la coscienza privata dell’iscritto al partito il quale come credente vi è tollerato, non i principi e il programma del comunismo stesso, che sono anzi supposti in antitesi con la fede dei credenti, alla quale il comunista oppone le «ideologie nostre». Ma poi accanto alle dottrine esistono i fatti. Il comunismo è stato ed è al governo in parecchi Stati e vi fa e vi ha fatto una sua politica religiosa o antireligiosa, sia nei rapporti della scuola sia in quelli con le società religiose e, quel che più ci riguarda con la Chiesa cattolica alla quale appartiene quasi la totalità della nazione italiana che si onora di ospitare la sede del supremo pontificato. Certamente nel clima della guerra mondiale antifascista molte cose si cambiano e può essere che taluni mutamenti siano duraturi; ma ciò esclude forse che uomini politici i quali hanno delle preoccupazioni religiose nei rapporti sociali si disinteressino della storia al punto da dissimularla o dell’avvenire al punto di affidarsi senza critica alla buona ventura di un’auspicata evoluzione? A Milano ho parlato d’un campanello d’allarme. Chi l’aveva suonato non era un comunista: ma quando Togliatti accenna a risolvere a suo tempo il problema del Concordato, cioè dei rapporti fra Stato e Chiesa, quand’altri accenna alla scuola unica nel senso dell’abolizione della scuola privata, quando, qualunque siano i propositi dei partiti, la Costituente stessa, rifacendo lo statuto fondamentale, costringerà ad affrontare anche i problemi della cultura e della concezione della vita, i democratici cristiani non possono rinunciare a preparare, discutere e formulare il loro atteggiamento di domani. Del resto, seppur lo volessero, sono i comunisti stessi che li costringerebbero a farlo. Caratteristico, fra tanti, è stato l’episodio di San Lucido, dove i comunisti (o quelli che si dicono tali) siccome il parroco non permetteva loro di partecipare alla processione, inquadrati intorno alla bandiera del partito, invasero la chiesa e fecero per loro conto la processione portando in giro la statua del santo. Se i comunisti applicano il loro spirito di intraprendenza sopraffattrice anche alle cerimonie di culto, la libertà religiosa è in pericolo, perché essa vorrà pur significare anche libertà della Chiesa di ordinare come crede le sue manifestazioni religiose! Ma c’è, soprattutto, in fondo a questo o ad altri episodi del genere una imposizione categorica preliminare: Voi, credenti, non avete diritto di fare discriminazioni religiose in nostro confronto, perché le obiezioni dottrinali che opponete al comunismo non hanno nessun fondamento, nessuna ragione d’esistere. È un’invenzione dei preti, una menzogna! Ecco che tale accusa di disonestà politica prende di petto i democratici cristiani e li costringe a precisare il loro atteggiamento su tali argomenti, a scanso di rinunziare alla libertà del loro pensiero, della loro propaganda, della difesa delle loro idee. Ed ecco che in fondo tutto finisce nella questione pregiudiziale del momento: la libertà. Del fascismo la cosa più dura fu quel suo clima soffocante che imponeva ai più l’umiliazione di nascondere, contraffare, tradire la propria personalità, come uomo e come partito. Noi insistiamo e ci battiamo perché tale asfissia della vita pubblica non torni più. Il comunismo, là ove assorbendo certe istintive reazioni delle masse ne ha in parte ereditato anche il costume, ha la grave responsabilità di educarle a tolleranza e libertà. Ovunque i capi faranno tale opera, noi abbiamo il proposito e il dovere di aiutarli. Ma ove ciò non avvenga, ove la violenza si accampi in agguato o si esplichi in sopraffazioni, i democratici cristiani hanno il sacro dovere di difendere a qualunque costo quella «libertas» che onora la loro bandiera. 