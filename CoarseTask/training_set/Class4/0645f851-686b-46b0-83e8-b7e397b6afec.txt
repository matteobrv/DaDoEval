Il governo italiano ha la massima comprensione per il vostro grido d’allarme e vi ringrazia per il vostro impegno di fare ogni sforzo per correre ai ripari. Dal canto nostro intendiamo stabilire una rigida disciplina alimentare, cercando di utilizzare ogni possibile risorsa nazionale e controllando in modo particolarmente severo il settore dei cereali e dei grassi. È mio dovere tuttavia segnalarvi che le ultime riduzioni hanno portato la razione ad un livello estremamente basso che non raggiunge neppure le 700 calorie giornaliere. Aggiungo che la scarsissima disponibilità di generi non razionati, caratteristica dei mesi invernali, rende impossibile alle popolazioni urbane di completare il proprio vitto e di avvicinarsi alle 1500 calorie, fabbisogno assolutamente indispensabile per evitare gravi conseguenze dal punto di vista sanitario, soprattutto con riguardo al fortissimo aumento della tubercolosi, che si riscontra specialmente nei prigionieri, nei profughi e nei deportati che vanno rientrando in patria e si attendono a buon diritto particolare considerazione. Sono sicuro che, nel quadro generale del fabbisogno dei paesi liberati, l’UNRRA terrà nel dovuto conto questi dati obiettivi e farà ogni sforzo per assicurare al popolo italiano, nei piani di approvvigionamento febbraio-giugno, il fabbisogno minimo calorico necessario alla vita. In tale attesa vi esprimo di nuovo Signor Presidente, i nostri sensi di gratitudine per il largo aiuto che l’UNRRA ci ha dato finora e per le benevole assicurazioni che voi, pur nell’aggravata situazione, ci confermate . 