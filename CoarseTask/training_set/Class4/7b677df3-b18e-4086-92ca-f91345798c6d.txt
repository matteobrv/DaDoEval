Suo 300 . Ambasciatore Charles ha espresso analoghi sentimenti disappunto. Prego V.E. confermare subito Foreign Office termini più amichevoli che siamo pienamente consapevoli della gravità e dei pericoli che controversia jugoslava presentava anche per anglo-americani e riconoscenti per solidarietà manifestataci. Ella vedrà che questi argomenti sono stati toccati nella mia lettera Charles di cui trasmetto copia per corriere . Siamo stati peraltro, e tuttora siamo, tenuti perfettamente all’oscuro, non solo dell’andamento delle conversazioni, ma dei suoi risultati. Sicché, a tutt’oggi, ignoriamo che cosa l’accordo effettivamente contenga e quale tracciato effettivamente segua la carta che lo accompagna. In queste condizioni, dinnanzi questione per noi così grave che incide nel vivo nostra carne e in un momento così fragile della nostra vita nazionale, io mi domando se e come sarebbe stato a noi possibile adottare di fronte all’opinione pubblica italiana un atteggiamento diverso. V.E. sa che il problema ha profonde radici nel paese; quale sia stata la ferma cautela nostro atteggiamento; la commozione suscitata dal proclama Alexander alle sue truppe. Ora, se il principio del rinvio alla pace della questione di fondo è salvo, non può dirsi egualmente di quello altrettanto importante di mantenere sulle zone contestate la sola amministrazione anglo-americana. Il colpo forza di Tito ha dato cioè, sia pure parzialmente, i suoi frutti. Sappiamo benissimo, ripeto, quali pericoli e rischi gli alleati abbiano affrontato per giungere soluzione attuale: ne siamo riconoscenti e grati e il nostro senso di solidarietà con la Gran Bretagna e gli Stati Uniti è profondo e vivo. Ma come ci è possibile assumere atteggiamenti più netti di fronte a soluzioni che tuttora non conosciamo? E come di fronte alla nostra opinione pubblica, senza grave pregiudizio di quelle correnti e partiti che hanno sostenuto soluzioni confortate sino ieri dal consenso alleato? Ella voglia, la prego, particolarmente sottolineare queste ragioni di carattere interno che dovrebbero porre in più giusto rilievo il nostro atteggiamento e che sono per noi essenziali e far sapere al primo ministro che contiamo sulla sua comprensione oggi più che mai. 