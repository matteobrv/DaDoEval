Mi è difficile parlare sulla Conferenza di Londra prima di averne riferito al Governo. Posso dire tuttavia che la situazione è relativamente favorevole sebbene nulla di definitivo sia stato raggiunto a causa dell’incompletezza e dell’impreparazione della conferenza. Qualche cosa è stata ottenuta e un passo avanti è stato fatto rispetto all’angosciosa situazione in cui ci trovavamo prima, soprattutto per quanto riguarda la Venezia Giulia. Abbiamo la possibilità di combattere per la soluzione migliore di tutti i problemi. Ciò è compito della diplomazia ma è anche compito del senso di disciplina di cui dovrà dar prova il Paese. Io ho detto alla conferenza di Londra che noi facciamo una politica di lavoro e difendiamo la possibilità di sviluppo del lavoro. Anche le colonie le vediamo come possibilità di lavoro. A Londra siamo stati trattati in modo amichevole. Naturalmente c’è ancora qualche risentimento ma bisogna tener conto che c’è stata la guerra. Si sta facendo strada, tuttavia, una crescente comprensione per le nostre difficoltà e per i nostri problemi. […] De Gaulle mi ha fatto l’impressione di un uomo molto capace e abile. Sembra incline a comprendere i problemi e le difficoltà altrui e a favorire la possibilità di collaborazione internazionale. Anche noi perseguiamo la collaborazione con tutti i paesi e specialmente con la Francia. Ho avuto anche molti contatti con gli uomini della resistenza francese e in essi ho trovato simpatia e apprezzamento per gli sforzi che l’Italia ha fatto e sta facendo per diventare un Paese veramente democratico. 