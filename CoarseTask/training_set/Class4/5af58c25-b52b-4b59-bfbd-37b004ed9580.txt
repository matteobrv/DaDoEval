Siamo perfettamente d’accordo su necessità, cui le ha accennato Cadogan, di procedere nei confronti sovietici, da parte nostra, in modo e con mezzi adeguati alla reale influenza che la Russia ha per la soluzione delle questioni che ci interessano. Da qui, appunto, l’importanza che annettiamo, fra l’altro, alla ripresa dei rapporti economici fra l’URSS e noi. Ma se inglesi ed americani continuano ad ostacolare codesta ripresa, ella vede che entriamo in un circolo vizioso da cui difficilmente usciremo. Ci occorre dunque maggiore libertà d’azione soprattutto in questo settore che è la naturale piattaforma per una realistica politica di ricostruzione. Si esprima, esplicitamente, in questi termini. 