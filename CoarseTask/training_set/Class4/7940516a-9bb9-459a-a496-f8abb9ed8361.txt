Gli Ambasciatori esteri erano stati, però, informati che un eventuale minor riguardo per il ministro Sforza avrebbe avuto conseguenze disastrose per la possibilità di ratificare da parte nostra . Urge creare le premesse per il nostro ingresso nell’O.N.U. Quattro potenze ci hanno imposto un Trattato e fino a pochi giorni or sono tutti facevano forti pressioni nei nostri riguardi: Molotov ebbe a dichiarare a Sforza che il trattato di pace con l’Italia «è il più giusto, di che vi lagnate?». Si verifica ora, invece, una sospensione nella ratifica russa, il che non può essere considerata una manovra momentanea. […] Noi abbiamo già stabilita una linea di condotta e fermarci può essere pericoloso. L’Italia ha lavorato per la pace ed accetterebbe il Trattato nel suo complesso, non in un suo aspetto particolare. Anche l’on. Campilli mi ha comunicato stamani per telefono che sarebbe sommamente dannoso se non ratificassimo. Accrediteremmo la leggenda del machiavellismo italiano, dell’attendismo e del doppio giuoco. Occorre tener presente che l’America non è soltanto un paese commerciale, ma che è anche spinta ad agire da preoccupazioni di ordine spirituale che hanno il loro peso nei momenti decisivi. Hitler e Mussolini non vollero prendere in considerazione tale elemento ed ebbero a scontare i risultati della loro cecità. Gli Usa non vogliono la guerra ma la temono come possibile. La Russia ha creato una cortina di ferro e non si decide ad aprirla. […] Riprende la discussione sull’O.N.U. Il 10 agosto si riunisce la Commissione per l’ammissione dei vari Stati. […] Non pensa che la Russia voglia addossarsi questa responsabilità . Se ci sfuggirà questa occasione dovremo attendere un altro anno perché sia ripresa in esame la nostra ammissione. E ciò sarebbe assurdo. Occorre, quindi, prendere decisioni precise in merito alla nostra ratifica del Trattato di pace. O lo si accetta, oppure no: non è questione di data. Non si può pertanto accettare la proposta di rinvio della ratifica. 