Cari amici, comprendo la vostra ansia, il vostro desiderio di ottenere al più presto l’autonomia. Così come è stata fatta dal governo, l’autonomia è un quadro, una cornice. Ma è chiaro che bisogna rettificarla e vivificarla. Le costituzioni di autonomia regionale direi che «diventano», si formano cioè a poco a poco. Il problema comunque verrà affrontato compiutamente della Costituente, che eleggerete il 2 giugno insieme al referendum istituzionale. A proposito di questo, devo ricordarvi che il partito ha lasciato libertà di coscienza agli elettori e lo ha fatto specie in considerazione delle differenze che vi sono in Italia tra regione e regione che determinano diverse psicologie e diversi principii politici. Quello che bisogna evitare è che abbiano ad insorgere moti inconsulti e ciò specie per non determinare interventi alleati, qualora le elezioni apparissero contestabili. Poi verrà la Costituente: pur rivendicando i diritti ed il prestigio del Parlamento in genere, bisogna stare molto attenti alle degenerazioni che talvolta travolgono queste istituzioni, degenerazioni che portano, prima o dopo alla dittatura. Si deve, perciò, creare un sistema che eviti, specialmente proprio attraverso il decentramento regionale degli interessi locali, il centralismo e anche il centralismo parlamentare. Insieme a questi problemi più immediati, altri problemi sono purtroppo ancora sul tappeto: c’è il trattato di pace; ci sono i problemi che esso comporta specialmente nei riguardi dei confini e delle colonie. Per le colonie io ho sempre parlato non da un punto di vista imperialistico, ma esclusivamente dal punto di vista del lavoro. A Parigi si era parlato della riunione della Somalia inglese a quella italiana; ebbene io feci osservare che si trattava di due cose ben distinte e diverse; mentre nella Somalia italiana nostri connazionali hanno persino deviato il corso dei fiumi per irrigare e fecondare la terra, la Somalia inglese è rimasta ancora allo stato di pastorizia, in proprietà di pochi avidi padroni che fanno ricerche per sfruttare le ricchezze del sottosuolo. A Parigi mi fu chiesto come mai insistessi tanto per mantenere le colonie, quando è noto che vi è sempre stata in Italia una larga corrente contraria al colonialismo e alle spese improduttive che esso comporta. Mi fu facile rispondere che ciò era vero settanta anni or sono ma non è più vero oggi, quando il lavoro italiano, che si è incanalato verso quelle terre, le ha fecondate con lo sforzo, il sudore, il sacrificio dei lavoratori italiani. Noi non abbiamo mai avuto sogni colonialisti e avremmo di buon grado concesso l’indipendenza agli indigeni dei nostri scarsi possedimenti coloniali se uguale concessione fosse stata fatta per tutti gli abitanti delle colonie e mandati, in possesso di altri paesi. Per quanto riguarda la questione della Venezia Giulia c’è una sola speranza: che il problema si inquadri nelle attività delle Nazioni Unite in modo da ricostruirsi in un concetto democratico di unità popolare. Cari amici, qualcuno di voi, ricorderà forse che io sono stato l’ultima volta a Palermo nel 1925 quando le opposizioni si univano nell’ultima disperata resistenza; avevo allora parlato al popolo assieme ad Amendola e a Di Cesarò in una piazza che la guerra ha gravemente colpito. Il ricordo mi riporta a quei sentimenti che esprimevamo allora contro il centralismo gretto che purtroppo ha soffocato il mezzogiorno. Ed il ricordo mi riporta a rinnovare ancora una volta il richiamo accorato al dovere di ogni cittadino di salvaguardare la libertà e di non svilire il senso dello Stato; concetti del resto che ho ripetuto in tutti i miei discorsi meridionali. In questo clima dovete inquadrare la visita che stamani ho fatto alla legione dei carabinieri di Porta Nuova, donde partirono per non più tornare le giovani vittime del brigantaggio; ed alla visita dovete dare il significato di un incoraggiamento a continuare questa lotta e questi sacrifici per la civiltà del nostro paese. È come presidente del governo, che sono venuto qui ad esprimervi il cordoglio della nazione per l’orrendo delitto che colpisce nuovamente la nostra benemerita arma. Rendo omaggio alle eroiche vittime del dovere alle quali saranno resi solenni funerali a spese dello Stato. Mi auguro che il loro fulgido esempio confermi il corpo della benemerita arma nello spirito di disciplina e di sacrificio che la distingue. Estendo il plauso e il mio appello a tutte le forze armate di polizia e, in genere, a tutti i funzionari dello Stato. Oggi più che mai è necessario che nessuno manchi al dovere di servire con tenacia e lealtà la nazione, al di sopra di ogni concezione politica e nel dare esempio di lealtà e di spirito di sacrificio nel servire la patria. 