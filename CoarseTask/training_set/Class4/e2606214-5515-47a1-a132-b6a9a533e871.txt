L’Italia vede con apprensione nel progetto di trattato, che la sorte dei suoi territori africani non sia ancora stata risolta, quando motivi ideali di giustizia concorrono con gravi motivi pratici perché tale problema abbia infine una soluzione ragionevole. Gli stessi consensi che ha avuto nella Conferenza dei Quattro la proposta di affidare all’Italia sotto forma di trusteeship quei territori ora sottoposti alla sua sovranità, sono una prova dell’apprezzamento che ha avuto ed ha l’opera svolta e le possibilità avvenire di lavoro dell’Italia in quei Paesi. Dichiaro qui ancora una volta senza ambagi che la nuova Italia democratica accoglie in pieno – nella lettera e nello spirito – i principi posti dalla Carta delle Nazioni Unite per l’amministrazione dei territori già coloniali. Essa riconosce perciò il principio che gli interessi degli abitanti di quei territori vengono prima di ogni altra considerazione e che l’obbligo di promuovere al massimo il loro benessere entro i limiti del sistema di pace e sicurezza istituito a San Francisco, costituisce un sacro incarico. Soltanto nell’applicazione di tali principi di civiltà e di umanità l’Italia, da parte sua, vede la soluzione del problema dei suoi territori d’Africa. Tale soluzione va considerata, per quanto ci concerne, non trascurando un essenziale dato di fatto. In quei territori (Libia, Eritrea, Somalia) hanno vissuto da alcune generazioni centinaia di migliaia di italiani, i quali hanno, in fattiva collaborazione con le popolazioni locali, apportato grandi benefici a quei Paesi trasformandone profondamente la struttura economica. Quegli italiani colà emigrati non possono non essere considerati parte della popolazione locale della Libia, Eritrea e Somalia, dove essi hanno tutti i loro interessi e la loro permanente residenza. È questo un fattore decisivo del problema di quei territori. Ma se alla soluzione definitiva non si debba davvero arrivare che con un deferimento, noi ci sentiamo in diritto di chiedere che il differimento non implichi alcuna preventiva rinuncia da parte dell’Italia dei suoi diritti di sovranità su quei territori. Questa modifica dello status giuridico dei territori italiani d’Africa trasformerebbe il differimento in una decisione a noi contraria; e d’altra parte contribuirebbe ad aumentare in quella zona del mondo uno stato di incertezza non favorevole ad alcuno, in definitiva. Non diversamente noi obbiettiamo alla proposta di prolungare per un anno l’attuale regime di amministrazione militare di quei territori. L’attuale regime, già per necessità belliche e poi per gli ultimi anni, ha contribuito a rendere assai difficili e precarie le comunicazioni ed i rapporti di ogni genere tra l’Italia e quei territori ed obbliga le decine e decine di migliaia di profughi dalla Libia, Eritrea e Somalia a vivere in precarie condizioni o di assistenza pubblica in Italia oppure nei campi di concentramento della Rhodesia e del Kenya. L’Italia si aspetta quindi che il prolungamento eventuale dell’amministrazione militare per un altro anno non avvenga senza che una congrua parte dell’amministrazione di quei territori sia affidata ai funzionari italiani, in conformità della legge internazionale nei territori occupati per ragioni di guerra. 