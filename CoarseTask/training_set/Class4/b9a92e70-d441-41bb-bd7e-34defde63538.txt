DE GASPERI: Chiede se l’idea del plebiscito sarà portata a fondo. BYRNES: Dice che la proposta rimane in piedi per essere però limitata alla zona compresa tra le due linee: americana e russa; ma conferma che i russi non accettano l’idea. DE GASPERI: Sviluppa argomentazioni contro estensione territoriale del plebiscito; essenziale per l’Italia è la regione di Trieste. BYRNES: Interroga sulla possibilità di spostamenti verso la linea francese. DE GASPERI: Questo è impossibile, data l’esclusione di città italiane come Pola, Parenzo, Rovigno. BYRNES: Come considerate l’abbinamento delle questioni di Trieste e delle colonie? DE GASPERI: Non sono due cose comparabili. I russi puntano su Trieste non tanto per motivi etnici quanto per il valore dell’industria navale. Sotto questo aspetto la questione diventa anche problema di interesse americano. Byrnes dà l’impressione che insisterà sulla nostra tesi per Trieste. Colloquio verte a lungo su Trieste con chiarimenti e dettagli. BYRNES: Cita l’esemplificazione di Molotov sulla analogia del problema di Leopoli (nucleo polacco con fascia completamente ucraina) con quello di Trieste: «Una volta superate le difficoltà non ci si pensa più». DE GASPERI: Ricorda che la situazione è ben diversa e afferma che nessun Governo democratico potrà accettare una simile rinuncia; aggiunge considerazioni di politica interna italiana. BYRNES: E se non si facesse la pace? DE GASPERI: Piuttosto che una pace dura, sarebbe meglio rinviare per attendere un momento più propizio. Byrnes ha l’aria di consentire. In tutto il colloquio Byrnes dimostra molta cortesia e conclude affermando che la nostra questione è stata posta e trattata «very nicely». Durato mezz’ora. 