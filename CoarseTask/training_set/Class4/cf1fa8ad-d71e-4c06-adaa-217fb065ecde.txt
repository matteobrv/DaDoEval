Il Primo ministro Alcide De Gasperi oggi ha espresso il timore «per la sopravvivenza della Repubblica italiana se Trieste sarà internazionalizzata» e ha detto che affida tutte le sue speranze per una soluzione differente alla conferenza delle 21 nazioni a Parigi questo mese. Le sue dichiarazioni sono state rese in una intervista con la Associated Press. Ha presentato argomenti politici, economici e psicologici contro la soluzione del problema di Trieste formulata recentemente a Parigi dai ministri degli Esteri di Stati Uniti, Russia, Gran Bretagna e Francia. «Dal punto di vista internazionale è facile capire perché hanno cercato un compromesso» ha detto De Gasperi «ma l’Italia ha perso 600.000 uomini nell’ultima guerra difendendo Trieste. Essa è italiana dal punto di vista della popolazione. Ed è di suprema importanza per una nazione in tali disperate ristrettezze economiche come è ora questo paese». «Quindi temo fortemente che il nuovo governo repubblicano non sopravvivrà, se il compromesso sarà formalizzato alla conferenza di Parigi». De Gasperi ha aggiunto con un sorriso ironico che dubitava che anche la Jugoslavia avrebbe accettato la soluzione. «Infatti, non è una soluzione. È solo un imbarazzo». Il Primo ministro italiano ha detto che una «vera internazionalizzazione» dell’area avrebbe avuto bisogno di controllo internazionale di ferrovie e comunicazioni fino al Danubio. Alla domanda se considera che esista una linea etnica lungo la quale si potrebbe fissare il confine ha risposto affermativamente. Ma ha detto che avrebbe tagliato l’acquedotto, le comunicazioni della città, le linee dell’energia idroelettrica. «Per questo, infatti, un tale confine non è proponibile»: in Italia è maturata una grande delusione per le «promesse americane», ha dichiarato «quando le truppe americane entrarono in Italia, ci avete detto che se avessimo combattuto al vostro fianco una cosa e quell’altra sarebbero state considerate alla fine nei trattati di pace. Invece che cosa? Perdiamo Trieste, una città italiana». De Gasperi ha detto che lui personalmente e i membri del suo governo sono ben consci dell’effetto delle realtà politiche su quelle promesse. Ma, ha detto, l’uomo della strada non lo è, «ricorda solo le promesse»; ha anche descritto i cambiamenti alla frontiera italo-francese come «un’umiliazione». Il Primo ministro ha rivelato, per la prima volta, che recentemente ha proposto alla Francia che l’area del Moncenisio, data in premio alla Francia, sia trasformata in un polo congiunto per l’energia idroelettrica dei due paesi. È una regione montuosa che ha avuto una parte importante nella produzione di elettricità dell’Italia. Il governo francese ha risposto, ha detto, che il suggerimento era arrivato «troppo tardi». Gli italiani capiscono, ha concluso «che essendo stati nemici, ci toccherà qualche punizione. Abbiamo accettato la perdita delle colonie, la flotta e le riparazioni. Ma il minimo cambiamento alla frontiera non è solo una punizione. È piuttosto un’umiliazione». 