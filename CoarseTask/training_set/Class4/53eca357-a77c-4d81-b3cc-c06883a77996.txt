In agricoltura, come nella storia, America e Italia hanno reciprocamente aperto da secoli un conto corrente larghissimo. All’America noi siamo debitori di un vero rinnovamento, che l’agricoltura europea segnò con l’introduzione di specie coltivabili prima sconosciute in mezzo a noi, le quali determinarono nuovo benessere per le popolazioni del vecchio continente. La patata, il pomodoro, il grano turco, doni preziosi che ci vennero dal continente nuovo, indussero una vera rivoluzione benefica e misero a disposizione di queste vecchie popolazioni alimenti di pregio incomparabile. Del dono che le nuove terre avevano inviato a quelle vecchie e che sembrò di divina fattura, fu qui compresa la immensa portata ed un grande signore dell’arte Raffaello Sanzio volle subito esternare per mano di uno dei suoi collaboratori, la spiga del granturco, che, aveva solo da qualche lustro presa la cittadinanza europea. Più tardi, quando spagnoli, irlandesi, inglesi, francesi, attraversarono l’oceano anche i nostri emigranti, quasi tutti agricoltori, presero la via dell’America; alla loro, opera ed alla loro abilità si deve se alcune zone del territorio americano abbiano potuto essere trasformate in giardini che gareggiano in bellezza con i vecchi fantastici giardini italiani, e specialmente siciliani e che stanno a ripetere in quelle terre lontane l’incanto della nostra Conca d’Oro. Così i vigneti, frutteti, agrumeti ed ogni cultura di pregio fu dagli italiani trapiantata in alcuni territori americani, che ricordavano, per clima, questa nostra terra di sole; questi agricoltori riportarono in Italia quasi solo fierezza e gioia per essere stati gli artefici. Lo scambio dei doni non era finito: un cittadino americano Davide Lubin , cinquant’anni fa ebbe della solidarietà fra i popoli agricoli del mondo una visione nuova e robusta e suggerì e volle che in questa Italia sorgesse un Istituto internazionale per lo studio comune dei problemi agricoli del mondo; istituto che svolge provvida ed efficace azione con i suoi tecnici e con le sue attrezzature. Una più grande opera di solidarietà attende ora il mondo agricolo sulle basi di intese internazionali, a maggior agio di chi coltiva e di chi consuma. La diversità di clima e di terreno sono da interpretare come attitudini differenti da tesaurizzare con differenti culture e metodi adatti, non come difetti da domare o deficienze da sanare; ai comandi dell’ambiente dobbiamo dare intelligente ascolto e trarre profitto da quanto l’ambiente ci offre di caratteristico, che, quasi sempre, nasconde un pregio. Codesta riforma tecnica inscindibilmente legata a qualunque riforma agraria è oggi reclamata dall’interesse materiale e dai sentimenti di solidarietà che pur in mezzo al disorientamento attuale, vanno nell’animo di ogni popolo germogliando ed affermandosi potentemente. 