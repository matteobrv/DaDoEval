Il recente Consiglio nazionale del partito, in unione con i segretari dei Comitati provinciali, nella sue relazione conclusiva circa l’impostazione dell’inchiesta sul problema istituzionale, ha tra l’altro rilevato la necessità dell’approfondimento dello studio dei temi fondamentali connessi con la struttura del nuovo Stato democratico, sui quali sarà chiamata a pronunciarsi la Costituente. A tale scopo occorre che da voi nel capoluogo di regione sia promossa senza indugio la costituzione di una Commissione di studio cui partecipino i nostri uomini migliori, residenti anche nelle altre province, i quali, per cultura, preparazione specifica ed esperienza politica, possano portare un valido contributo all’elaborazione dei temi di cui sopra. Tale Commissione potrà utilmente valersi del consiglio anche di esperti in materia non iscritti al partito. Come materia di studio vi saranno, a parte, rimessi perché vengano sottoposti all’esame delle costituende commissioni di questa segreteria politica e quanto altro può esservi utile per il più attento e serio esame delle diverse questioni. Le conclusioni cui le commissioni regionali perverranno dovranno essere rimesse a questa segreteria politica per il necessario coordinamento che sarà fatto a cura della Commissione centrale. Seguiranno ulteriori comunicazioni ed istruzioni circa l’ampliamento e l’effettuazione pratica dell’inchiesta presso le sezioni. 