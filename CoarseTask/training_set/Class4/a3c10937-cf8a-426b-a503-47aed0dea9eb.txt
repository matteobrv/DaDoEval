DE GASPERI: Ringrazia, ma richiama l’argomento fondamentale di Trieste, la quale – se anche obiettivamente considerato potrebbe valutarsi diversamente – per le note ragioni deve essere attribuita all’Italia. «Se voi creerete una nuova zona irredenta di 400 mila italiani, non la potrete né domare né assorbire». MOLOTOV: Si mostra comprensivo di questo argomento e afferma che bisognerà arrivare ad una soluzione che tenga conto delle esigenze dei due popoli. «Conoscete la proposta americana del modus vivendi e il nostro emendamento (restituzione flotta mercantile al popolo italiano il quale ha il diritto di navigare sui sui mari)?». DE GASPERI: Precisa che se non possiamo avere la pace avremo assoluto bisogno del modus vivendi sopratutto per alleggerirci delle spese di occupazione. Dalla domanda di Molotov risulta il vivo interessamento sovietico per il modus vivendi, e De Gasperi dichiara d’aver fatto dichiarazioni alla stampa in cui conferma le buone intenzioni sovietiche a questo riguardo. MOLOTOV: Domanda se il Governo italiano considera che le colonie costituiscano una questione di molta importanza o siano un peso morto, con evidente intenzione di provocare accentuazione di De Gasperi in senso positivo o negativo ai fini di una eventuale contrattazione con Trieste o di una rinuncia alle colonie stesse. DE GASPERI: Risponde con calcolata misura che effettivamente le colonie rappresentano un problema ed un peso finanziario; ma che rappresentano anche: 1) uno sbocco per il lavoro italiano; 2) una missione di civiltà, di cui oramai il popolo italiano ha coscienza. Relativamente all’Africa orientale De Gasperi accentua la diversità di carattere fra, ad esempio, la Somalia inglese, che è amministrata in vista di ottenerne materie prime, e le nostre colonie che sono sbocchi per il nostro lavoro e per lo sviluppo industriale. L’Italia considera quindi le colonie una esigenza vitale. Venendo a parlare delle relazioni italo-jugoslave, De Gasperi osserva che qualsiasi frontiera è inutile se non è integrata da una volontà di cooperazione dei popoli confinanti. Ha quindi invocato l’aiuto del Governo sovietico per facilitare amichevoli contatti con la Jugoslavia. Molotov risponde affermativamente. DE GASPERI: Chiede, agli effetti dei lavori della commissione per le riparazioni, non un nostro intervento ufficiale, ma la possibilità dei contatti diretti di nostri tecnici a fini puramente informativi e per facilitare il lavoro. MOLOTOV: «Avete interpellato gli Stati Uniti, la Gran Bretagna e la Francia a questo proposito?» DE GASPERI:Si, abbiamo fatto passi; ma si tratta di una questione generale da decidere dai Quattro, e chiediamo il vostro interessamento. MOLOTOV: Conclude insistendo perché De Gasperi intervenga al ricevimento all’ambasciata sovietica per domani sera. DE GASPERI: Risponde che dovrebbe ritornare in Patria; ma che comunicherà con Roma per sapere se gli affari di governo possano permettergli di rimanere per questa occasione. Durata quaranta minuti, interprete russo-francese; colloquio cordiale. 