Suo 855. Abbiamo soprasseduto finora al riconoscimento del governo albanese anche in ragione dei nostri rapporti con la Grecia. È stato in conseguenza comunicato qualche giorno fa a questo rappresentante greco presso Comitato Consultivo per l’Italia, col quale manteniamo da tempo contatti ufficiosi, che, nonostante i nostri vasti interessi e la precaria situazione dei nostri cittadini in Albania, abbiamo di proposito ritardato di allinearci subito con gli angloamericani nell’adottare una iniziativa, che non potremmo peraltro ritardare indefinitivamente in ragione appunto dell’interesse nazionale che ne consiglia sollecita attuazione. La nostra comunicazione è stata ovviamente gradita e portata immediatamente a conoscenza del governo di Atene. Il nostro pensiero è dunque che il ritardo dell’iniziativa costituisce in se stesso un gesto amichevole, ma che ci riserviamo di praticamente attuarla dopo averla svuotata del suo presunto significato antigreco per darle, come effettivamente ha, esclusivo significato di salvaguardia di un interesse nazionale italiano. È d’altra parte ovvio che una eccessiva attesa susciterebbe reazioni in Jugoslavia, e, indirettamente, a Mosca, che, nelle circostanze in cui siamo, ci conviene evitare. Si esprima, la prego, presso il Foreign Office in questi termini. 