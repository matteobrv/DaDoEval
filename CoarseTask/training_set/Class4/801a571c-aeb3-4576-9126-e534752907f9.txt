Sono passati appena sei mesi da quando firmammo la convenzione circa gli aiuti degli S.U. all’Italia per il 1947. Per tutto il semestre le forniture gratuite di grano e di carbone affluirono regolarmente ai nostri porti e ancora non sono esauriti gli arrivi, che già dai porti americani sono partiti i primi 5 piroscafi di grano finanziati con nuovo fondo messo a disposizione del Congresso americano: Il nuovo fondo si chiama «Aiuto interinale», perché è come un intermezzo che ci deve permettere di attendere la elaborazione e l’attuazione del piano Marshall . Anche in questo intermezzo si tratta ancora di aiuto cioè di contributo gratuito, non di prestito: Con tale fondo in dollari deliberato dal Congresso l’America del Nord acquista ed invia grano, carbone, petrolio, medicinali, fertilizzanti e numerosi generi alimentari. Ma l’aiuto non si esaurisce con il consumo perché in base alla convenzione cui apponiamo la firma, lo Stato italiano crea con il valore delle vendite al consumo un «Fondo lire» che sarà destinato a rafforzare la moneta, a diminuire il debito pubblico ed a altri scopi di ricostruzione. È questa la novità più importante in confronti degli aiuti UNRRA e AUSA per cui, mentre si provvede alle necessità essenziali dell’alimentazione e dell’industria si trasferiscono i vantaggi dell’operazione anche sulle finanze dello Stato e sul valore della moneta. Tutti gli articoli di questa convenzione si riferiscono alla procedura e alle cautele da osservarsi per ottenere il duplice scopo: dare il pane al popolo, il carbone e altre materie prime alle imprese fonti di lavoro, e migliorare la nostra situazione economico finanziaria e rinsaldare la nostra moneta. Nessun altro impegno di carattere politico o che leda comunque la nostra indipendenza nazionale, nessun obbligo di carattere economico che non corrisponde pienamente alle necessità della nostra rinascita e del risanamento delle nostre finanze. Era già questo un nostro impegno vitale che ci eravamo imposti come programma di governo per le ragioni della nostra vita interna, un impegno morale che abbiamo preso spontaneamente e doverosamente in confronto del nostro popolo e che non abbiamo difficoltà a confermare anche in confronto di chi, aiutandoci, desidera che l’aiuto non venga consumato come una elemosina occasionale, che costituisca un contributo alla nostra ricostruzione. Il mio primo dovere è di inviare un caldo ringraziamento al popolo americano al suo illustre Presidente e al suo Congresso; sappiamo che furono molte difficoltà da superare, e che questo nuovo aiuto ai Paesi Europei pesa sui contribuenti americani, così gravati dalle spese di guerra e di conversione. In particolare il mio ringraziamento va anche a S.E. l’Ambasciatore Dunn, che si è fatto convinto interprete dei nostri bisogni, al nostro Ambasciatore Tarchiani ed al solerte Delegato per il Piano Marshall, l’amico Campilli che, trattando a Washington per lo stesso piano ha anche profittato della sua presenza per amichevoli ed efficaci insistenze circa l’aiuto interinale. Noi confidiamo ormai che se il Paese nostro dimostrerà, come sta facendo, di voler lavorare e di seguire in libertà le regole di democrazia, che esso stesso si è date, avrà la cordiale solidarietà del popolo americano. 