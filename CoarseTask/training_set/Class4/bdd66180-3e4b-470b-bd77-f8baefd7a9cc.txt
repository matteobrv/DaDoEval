Il governo italiano ha seguito con vivo interesse la campagna per il risparmio del grano e di alimenti negli Stati Uniti che il Presidente Truman ha recentemente indetto per venire incontro, in sempre maggior misura, ai bisogni dei popoli europei. Noi apprezziamo sinceramente gli sforzi che il popolo americano compie sottoponendosi volontariamente a molti sacrifici, per non farci mancare quei contributi che sono per noi condizione di vita e ci sono indispensabili per superare la grave crisi in cui noi e l’Europa ci dibattiamo: apprezziamo altresì la comprensione dimostrata dagli Stati Uniti per la estrema urgenza di ricevere questi concorsi. Questo dell’urgenza è il problema essenziale e direi per noi vitale. Da parte nostra ci imporremo, in quanto sarà ancora possibile, maggiori sacrifici e restrizioni e veglieremo affinché gli aiuti vadano effettivamente ai più bisognosi e siano distribuiti con la più scrupolosa equità. Al presidente, al vostro Governo ed al Popolo americano, vada la rinnovata riconoscenza dell’Italia. 