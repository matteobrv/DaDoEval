Suo 757 . In merito a questione generale riparazioni si conferma quanto formava oggetto del telegramma sopracitato e cioè che Governo italiano considera estremamente pericolosa procedura, cui sembra Stati Uniti si siano avviati, consistente nel trattare il problema con l’URSS senza tener presente che qualunque deliberazione di massima adottata in suo favore rischia di costituire un precedente per altri Paesi e di condurre pertanto a deliberazioni indipendenti dall’accertamento della globale capacità italiana di pagamento. Circa i singoli punti trattati nel telegramma medesimo si osserva quanto segue: 1 e 2) In base alle più recenti notizie da Mosca, l’interesse sovietico per nostri impianti bellici non convertibili in industrie di pace è notevolmente scemato e Governo sovietico si orienterà decisamente verso richiesta di pagamento riparazioni sotto forma fornitura merci. Argomenti coi quali finora Stati Uniti si sono opposti a tale forma di pagamenti verrebbero probabilmente a cadere qualora URSS si dichiarasse disposta a fornire materie prime occorrenti. Pertanto è per noi essenziale conoscere se, anche in tal caso, opposizione americana persisterebbe. Infatti se l’appoggio americano su questo punto ci venisse a mancare (come già è venuto a mancarci sulla questione di principio dell’impossibilità italiana di pagare riparazioni) rischieremmo di trovarci di fronte a condizioni più gravi di quelle che forse avremmo potuto ottenere trattando direttamente coi russi. 3) Prendiamo atto decisa opposizione americana ad incameramento a favore URSS di beni italiani trovantisi fuori della sua zona di influenza. 4) Eventuale cessione Saturnia e Vulcania priverebbe marina mercantile italiana delle due solo grandi navi efficienti che non (dico non) richiedono ingenti riparazioni e che sono atte a consentire ripresa traffico passeggeri su basi economiche. D’altra parte non si comprende in qual modo scarsa competenza nautica sovietica potrebbe costituire motivo per assegnare loro dette navi. 5) Si conferma necessità insistere affinché valore navi da guerra eventualmente cedute a URSS sia assunto in conto riparazioni. 6) Per quanto concerne oro Banca Albania si rinvia a separato telegramma . 