Lei mi chiede quale sia il mio pensiero sulla discussione di ieri e sul conseguente dibattito all’Assemblea . Mi pare di avere fatto dal banco del governo dichiarazioni molto chiare e molto ferme. Il governo vuole la pacificazione e il superamento del vecchio conflitto. Ma a questo fine le dichiarazioni verbali provocatorie e le reazioni intimidatorie non giovano: esse esasperano, gettano l’allarme all’interno ed all’estero e in fondo, volere o no, implicitamente o esplicitamente suppongono il ricorso alla violenza. Su questa strada precipitiamo nel caos dell’altro dopoguerra e in una irrequietudine e instabilità politica che portò al collasso economico sociale. Bisogna resistere con ogni energia alle tentazioni del passato. Tutti gli italiani che hanno senso di responsabilità e nervi a posto debbono far massa contro le nefaste seduzioni della violenza. La democrazia si salva nella disciplina e nella libertà. Ha detto magnificamente l’onorevole Conti: lo Stato repubblicano si consolida con il lavoro e con la giustizia sociale. [Il redattore del «Giornale d’Itali» rivolgeva a De Gasperi una domanda sullo svolgimento delle elezioni amministrative a Roma]. Ritengo che tutte le parole al riguardo delle elezioni siano state ormai dette. Aggiungerei un consiglio agli elettori romani: non lasciatevi guidare dal cieco impulso delle agitazioni e dalle reazioni; ma dalla consapevolezza che Roma ha bisogno di buoni amministratori e l’Italia di uomini energici, pacificatori, ricostruttori . Di uomini che fondandosi sul consenso di larghe masse popolari sappiano imporre la sicurezza interna con la forza della legge e impegnino tutte le energie di buona volontà nell’opera tenace e costruttiva della salvezza. 