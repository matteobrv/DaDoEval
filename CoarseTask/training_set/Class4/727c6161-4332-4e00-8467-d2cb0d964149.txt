Il presidente ha preso la parola dicendo di volere in un certo senso integrare il suo discorso della mattina, particolarmente in quel punto ove aveva accennato al valore che deve darsi all’aggettivo cristiano incluso nella denominazione del partito. Esso deve essere soprattutto un elemento di probità politica. «Noi non abbiamo da nascondere a nessuno le nostre origini e le nostre mete e ci rivolgiamo a tutti gli altri partiti sinceramente democratici, perché seguano la medesima via». Concludendo il presidente del Consiglio ha fatto un accenno alla sua missione di ministro degli Esteri: «La situazione estera non vi nascondo che è veramente difficile. Dico ciò non per fare del pessimismo, ma perché troppo lontana ancora è la giustizia internazionale. Troppi egoismi esistono ancora. Troppo grave è il pericolo che non esca dal travaglio attuale quella pace giusta, per noi e per il mondo nella quale pure ancora speriamo. E troppo grave è il pericolo che una pace simile per l’Italia debba essere legata proprio al mio nome. Se ciò dovrà accadere, anche allora cercherò di comportarmi cristianamente sacrificandomi per il bene del paese. E quando io fossi scomparso dalla scena politica con una sola frase vorrei da voi essere ricordato “non ha disertato”». 