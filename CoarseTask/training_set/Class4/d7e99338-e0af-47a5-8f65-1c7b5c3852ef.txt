Suo 421. Sta bene spiegazioni datele da Gruber . Ma è bene egli ricordi che anche da parte mia ho difficoltà non lievi e che recenti manifestazioni verbali e scritte austriache non solo mi creano imbarazzi alla Camera ma, soprattutto, suscitano in Alto Adige agitazioni artificiose che non giovano a nessuno. Insistenza su inalterabili diritti austriaci sulla regione e cose del genere oltrepassano poi ogni ragionevole limite e minacciano svuotare nostro accordo di quel contenuto di amichevole conciliazione e di cordiale collaborazione che tutta opinione internazionale gli ha dato e che era ed è vivo nel mio spirito come certamente in quello di Gruber. Atmosfera in Alto Adige, se vorremo ad un certo momento passare all’applicazione degli accordi, deve essere dunque chiarita e ciascuno posto onestamente di fronte alla realtà, che è del resto perfettamente amichevole. Spero molto che Governo austriaco vorrà agire in questo senso. Commissione esteri Costituente ha ieri discusso accordo italo-austriaco, che sarà sottoposto fra qualche giorno all’Assemblea plenaria . Ne ho personalmente illustrato i termini e la portata, soprattutto per quanto riguarda il quadro entro il quale dovrà concretarsi l’esercizio dei poteri autonomi, quadro che sarà elaborato a suo tempo anche – ripeto anche – in consultazione con i gruppi etnici, e il reale significato dell’inclusione dell’accordo nel trattato di pace. È bene ella sappia che questi sono soprattutto i punti che hanno formato oggetto di discussione da parte Assemblea e sui quali ella deve mantenere in ogni suo contatto atteggiamento univoco: i limiti territoriali dell’autonomia saranno cioè da concretarsi entro quel quadro che concili esigenze italiane con reale spirito con cui l’accordo è stato stipulato e presa atto contenuta nel trattato deve intendersi come mero riconoscimento che, con l’accordo diretto fra i due Stati, questione può considerarsi internazionalmente conclusa, ciò che evidentemente preclude eventuale intervento nella questione di Potenze diverse dalle contraenti. 