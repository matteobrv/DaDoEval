Carissimo, ebbi la tua con l’odg soc[ialista] e ancora stamane dell’odg una copia e dell’accompagnatoria un sunto trasmisi al mio secondo coll’incarico di cominciare la consultazione cogli amici di partito . A una seduta che prenderà decisioni formali spero di poter intervenire anch’io – benché ancora non sappia come, non potendo per il momento abbandonare il mio rifugio senza rischio di perderlo. Queste circostanze, assai simili, immagino, alle vostre, spiegheranno come la procedura sarà piuttosto lenta. Plaudo perciò alla tua decisione di non precipitare nulla e non convocare il Comitato, prima che siano consultati i partiti. È chiaro che a una precisazione, dopo il congr[esso] di Bari, bisognava venire; ma era logico che la spiegazione dovesse avvenire appena il nostro comitato e la commissione di Bari potessero prendere contatto. Qual è la vera ragione che spinge i soc[ialisti] a forzare la dislocazione del Comitato, prima dell’occupaz[ione] di Roma? È un’azione risolutiva rivoluzionaria ch’essi stanno preparando? È il tentativo di prevenire i comunisti ed impedire loro una positiva azione di governo? Chi è l’iniziatore del colpo di Bari? È probabile che siano i soc[ialisti], trascinati dagli altri due? Qui il nostro M[euccio] così abile in esplorazioni potrebbe forse scoprire la verità. Anch’io richiamerò l’attenzione dei miei sull’importanza di conoscere gl’ispiratori della mossa. La disinvoltura di N[enni] è veramente fenomenale. L’odg soc[ialista] s’identifica colla proposta giacobina di Bari (permanenza) per l’incriminazione di V[ittorio] E[manuele] e deplora che non sia stata accolta; quasi che tale proposta non sia recisamente contraddittoria coll’odg del Cln il quale – anche concedendo e non ammettendo l’interpretazione più ampia – supponeva almeno che il re investisse il nuovo governo auspicato. O il re si può incriminare e accantonare ad un tempo? Comunque quando mai si parlò di accantonare non il re, ma la monarchia in tutti i suoi possibili detentori? E come possono i soc[ialisti] lamentare le nostre interpretazioni restrittive, quando essi ne sostengono di così amplificative? Da rilevarsi anche che l’odg soc[ialista] assegna alla «lotta in corso» non solo l’indipendenza, meta comune, agli antifasc[isti] del Cln, ma anche la repubblica, meta dei repubblicani pregiudizialisti e ancora, perfino il socialismo, dunque la repubblica socialista, cioè il programma massimo del socialismo rivoluzionario. Come si può imporre un tale programma ad una coalizione democratica? Di fronte a che il nostro richiamo alla libertà, al metodo democratico della consultazione popolare, delle Democrazie unite mi pare trovi risonanza nella coscienza del paese e corrispondenza nei suoi supremi interessi. Condivido la tua speranza che i nostri tre gruppi almeno troveranno e manterranno tale linea. Appena i miei saranno pronti, io ti avvertirò e tu, sentite anche le altre parti, potrai decidere della convocazione. Certo mi parrebbe prima desiderabile una intesa o uno scambio d’idee fra i tre. Mentre scrivo i vetri sono scossi per il lancio delle bombe. Qual pena che in così tragici frangenti non ci si senta tutti fratelli, che l’inguaribile demagogia ci inviluppi in manovre così impari alla grandezza dell’ora! – Nel frattempo avrai ricevuto la risposta del generale ch’io lessi per altra via. Anch’essa prova che vi sono intenzioni torbide e che non c’è la lealtà necessaria per una coalizione così numerosa. Ho anche saputo che le n[o]s[tre] decisioni circa lo sciopero non furono riportate esattamente. Feci sapere che noi avocammo la decisione al C.l.n. n. 1 e n. 2 e, ad ogni modo, istruii il nostro rappresentante nel Com[itato] sind[acale], perché non si modificasse il manifesto nel senso che si intendeva provvedere affinché lo sciopero, proclam[ato] come operaz[ione] di guerra, non risultasse rivolto contro la cittadinanza e le sue esigenze essenziali. Ma se la Provvidenza non ci mette la mano! Io sto giorno per giorno guarendo dalla costipazione e questo è l’unico vantaggio dell’attender lungo. T’auguro salute e prudenza; sono certo che avrai l’energia necessaria per domani Affettuosamente Tuo Porta 