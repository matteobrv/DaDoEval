Accenna alla lettera del ministro Corbino che lamenta le critiche fatte alla sua opera da parte della stampa avversaria, mentre dovrebbe manifestarsi solidarietà di azione. Richiama la necessità di un concorde giudizio per mantenere una politica comune. Risponde alla interpellanza di Nenni sulla situazione spagnola . Il nostro atteggiamento deriva dalla nota 4 agosto 1945 nella quale il governo faceva noto agli Ambasciatori degli Stati Uniti, Inghilterra e Russia , che aveva preso nota del paragrafo relativo alla Spagna, scritto a Potsdam, e che l’Italia si allineava con l’Inghilterra e gli Stati Uniti e pregava di far conoscere l’atteggiamento degli Alleati. L’Ambasciatore in Inghilterra confermava che Bevin e l’Ambasciatore degli Stati Uniti prendevano atto e avrebbero informato. Il Presidente da notizia di altri informazioni recenti sulle intenzioni dell’Inghilterra e degli Stati Uniti di liquidare pacificamente la situazione di Franco. Gli Stati Uniti non vorrebbero misure drastiche e quindi rottura di rapporti diplomatici. Da Madrid si segnala che, malgrado l’intenzione francese, le Nazioni Inglese e Americana non vorrebbero rompere i rapporti con la Spagna in modo violento. A Parigi si dichiara che il Governo Italiano sarebbe andato fino ai limiti degli accordi con gli anglo-americani. Da Londra si informa che l’Inghilterra non intende accettare il rappresentante di Girail. A Washington si è confermato che la situazione non ha subito mutamento. Si desidera di evitare di portare la questione all’O.N.U. Sulla base di questi argomenti abbiamo seguito un criterio che risponde anche alla necessità di una situazione armistiziale. Non abbiamo in realtà una libertà d’azione. Siamo in coda alla linea di azione delle tre Nazioni Unite, dopo aver aderito in via di principio, alle loro premesse. Aggiunge che il trattato commerciale con la Spagna è in attuazione ed abbiamo già ricevuto delle merci. Certo non basta questo a giustificare un appoggio al Governo di Franco. Noi auguriamo la liquidazione del regime franchista senza guerra civile che da tutte le parti si ricorda con orrore. Si deve ricorrere alle elezioni per uscirne. Ritiene che quanto si poteva dire si è detto per dimostrare che non siamo d’accordo con Franco. Ma non possiamo troppo fortemente mutare il nostro atteggiamento tenuti presenti i pericoli degli interventi. I rapporti diplomatici non sono stati rotti dall’Inghilterra e dall’America e non ritiene opportuno adottare un diverso atteggiamento da parte nostra. Crede che si possano continuare i rapporti, cercando di indirizzarli su criteri democratici. L’Ambasciatore a Madrid è riuscito sovente ad intervenire per salvare dalla pena capitale varie persone: tale intervento non dà certo la sensazione di favorire il regime fondato sulla forza. D’altra parte, non bisogna svalutare le forze spagnole. La cosa più augurabile è che si possa glisser senza urti. Non ritiene che sia utile modificare le situazioni ritirando l’Ambasciatore. Bisogna pensare che si è alla vigilia della pace. La modestia si addice alla nostra situazione. […] Si riserva di vedere quanto si potrà fare. Si è trovato nella situazione analoga coi due governi della Polonia. […] Nenni ha sollevato degli appunti perché ancora è in atto una censura postale. […] Passa all’ordine del giorno. Propone, innanzitutto, lo schema di decreto legislativo Luogotenenziale contenente norme per lo svolgimento del referendum istituzionale e per la proclamazione dei risultati di esso . Accenna alle questioni aperte: simbolo, orario, composizione della Corte di Cassazione. Propone i simboli per la Repubblica: la stella oppure tralci di quercia e di alloro. Passa all’art. 7 che prolunga la votazione modificando l’art. 48, allo scopo di permettere lo scrutinio anticipato, e cioè dopo le 11 dell’indomani . Per quanto riguarda la bollatura ritiene, su conforme parere di Micheli, che si possa fare la sera prima dell’elezione. […] Passa all’esame degli artt. 16, 17 e 18 dove si prevedono i ricorsi. Rileva che la procedura è pesante per essere applicata in un momento di attesa come quello che intercorre tra le elezioni e l’esito di esse. Richiama l’art. 14 dell’altro testo che liquidava in pochi giorni la questione. Dobbiamo stabilire che la Corte, una volta in possesso dei risultati del referendum possa darne l’esito, salvo rilievi di grossa entità. Sarebbe pertanto opportuno che si dicesse per la nomina quanto è previsto dall’art. 17, ritornando però all’art. 14 del vecchio decreto per quanto riguarda la vecchia procedura. […] Fa presente che nel caso sorga una contestazione fortissima, la Corte non proclamerà i risultati. 