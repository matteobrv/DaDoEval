Grazie della tua lettera dell’8 settembre . Circa l’argomento «elezioni» ti accludo due telegrammi e una lettera di Tarchiani rispettivamente in data del 31 agosto e del 3 e 7 settembre . Sia il presidente Truman che il Dipartimento di Stato insistono, come vedrai, sull’opportunità che venga dato inizio al più presto alle elezioni comunali in Italia. La questione ha fatto oggetto di un nuovo passo dell’ambasciatore Kirk presso il presidente Parri (11 settembre), in cui da parte americana è stato energicamente ribadito il consiglio di procedere subito alle elezioni amministrative per gradi e di dar loro la priorità sulle elezioni politiche. Kirk ha lasciato al presidente una nota scritta di cui ti accludo il testo . Perché tu abbia una precisa idea della situazione, ti trasmetto inoltre, in via assolutamente personale e segreta, un sunto della discussione avvenuta al riguardo, per mia iniziativa, in Consiglio di gabinetto . Come vedrai la discussione si è conclusa con una risoluzione anodina, che lascia le cose al punto di prima. Non ho visto il testo della risposta diretta da Parri agli americani, ma non può evidentemente essere ciò che essi e gli inglesi si attendevano da noi e che la situazione internazionale avrebbe dovuto imporci. Confid. La situazione era talmente tesa, che se non fosse in pendenza Londra, mi sarei dimesso. Bada comunque che le elezioni amministrative generali sono un trucco, perché equivalgono a elezioni politiche. T’avverto anche che N.[enni] sarebbe rimasto certamente in minoranza, se si fosse votato definitivamente . 