[De Gasperi veniva avvicinato da alcuni giornalisti che gli chiedevano di esprimere le sue impressioni sulla campagna elettorale]. Sono buone: ovunque ho trovato molto entusiasmo e qualche fischio, che del resto è necessario per contestare che vi è libertà e non dare l’impressione che arriva… il Cancelliere e che perciò la polizia adotta misure straordinarie. A Milano ho trovato una folla immensa e non mi sono accorto che vi siano stati movimenti di truppa o incidenti . Solo ho notato un grande sforzo della folla per avvicinarsi al palco, e un gruppo di operai di Sesto San Giovanni con una cartello recante la scritta: «siamo la minoranza della Stalingrado d’Italia» che ha rotto il cordone dei carabinieri e si è portato fin sotto il palco. Anche a Genova, a Savona ed in tutti i piccoli centri della riviera ho notato lo stesso entusiasmo e lo stesso fervore . L’opposizione si manifesta sulle cantonate con scritte e domande polemiche. Ad Imperia per esempio in un manifesto mi si chiedeva se conoscessi Cesare Battisti che vi era effigiato. Risposi: certo che lo conosco; insieme capeggiammo il movimento irredentista degli studenti, insieme fummo in prigione ad Innsbruck, insieme fummo deputati al Parlamento austriaco. Oggi si vuol far credere che essere deputati al Parlamento austriaco costituisca una colpa, senza tener presente che le popolazioni trentine, essendo italiani altri non potevano mandare che rappresentanti italiani. Si insiste sulla parola Schriftenführer, cercando di impressionare con l’assonanza della seconda parte della parola cioè Führer. Mi si accusava, inoltre, nello stesso manifesto di non avere protestato in occasione dell’annuncio dato al Parlamento austriaco della uccisione del deputato Cesare Battisti; come ho già detto, l’annuncio fu dato in modo sommario in una di quelle serie di comunicazioni e in sede di verbale cui spesso i deputati non prestano attenzione. Fu per questo che la cosa passò inosservata non solo a me, ma anche a tutti gli altri deputati trentini, nessuno dei quali, quindi, si alzò a protestare o rendere omaggio. Ma successivamente, in sede di commissione di Bilancio, della quale facevo parte, elevai formale protesta per la uccisione di Battisti, protesta che ripetei, in forma più solenne, e fui l’unico deputato a farlo, nella seduta plenaria della Camera del 20 settembre 1917. E fu in quell’occasione che attaccai il capo della polizia di Trento per la «vergognosa danza macabra che fece inscenare intorno ad una forca», alludendo alle dimostrazioni prezzolate, inscenate intorno al corpo di Cesare Battisti . Avendo poi un giornalista chiesto notizia sul documento relativo alla seduta del Cominform, il presidente De Gasperi dichiarava: «sono convinto della autenticità del documento, di cui esiste addirittura copia fotografica». 