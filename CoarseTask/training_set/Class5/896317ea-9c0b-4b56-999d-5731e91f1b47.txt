Per quanto concerne il progetto di risoluzione preparato dal Segretariato concordo pienamente con l’approvazione. Vorrei solo proporre che alla fine del paragrafo 2 si aggiungesse una precisazione che si potrebbe redigere nel modo seguente: «e in particolare per ciò che riguarda i problemi della sovrappopolazione». Ho appreso con la massima soddisfazione della lettera che il segretario generale, dopo la decisione del Consiglio dello scorso 18 dicembre, ha inviato ai governi degli stati membri per ricordare loro la necessità urgente di eseguire le raccomandazioni del Consiglio approvate a Lisbona in materia di movimento della manodopera. Questo problema interessa il mio paese al massimo livello; per risolverlo il governo italiano persegue un’azione incessante nei limiti dei suoi mezzi e delle sue possibilità. Ma è il caso di sottolineare che la sovrappopolazione e il movimento di manodopera interessano anche in maniera del tutto peculiare l’insieme della nostra comunità poiché, come è stato riconosciuto dal Consiglio, la stabilità stessa della Comunità dell’Atlantico del Nord è gravemente minacciata qualora la popolazione di uno o più dei suoi membri soffra di un eccesso di manodopera inutilizzata. Il gruppo di lavoro costituito dal Consiglio atlantico ha studiato tutti gli aspetti principali di questa difficile questione e, nel riconoscere l’estrema importanza e la complessità delle conseguenze economiche e sociali dell’immigrazione, ha ritenuto che il problema è anzitutto di ordine politico. Sono dunque delle decisioni politiche che desideriamo veder adottare dal Consiglio, lasciando le questioni di ordine puramente economico e tecnico alle numerose organizzazioni internazionali che già se ne interessano. Le decisioni degli stati membri dovrebbero a nostro avviso considerare non solo in quale misura sarà loro possibile adottare delle disposizioni che prevedono di accogliere un’immigrazione supplementare – e qui devo prendere atto delle dichiarazioni molto favorevoli date ieri dal rappresentante degli Stati Uniti – ma anche in quale misura potranno esercitare i loro buoni uffici presso altri paesi in grado di ricevere un’immigrazione supplementare proveniente dai paesi della Comunità atlantica. Spero Sig. Presidente che l’appello del Consiglio segnerà l’inizio di una collaborazione dei paesi membri anche in quest’ambito e permetterà di incamminare questi gravi problemi sulla via di una soluzione concreta. Grazie. 