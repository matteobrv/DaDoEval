Amici, non so se questo strumento funziona. Io spero che vi arrivi la mia voce, per ringraziarvi di essere accorsi in tanta moltitudine, sia che siate amici miei o avversari. Vi prego di seguirmi con pazienza, frenando l’entusiasmo ed eventualmente anche il contrario, se esiste. Io ho un conto aperto con il signor Longo e voi avrete letto sui giornali che mi ha dato una risposta che esige una replica . Scusate, quindi, se cerco di chiudere un conto con lui. (Ad una interruzione De Gasperi risponde: sto parlando chiaro, non avere paura!). L’onorevole Longo, nel suo ultimo discorso, mi ha accusato di essere asservito: 1. al movimento cattolico; 2. al Vaticano, ove sarei stato impiegato e cittadino; 3. all’America. Rispondo a tutti e tre i punti. Servo del movimento cattolico: se questa è una frase per dire servo della Chiesa cattolica, allora ha ragione. È vero. Sono servo della Chiesa cattolica Ma sono in buona compagnia: non soltanto questa immensa folla che mi ascolta, non soltanto la maggioranza del popolo italiano e della presente generazione, ma nella storia, tutta la civiltà, tutti coloro che grandi o piccoli, dalle varie generazioni che hanno succhiato l’alimento spirituale della fede e della tradizione civile, superiore in verità ad ogni contingenza politica ed ai partiti, ma nella sua essenza alimento fondamentale della civiltà e del popolo italiano nella sua storia e nel suo presente. Ho l’orgoglio, la fortuna, e noi credenti diciamo la grazia, di portare nel cuore questa scintilla immortale che, se si spegnesse, sarebbe come se l’Italia scendesse in una caligine terrea, e ritorneremo lupi fra lupi, come erano i popoli prima di Cristo che ci insegnò essere tutti fratelli e figli uguali del Padre. Nessuno spirito, rivoluzionario e pur titanico, sostituirebbe il fermento di fratellanza e di giustizia del cristianesimo. In tutti i tempi questo ideale ci conforta e ci anima. Ha animato lo spirito dei combattenti, così 100 anni fa, nel 1848, così recentemente, nella lotta per l’indipendenza della patria e nella guerra contro lo straniero. Questo spirito che aleggiò anche sul Vaticano, il quale ha svolto durante il periodo della guerra una opera immensa di carità, accompagnando prima i movimenti di liberazione con i suoi soccorsi e con la sua ospitalità generosa, senza distinzione di razza e di partiti, e poi accompagnando il nuovo Stato nel suo nascere, con ogni specie di collaborazione economica, sociale e spirituale, ha acquistato nei confronti del popolo italiano una immensa ragione di gratitudine. Coloro che, per un fatto qualsiasi (per quanto grave e consegnato senz’altro, ormai direttamente e volontariamente, alla procedura penale) gettano discredito su tutta una augusta istituzione come la Chiesa e il papato, inculcano l’odio dei lavoratori contro un istituto che è baluardo di libertà e di dignità umana, contro le dottrine naziste e oggi è baluardo di libertà contro le dottrine leniniste, tradiscono la causa del popolo italiano. No. Non fui, in verità cittadino vaticano; ma fui funzionario della biblioteca, ove mi trovai con professori cristiani, o ebrei perseguitati e cacciati dalle cattedre, e ricoverato e ospitato dal papa nella biblioteca, in questo grande istituto di studi internazionali. E ammirai in esso la grandezza della istituzione, la quale cerca il progresso scientifico, servendo in carità la scienza universale. E converrebbe che la storia registrasse i gesti generosi di Pio XI e del cardinal Mercati , che emiliano, è uno dei grandi onori della erudizione e della scienza non solo in Italia ma nel mondo, quando questi due luminari raccomandavano ebrei, protestanti, uomini di tutti i partiti, perché fossero colti, fossero istruiti alle università libere del mondo. In questo periodo il Vaticano è stato la salvezza di molti uomini di scienza e di molti uomini che non avevano più ricovero negli Stati dominati dalla dittatura. Rimasi tuttavia cittadino italiano. E vi potei rimanere, perché un giorno Pio XI, rispondendo all’ambasciatore di Mussolini, il quale voleva che mi cacciassero anche di là, come ero stato cacciato da tutti i posti e da tutte le possibilità di sussistenza in Italia, rispose: «Ho diritto di dare un tozzo di pane a un cittadino italiano a cui voi negate ogni possibilità di assistenza». In quanto alla vecchia Austria, poiché mi si vuole descrivere come uno il quale abbia resistito ai movimenti di liberazione contro l’ex impero e non li abbia sostenuti, non ho che da richiamarmi ai discorsi che feci al parlamento austriaco. Posso ben ricordare che il 28 settembre 1917, in un momento in cui l’esercito russo, battuto, era in ritirata e si preparava sul fronte italiano il disastro di Caporetto, tenni un discorso contro i governanti delle zone soprattutto abitate dagli italiani in Austria e dissi: «questi tirannelli credono che, perché tutto si tace, qui sia un cimitero. Ma lasciate una volta che lo spirito della libertà soffi sopra questa casa di morti, per costituire nuovamente uomini liberi». Questo giorno, dissi in un momento delicato ed angoscioso, perché le sorti delle armi c’era a vversa, questo giorno dovrà venire e verrà. Esso è già il sicuro risultato di questa guerra e ha preceduto la decisione sui campi di battaglia. Esso è la vittoria del principio nazionale e democratico. E dopo Caporetto, quando l’angoscia di noi italiani in Austria era al colmo, perché vedevamo festeggiare la vittoria da parte tedesca, conclusi il discorso del 26 febbraio [1918] con queste parole: «avvenga quel che vuole, noi sappiamo che con le nostre aspirazioni alla libertà e alla possibilità di sviluppo democratico, noi navighiamo nella grande corrente mondiale che qui, e fuori di qui, va ogni giorno progredendo». Ora io chiamo la testimonianza di queste parole, per dire che c’è una coerenza nella mia vita pubblica ed è l’attaccamento al principio democratico in ogni caso, in ogni Stato, da ogni tribuna. Sempre questo fu il mio principio fondamentale e il criterio della mia direttiva e della mia condotta. Per la democrazia ho combattuto contro il fascismo; per la democrazia mi sono ritirato sull’Aventino; per la democrazia feci fronte, assieme ai nostri colleghi dello stesso partito, dopo il delitto Matteotti, con socialisti, massoni e liberali; per la democrazia ho stentato a campare; sono finito in prigione, ho vissuto ai margini della vita nazionale. Ebbene, per la democrazia ho sofferto e rischiato, durante l’occupazione, organizzando con tutti, compresi i comunisti, la riscossa. Perché tutto questo, che pure dagli avversari era riconosciuto, oggi mi viene negato? Perché oggi mi si vuole fare apparire come un reazionario, come un uomo che della democrazia non si cura? No. Lavoro per la sua salvezza. Direi di più: per la democrazia ho collaborato anche con tutti i partiti al governo, ho collaborato con i socialisti e coi comunisti, e il principio che mi guidò allora, come prima e come mi guida oggi, era questo: necessità di radunare tutte le forze in un momento in cui bisognava consolidare lo Stato libero, riconquistare la pace e superare le difficoltà economiche. Allora e poi abbiamo forse fatto questione di comunismo? No. Io bene avevo studiato gli autori comunisti, sapevo che esistevano delle teorie e delle dottrine che non potevamo accettare, non solo, ma conoscevo anche la tattica nuova che era stata insegnata da Lenin e poi da Stalin, cioè quella strategia di insinuazioni e di tortuosità che doveva condurre al comunismo al potere, attraverso forme nuove e non tradizionali nella sua storia. Ma speravo allora, in una possibilità di assimilazione di tutte le forze sopra certe linee democratiche comuni, cioè speravo l’accettazione completa, intera e sincera del metodo democratico nella vita pubblica. E il metodo democratico voi sapete quale è. Si è convenuto che si accetti il principio di maggioranza: una maggioranza che governi, una minoranza che controlli. Questa è la base della democrazia, questa è la base dell’antica democrazia, ancora nei nostri comuni; questa è la base della democrazia ove essa sia svolta nelle forme più libere ed efficaci; questa è la base della democrazia, perché essa possa vivere nel contrasto e nella discussione, ma sempre nella disciplina, sopra un principio di maggioranza. Se questo principio fosse stato accettato sinceramente e schiettamente da tutte le forze compresi i comunisti, noi oggi in Italia non avremmo un movimento di concentrazione anticomunista perché, in verità, noi questa questione non l’avremmo posta; e quando si tratta di questioni economiche o di procedura economica, anche se noi non condividiamo le dottrine, né il programma generale del comunismo, potevamo sempre trovare confluenza di azione pratica per il progresso e l’elevazione dei lavoratori, per il progresso della vita e del lavoro. Ma oggi, e nel passato recente, ci siamo trovati di fronte ad un’altra situazione. Potevamo sperare che la situazione internazionale, cioè i rapporti tra le potenze occidentali e la Russia, si svolgessero favorevolmente e che da questi rapporti derivasse anche un consolidamento della convivenza democratica dei vari partiti degli stati di Europa. Su questo argomento torno subito. Ma mi premeva ancora rispondere all’onorevole Longo, il quale mi ha detto che io sono servo oltre che del movimento cattolico e del Vaticano, anche dell’America. Io ho da fare appello soltanto alla memoria di questi signori e ricordare loro che, durante il mio viaggio in America ho insistito con dignità e con spirito di fierezza perché gli americani riconoscessero che i doni e i contributi che davano all’Italia fossero come uno scambio di gratitudine e di riconoscenza verso il popolo italiano, per quello che questa razza, questa stirpe italiana, aveva già fatto per l’America, sia nella scoperta, sia nello sviluppo economico, attraverso la nostra copiosa emigrazione. E nel discorso che feci a Cleveland di fronte ad un pubblico internazionale, citai un grande presidente americano, Cleveland, dello stesso nome, il quale aveva scritto che la indipendenza dei popoli è legata al loro onore: e guai a chi lo dimentica. Questo fu il linguaggio del rappresentante dell’Italia in America. Non di uno che chiede l’elemosina, ma di uno che parla da fratello a fratello, da uomo a uomo, da indipendente a uomo indipendente. Naturalmente non bisogna confondere questo atteggiamento di onesta dignità e di nera povertà, con la ingratitudine e la irriconoscenza. Non bisogna arrivare al punto di negare i sacrifici fatti dall’America, dalla popolazione americana; perché non è vero che i quattrini li abbiamo presi fuori di tasca ai cosiddetti plutocrati americani: sono frutto e ricavato delle tasse che pagano tutti e sapete che le tasse sono molto forti in America più che in Italia. Ora badate che l’America ha, in questo periodo, già dato complessivamente all’Italia 1800 milioni di dollari, sia attraverso l’Unrra sia attraverso le altre organizzazioni di assistenza. Non potete sminuire l’importanza di questo fatto, non potete negarlo, non potete nemmeno ingiuriare col titolo di stupidi, cretini, cafoni, come è stato scritto, proprio coloro che ci danno gli aiuti, perché non bisogna pretendere l’impossibile. Bisogna che il popolo americano abbia la sensazione che fa dei doni, o dà dei contributi o dei prestiti, a uomini per lo meno intelligenti che capiscon chi è che fa del bene. Dopo questi aiuti, a cui ho accennato, deve venire finalmente il piano di quattro anni, il piano quadriennale, così detto piano Marshall, che è un sistema di contributi da parte dell’America, non alla Italia sola, non alla Francia sola, non all’Inghilterra separatamente, ma a tutte queste nazioni insieme, a condizione che si mettano insieme, a condizione, cioè, che cerchino di fare una perequazione delle loro esigenze, dei loro bisogni: dove c’è già agricoltura, tenere conto dell’agricoltura; dove c’è più industria, tenere conto dell’industria; insomma, cercare una unificazione doganale, uno scambio di merci e di possibilità finanziarie in Europa stessa perché gli aiuti non vengano perduti, ma servano anzi a mantenere in piedi, a rimettere in fiore l’Europa decaduta per le conseguenze della guerra. Ora, badate, l’America ha speso 400 miliardi di dollari per finanziare e per aiutare la guerra, di cui 14 miliardi di dollari sono andati in merci alla Russia. Noi riconosciamo i sacrifici di sangue che ha fatto la Russia, ammiriamo quei combattenti e li rispettiamo; ci inchiniamo di fronte alle migliaia e migliaia di morti, però dobbiamo anche ammettere che senza i contributi dell’America la guerra non sarebbe stata vinta. Se non che a un certo punto, specialmente quando si iniziò la possibilità di avere trattative internazionali per l’Italia, che fino a quel momento era stata sotto tutela, mi accorsi che tra la nostra politica e quella dei comunisti andava aprendosi una divergenza che divenne poi, che doveva divenire, sempre più grande. Nel settembre del 1945 a Londra, ricordate questo, perché sarà utile nei prossimi giorni che voi lo ricordiate, nel settembre del 1945 a Londra il rappresentante dell’Italia, che era la mia persona, non era uno spavaldo che si richiamasse semplicemente a diritti internazionali o alla difesa egoistica di interessi, per quanto giusti, italiani. No. Si presentò per rinnovare l’amicizia fra due democrazie, quella italiana e quella jugoslava, per chiedere una linea etnica di divisione nella Venezia Giulia, che fosse equa e lasciasse il minor numero di italiani al di là ed il minor numero di slavi al di qua, per avere la pace nell’Adriatico. Già allora, quando presentammo questa tesi e sostenemmo questo indirizzo, già allora Togliatti fece le sue riserve, per quanto ancora il suo partito si trovasse rappresentato al governo. Veniamo, poi, ad un anno dopo, 10 agosto 1946, alla conferenza di Parigi. Ricordate, ed è bene che lo ricordiate voi e anche tutto il pubblico italiano, le parole con le quali io mi presentai dinanzi a questo consesso internazionale; dicevo: «ho il dovere innanzi alla coscienza del mio paese e per difendere la vitalità del mio popolo, di parlare come italiano, ma sento anche la responsabilità e il diritto di parlare come democratico antifascista, come rappresentante della nuova Repubblica che armonizzando in sé le aspirazioni umanitarie di Giuseppe Mazzini, la concezione universalistica del cristianesimo e le speranze internazionaliste dei lavoratori è tutta rivolta verso la pace duratura e ricostruttiva che voi cercate e verso la cooperazione dei popoli che avete in animo». Ora, quando finalmente, dopo un’ istruttoria di una apposita commissione, si stabilì la così detta linea etnica, linea che era una linea di compromesso, linea la quale lasciava sempre 180 mila italiani al di là e solo 59 mila slavi di qua, noi non potevamo accettare perché escludeva Pola. Invece, per una necessità evidentemente dei quattro, all’ultimo momento quei quattro grandi che trattavano insomma per accomodare le cose fra loro senza tenere conto della giustizia, senza tenere conto dei diritti dell’Italia, soprattutto dei diritti degli abitanti delle regioni, si creò su quella linea, a scapito quindi del territorio italiano, il così detto territorio libero di Trieste. Il 30 giugno, avendo avuto sentore che la conferenza dei quattro avrebbe preso questa storica decisione, fece un telegramma pieno di ansia chiedendo che ci pensassero e riflettessero bene, perché si creava una situazione impossibile, che forse sarebbe stata la ragione di un conflitto e non risolveva il problema. E dicevo: voi rinserrate nella fragile gabbia di uno statuto i due contendenti, cioè italiani e slavi, in Trieste e poi pretendete che non vengano alle mani. Qualcuno ricorderà che io feci la proposta di rinviare di un anno la soluzione della questione di Trieste come si era rinviata la soluzione sulle colonie. Quindi guadagnare tempo, per riflettere, per non commettere dei passi forse irreparabili. Ebbene, questo invito, questa pressante preghiera io la feci nel dire: mettiamoci a tavolino noi e gli jugoslavi, cerchiamo una linea di collaborazione, cerchiamo di creare soprattutto lo spirito che è la premessa di questa collaborazione. Innanzi a questo invito la Russia attraverso le parole e l’atteggiamento del ministro degli affari esteri, Molotov, fece la più tenace resistenza. Ora, amici miei, chi non vede come è la situazione, chi non deplora che, dopo tanto tempo, non siamo capaci di trovare un qualsiasi consolidamento della situazione di Trieste, chi non vede che tutto questo faccia nascere nuove tensioni e nuovi sospetti, chi non vede che non siamo riusciti, attraverso questo, ad avere una convivenza pacifica con gli slavi? Eppure è una necessità assoluta. Non si può navigare, commerciare nell’Adriatico senza una pace, senza una convivenza pacifica, senza un accordo con la Jugoslavia, senza un accordo verso l’oriente, senza un accordo con gli jugoslavi. In realtà noi abbiamo fatto sforzi particolari, abbiamo desiderato, concordato, desiderato un trattato commerciale con gli jugoslavi, ma se non c’è uno spirito di fiducia delle due parti, è impossibile che questo si attivi, in modo da soddisfare tutte le esigenze. Ecco perché fui altamente meravigliato quando in tale momento accanto a Molotov, prese un atteggiamento di decisa opposizione al rinvio anche l’Unità, anche l’organo dei comunisti italiani. E più tardi anche Togliatti. Poi abbiamo provato una formula momentanea per rabberciare la situazione, ma in realtà la differenza si è rilevata, ed era una differenza veramente notevole. Perché in tale momento abbiamo preso tale atteggiamento? Incominciai allora a sospettare che la direttiva non fosse la direttiva che promanasse da una visione, da una concezione locale o nazionale, ma fosse una direttiva internazionale che promanasse da quello che una volta si chiamava Comintern, cioè comitato internazionale che organizza i partiti comunisti. Tuttavia, quando si trattò di subire il trattato facendo le formule necessarie per la ratifica, noi ci siamo piegati, l’abbiamo subìto; e questa fu la strada buona, perché, subendolo, abbiamo ottenuto la promessa generica di revisione ed abbiamo quindi la speranza; perché le nostre speranze si sono già affacciate e si affacceranno ancora, all’unione internazionale, all’Onu per ottenere la revisione del trattato nel senso di una maggiore equità e di una maggiore giustizia. Però la condizione per la quale noi avevamo dato, la concezione e la speranza per la quale noi abbiamo dato il nostro consenso era questa: di essere accettati come membri parificati alla organizzazione internazionale. Tutte le altre nazioni annuirono: la Russia si oppose! Ora che cosa volevamo noi, intervenendo a questa cooperazione internazionale, se non collaborare liberamente ad una migliore cooperazione, a una migliore convivenza fra i popoli, soprattutto i popoli vicini per un’opera di pace. Impedirci l’accesso è stato, in realtà, impedire all’Italia di far valere i suoi buoni uffici, in un momento come questo di grande tensione. In tale senso noi intendiamo anche il piano Marshall. Un piano che risparmi e non prepari la guerra! E l’ostilità da parte del partito comunista italiano è un grossissimo errore, sia vedendola dal punto di vista degli interessi nazionali, sia vedendola dal punto di vista della ricostruzione europea. Penso che anche la Russia avrebbe fatto bene e farebbe bene, ancora oggi, a parteciparvi. Ma non pretendo naturalmente di interpretare gli interessi di una grande potenza. Abbiamo però il diritto di dire che questo è un imprescindibile interesse dell’Italia e che, secondo noi, chi lo osteggia, sapendolo e vedendone la chiara concezione, tradisce, volere o no, gli interessi del nostro paese. Già si vede che specialmente le organizzazioni sindacali che sono state recentemente a Parigi hanno la sensazione di avere sbagliato strada. Spano aveva detto: alla famosa conferenza dove c’era il signor Longo, alla conferenza in Polonia, aveva detto, e la locuzione è stata pubblicata, stampata e conosciuta, che il mondo si divideva soltanto in due blocchi: da una parte il blocco dei plutocrati e dall’altra il blocco degli stati proletari. E gli stati proletari erano naturalmente la Russia con i suoi satelliti e i plutocrati l’America con gli stati che stanno dalla sua parte, come l’Inghilterra e la Francia. Ora, quando Di Vittorio si è recato a Londra ed ha trattato con i sindacati americani e coi rappresentanti sindacali delle Trade Unions inglesi, deve essersi accorto che anche dall’altra parte vi sono milioni e milioni di operai organizzati. Non è vero, dunque, e non possiamo accettare questa tesi, che da una parte ci sia il blocco dei proletari, dall’altra il blocco dei plutocrati e dei ricchi; da una parte il blocco degli uomini liberi e dall’altra il blocco degli uomini asserviti. Non è vero. E probabilmente ora, specie i socialisti che sono alleati dei comunisti, sentono di avere commesso un grande errore mettendosi su questa via. Appena si ebbe notizia del piano Marshall, che poi in quel momento era una proposta da sottomettersi a discussione, appena se ne ebbe notizia noi abbiamo accettato. E che dovevamo fare? Noi avevamo già sperimentato il buon volere dell’America e, d’altro canto, vedevamo che non c’era risorsa per ricostruire la nostra situazione economica e per salvare le finanze e l’economia del nostro paese, soprattutto a favore della classe operaia; non c’era insomma altra risorsa che collaborare insieme con l’America e con gli altri stati. Che cosa potevamo fare noi se non aderire subito e affrettarci a dire di sì, per pigliarli in parola? E l’abbiamo fatto. Ma in quel momento, subito, alla camera, da parte della estrema sinistra c’è stato un attacco contro il ministro degli Esteri ed il presidente del Consiglio dei ministri, che avevano preso una simile decisione. Si sono gettati come toreros contro il toro! Quasi che il piano Marshall fosse stato un inganno, un trucco e chissà quale meccanismo terribile e quale ordigno segreto, mentre si trattava di proposte pubbliche, in pubblica discussione considerate, e ad ogni modo oggetto di trattative e negoziati tra coloro che vi avrebbero partecipato. Perché hanno fatto così? Perché si sono lanciati in questa maniera contro gli interessi degli operai, contro gli interessi degli italiani? Perché? Non c’è altra spiegazione: perché avevano l’ordine dal Cominform. Nenni ha seguito, in realtà la parola d’ordine data dal Cominform, data da Zdanov, e senza pensare a tanto, attaccando il piano Marshall come un piano di imperialismo e di macchinazione americana, come rovinoso per i popoli liberi e specialmente per il popolo italiano. L’ordine del Cominform di sabotare il piano Marshall in Francia e in Italia si è rivolto a danno soprattutto degli operai. Ma quello che non si sa in pubblico, o nel gran pubblico, quello che allora ho affermato contro Longo e che torno a confermare è questo: non solo in quella riunione venne istituito e fondato questo ufficio centrale che si chiama Cominform, di tutte le nazioni che vi erano convenute, ma venne fondato un comitato speciale per la Francia e per l’Italia, un comitato segreto che deve dare le direttive per sincronizzare i movimenti e le azioni dei comunisti italiani con quelli francesi. È vero che questo comitato esiste, è vero che la seduta viene tenuta alla vigilia della chiusura della conferenza generale fra un numero limitato di paesi aderenti, con la partecipazione di Zdanov, segretario del partito bolscevico, Gilas per il partito comunista jugoslavo, Duclos per i francesi, Longo per gli italiani e con l’assistenza, in qualità di segretario, della signora Anna Pauker ora ministro degli Esteri in Romania. In questa seduta venne deciso di costituire questo comitato speciale con gli scopi che ho ora detto. Questo è l’essenziale, onorevole Longo! Ed è questo che ci preoccupa, a giusto titolo, perché noi come italiani non soltanto per riguardo all’azione passata come si è svolta, ma per quanto riguarda quello che dobbiamo temere nell’avvenire, dobbiamo preoccuparci dell’esistenza di questo comitato speciale, di questo comitato segreto, soprattutto dopo che abbiamo visto come in altri paesi si va a finire, e dopo il tragico caso della Cecoslovacchia. E un presidente del Consiglio dei ministri mancherebbe al suo sacrosanto dovere se non desse l’allarme e non dicesse agli italiani: guardatevi bene attorno, è da lui che dipende la vostra salvezza; è a voi che si fa appello nel momento decisivo perché difendiate la democrazia e la possibilità di un regime libero. Si va dicendo che il governo De Gasperi è un governo nero, reazionario; che il governo ha fatto male, che bisogna cambiarlo. Ebbene, se non si trattasse che di questo, poco male, finalmente avrei ragione di mettermi un pochino a riposo. Ma non si tratta di un governo, si tratta del regime; si tratta se noi procederemo secondo un criterio democratico o se finiremo nella dittatura che abbiamo già conosciuto per venti anni. Questa che conduciamo non è una battaglia aggressiva contro il comunismo come tale, è una battaglia difensiva per la salvezza del nostro paese e abbiamo non solo il diritto, abbiamo il sacrosanto dovere di batterci con tutte le forze della libertà. Non vorrete negare che noi ci siamo radunati sulle piazze d’Italia e abbiamo parlato chiaro sotto le nostre bandiere, col nostro stemma, con le nostre idee e non ci siamo nascosti; ma voi sì. Voi vi nascondete dietro Garibaldi! E andate cercando di dare ad intendere alla povere donnette che quello lì è san Giuseppe, con la stella di Betlemme dietro. Parlate di difendere la pace come se la si dovesse difendere contro di noi, povero popolo inerme e disarmato dal trattato e dai quattro grandi e soprattutto dalla Russia, come se un popolo armato non fosse, invece, il nostro vicino, la Jugoslavia. Parlate di annessione come se le annessioni le avessimo fatte noi, come se ci potessero importare le annessioni del Pacifico, mentre noi siamo vicini a delle terre che sono state annesse e che sono state male occupate e che vengono male e violentemente e con prepotenza amministrate. I nostri amici di Trieste hanno pubblicato un opuscolo sui modi di governo nell’Istria, cioè in quelle zone italiane fino alla guerra e oggi occupate dagli jugoslavi . Leggete l’opuscolo, ditemi i metodi della libertà. Sapeste, vorrei dire, vorrei dire a coloro i quali sono lontani da noi, e da voi, amici miei, che, a differenza di quella certa zona appartenente fino a poco tempo fa al nostro territorio, dove non si vota con sistemi totalitari, sapete come si vota là? Si vota così: non esiste nessuna lista che quella del partito comunista e gli elettori hanno un solo diritto di scegliere fra i candidati della lista. Ma neanche quello è un diritto che si svolge in segreto, quindi libero. Voi siete chiamati dinnanzi ad un banco: su questo banco stanno tante urne con sopra scritto, stampato, il nome di un candidato; voi pigliate in mano una palla nera e dovete andarla a mettere nell’una o nell’altra urna e così tutti sanno e vedono come votate. Poi, quando si lagnano contro questo governo nero che qualche volta ha cercato, non mai di impedire, ma di conciliare e di abbreviare uno sciopero, quando si lagnano, questi nostri operai, mi sappiano dire: ma in Russia e in Jugoslavia lo sciopero è permesso? No: non è permesso! E non si scandalizzino! Amici nostri, ascoltate, mi riferisco al discorso di Truman, stampato e pubblicato oggi, non si scandalizzano, questi signori, se Truman parla di una minoranza aggressiva che, nonostante sia una minoranza tenta di impadronirsi del potere nel giorno delle elezioni . È vero esiste il fronte, il fronte democratico popolare il quale ha pubblicato un certo statuto con parole molto melliflue, molto generiche, con un certo stile da catechismo di collegio per educande, che potrei accettare anche io. Ma non dico niente, perchè quello che importa non è quello che è stampato davanti ma quello che c’è dietro. Ora, Truman che vede le cose da lontano e non può conoscere tutti i segreti della nostra cucina economica, parla di questa minoranza aggressiva. Perché nonostante la tattica fumogena del fronte, egli vede benissimo, anche da lontano, ciò che sta dietro. Il fronte (scusate la parola, non voglio offendere nessuno) è un minestrone. Ora io non so chi vi fa la parte dei fagioli, delle patate o di altre cose; so che c’è qui e lì qualche pezzettino di lardo borghese; ma quello che so e quello che importa è che il mestolo lo ha in mano Togliatti. Io dico che è un trucco per sfruttare a proprio favore la macchina del sistema proporzionale. Ebbene noi nello schieramento governativo, cioè dei partiti che sono rappresentati al governo, abbiamo diverse tendenze, anzi abbiamo anche delle differenze notevoli, rappresentate nei candidati. E si è ricoverata nel governo perfino una lista che reca la falce e il martello, perché nelle altre parti non c’era rifugio. Tutto aveva preso Garibaldi con la stella dietro! Ognuno ha le sue idee e le sue prospettive per l’avvenire, ma comune è l’impegno democratico, cioè difendere l’attuale regime, mantenere lealmente questo regime, accettare il principio di maggioranza, non fare riserve su forze paramilitari, non creare delle organizzazioni segrete, non preparare eventualmente insurrezioni. La difesa delle istituzioni democratiche è per noi qualche cosa di sacro, che si impone assolutamente alla generazione presente. Non dovete pensare assolutamente agli interessi di oggi, ma agli interessi dei vostri figli, non agli interessi di questa generazione: dovete ricordarvi che è tutto un anello nella catena della storia di Italia. Ricordatevi che i nostri padri hanno combattuto per la libertà e ricordate che i nostri figli devono vivere nella libertà. Ricordatevi: non abbiate paura; non siate vili, non sbagliate! Ho incontrato durante il mio viaggio, il ministro degli Affari esteri che tornava da Parigi. Vi posso dire che per la sua opera a Parigi la questione dell’unione doganale italo francese procede: è il primo passo storico, energico verso gli stati uniti di Europa. Il documento verrà firmato domenica a Torino e si può dubitare se avrà subito così grande sviluppo come noi lo desideriamo; ma non si può dubitare che esso sarà senza dubbio un atto favorevole alle classi lavoratrici e alla possibilità di produzione in Italia. Eppure anche questo è stato messo in sospetto; anche contro questo atto si sollevano delle diffidenze! Inoltre il ministro degli Affari esteri ha avuto occasione di trattare con Bevin la questione del lavoro e della cooperazione italiana in Africa, e si sono poste le premesse per una collaborazione che speriamo, nell’avvenire, sia un grande fatto storico che faccia fecondare i lavori italiani. Poiché non c’è avvenire nemmeno nel continente africano, se fra i paesi che partecipano al lavoro della sua fecondazione, se fra questi paesi non vi è l’Italia, questo numeroso popolo dalle braccia nerborute, popolo intelligente, popolo sobrio, che è fatto apposta per colonizzare e per fecondare terre e creare nuove civiltà. Bolognesi! Il tempo stringe: devo partire. Io voglio lasciarvi una sola parola, voglio lasciarvi un ricordo! Vi dico, vi ripeto quale è il comandamento: non votare è una viltà: votare è un dovere: votare male è un tradimento! Amici bolognesi, si tratta di salvare un regime di libertà che è costato nella nostra storia tante lacrime e tanto sangue. Ogni sacrificio è necessario. Non lasciatevi distogliere, non lasciatevi provocare, andate avanti con fierezza, fate il vostro dovere! Ricordatevi che in questo momento storico, voi dovete assumere la vostra responsabilità e soprattutto non mancate di coraggio, infondete a tutti la persuasione che questa è una battaglia necessaria che si combatte per la libertà e per la patria. 