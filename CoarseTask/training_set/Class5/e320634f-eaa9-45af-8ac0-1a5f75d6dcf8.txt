De Gasperi ha risposto dicendosi lieto della occasione offertagli di poter incontrare gli italiani di Atene. Illustrando poi alcuni principi fondamentali della politica seguita dal Governo italiano, il presidente del Consiglio ha detto che gli italiani hanno bisogno soprattutto di pace e di tranquillità per poter lavorare. L’espansione del nostro lavoro all’estero – ha aggiunto De Gasperi – risponde ad una effettiva necessità e può costituire una missione che gli italiani assolsero sempre con un assoluto senso di dignità e di prestigio. Gli italiani – ha dichiarato ancora il presidente del Consiglio – si fanno amare dovunque perché sono attivi lavoratori: ed il lavoro assicura la fraternità internazionale. Perciò l’Italia cerca sempre più vaste intese internazionali per determinare quelle condizioni di pace senza le quali è impossibile sviluppare e soddisfare le sue esigenze di lavoro. È un fatto che la decadenza determinatasi in Grecia dopo il secolo di Pericle derivò essenzialmente dalla ignoranza della fondamentale legge della fraternità. A quest’epoca infatti – ha proseguito De Gasperi – i rapporti tra gli uomini e gli Stati erano impostati su relazioni di forza. Il presidente del Consiglio italiano si è poi soffermato sulla importanza rivestita dalla diffusione della cultura italiana all’estero che deve accompagnarsi allo sviluppo del lavoro italiano. L’Italia cerca – ha continuato De Gasperi – l’accordo con tutti i popoli amanti della pace. Niente intrighi nei nostri viaggi; noi intendiamo cercare i mezzi e i modi di collaborare con tutti, per edificare la pace in cui crediamo fermamente, non pace degli imbelli, ma la pacifica convivenza dei popoli che nutrono sentimenti di libertà; la pace verrà solo se sapremo guadagnarla. Concludendo De Gasperi ha rilevato che gli ottimi rapporti greco-italiani si fondano anche sull’atteggiamento degli italiani residenti in Grecia. 