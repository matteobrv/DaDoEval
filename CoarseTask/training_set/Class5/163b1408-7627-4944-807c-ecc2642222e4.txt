Il suo appello tocca il nostro più vivo e attento sentimento e il nostro maggiore impegno . Dopo aver constatato che questa volta non è avvenuto il solito sfruttamento della stampa indipendente forse perché in tutte altre cose affaccendata, però osserva che questo avviene solo da noi perché mai si è visto o sentito qualcosa di simile – trasmissione di notizie interne all’esterno o in occasione delle riunioni degli organi comunisti o sindacali socialcomunisti –. Occorre che quella stessa discrezione deve essere norma anche per noi ed evitare che i giornali che pure ci fiancheggiano, si divertano ad acuire e inasprire le nostre divergenze. Si tratta di un problema di metodo che bisogna però risolvere anche in mezzo a noi. La cosa è ancora peggiore quando si ricorre ad agenzie oppure si stampano cose da mandare poi agli amici. Chiede che il C.[onsiglio] n.[azionale] si esprima nel senso di impegnare tutti gli editori e scrittori [affinché] cessino la cura dei loro particolari periodici e trasferiscano nel settimanale del partito le loro trattazioni e i loro pensieri. Passa quindi alla replica degli oratori intervenuti nella discussione. Non ha obiezioni da fare contro lo studio delle idee che ha raccomandato Romani; ma avverte che non si è trattato tanto di crisi di idee ma di difficoltà di mezzi che forse non sono mancati alla Cisl. Siamo convinti che occorra aggiornarsi però esprime il dubbio che è difficile costruire la [non leggibile] del metodo da opporre al comunismo, la quale agisce dove si conoscono più la pratica che la ideologia del comunismo. Pastore esagera con le sue espressioni. Siamo su un piano di riorganizzazione, ma è stata proprio la precedente Direzione a impostare un lavoro di formazione ideologica e dottrinaria. Non si dica che mancano le idee e la loro circolazione. Toniolo è vecchio e dobbiamo aggiornarlo però non possiamo rovesciare i princìpi che enuncia. Nulla da opporre sulla necessità di rinnestare il nuovo sul vecchio ma si oppone alla tesi del ricambio della classe dirigente. Però Pastore non ha accennato affatto all’intervento politico dei Sindacati. Spera che questo tacere significhi la volontà di costituire un qualcosa che non urti ma si coordini. A Ravaioli rimprovera il modo con il quale è intervenuto nelle questioni e di non aver cercato la informazione per rendersi conto («sul fatto morale non c’è discussione: o esiste o non esiste») della certezza del suo convincimento. A Colombo dice che approva la sua proposta di costituire un Comitato che studi profondamente, senza interferenze di altri organi, i problemi del mezzogiorno per risollevarne le sorti morali, religiose e materiali. A Pastore dice che si compiace che egli abbia detto che si rallegra del tentativo di coordinare le forze collaterali. Si augura che ci sia con la Cisl quella collaborazione sostanziale che salvaguardando la rispettiva autonomia ci unisca nel lavoro. Pastore dice che il partito operi con vigore nel meridione. A lui diciamo senza invidia: faccia altrettanto la Cisl. […] Rispondendo a [non leggibile], osserva che dobbiamo mantenere il principio della collaborazione dei partiti democratici in ogni sede, si capisce laddove questi partiti esistono o ne esistono di simili. La collaborazione con un partito di sinistra dobbiamo farla non solo nell’interesse della Dc, ma della democrazia. Ringrazia coloro che gli hanno tributato un riconoscimento per l’opera da lui svolta in questo frattempo dopo non essere stato compreso al momento in cui si pose al servizio del partito, aiutato da Spataro che – dice – lavora più di lui e degli altri collaboratori. Dopo una breve parentesi per sottolineare che non bisogna dimenticare il principio della maggioranza democratica afferma che questo principio si impone per la chiarezza delle decisioni. Esamina i due o.d.g. che sono stati presentati. Entrambi approvano la sua relazione e il governo come è stato costituito. Si potrebbero votare per divisione ma, osserva, l’unica divergenza è sulla data del Congresso. Rispetto a questa data c’è la questione della composizione della Direzione la quale non per diritto ma per convenienza può essere modificata qualora si creda di spostare il Congresso all’autunno. Il resto dipende da questa data. Sulla elezione dei quattro membri da sostituire lascia liberi di agire come si crede. Esaminando le firme dell’o.d.g., trova quella di Gonella il quale ha innegabili meriti che solo per le contingenze non è stato cercato e come lui Restagno. I Congressi non risolvono i grandi problemi, sono dei termini, costringono ad una revisione e l’atto finale solo per la responsabilità dei partecipanti può non risolversi in una serie di chiacchiere. Porrà prima in votazione il primo e il secondo punto: approvazione della relazione e della formula governativa, che concordano; quindi la data del Congresso e necessariamente la questione della Direzione. Porrà poi in votazione un o.d.g. sulla stampa di corrente da lui presentato. Prima di passare alla votazione dà la parola al presidente del Consiglio dei ministri Scelba. […] Non registrate la parola ritardati. Voleva dire che gli altri amici si sono aggiunti dopo a quel voto negato nella sessione del settembre. A nome della Direzione accetta i primi due punti dell’o.d.g. Elkan e intende porli in votazione facendoli propri e viene presentata alla votazione come espressione del Consiglio nazionale e su suggerimento tecnico di Gronchi e con la firma di Elkan-Pastore. Pone in votazione e si ha il seguente risultato: 1) il primo capoverso posto in votazione viene approvato all’unanimità; 2) il secondo capoverso posto in votazione viene ancora approvato all’unanimità. Non respinge l’idea però non sa come motivarla; è per questo che desidera prima far votare sulla data del Congresso . Propone che una Commissione di studio consultiva si affianchi alla Direzione per trattare la serena preparazione del Congresso nazionale. Dovrà: 1) dare nello studio elementi di preparazione; 2) vigilare perché ognuno possa manifestare le proprie idee nel settimanale del partito. Della Commissione faranno parte gli ex segretari del partito e gli ex presidenti del Consiglio e il presidente della Camera. 