In quale specifico modo l’aiuto rappresentato dal Piano Marshall verrà utilizzato dall’Italia nei mesi prossimi? Per la sua stessa definizione il Piano Marshall ha la sua fondamentale finalità nell’aumento della produzione. Lo ha stabilito il Congresso americano e avremo qui, perciò anche una speciale missione americana con questo compito. Ma a fianco della missione degli Stati Uniti vi è un impegno di responsabilità del governo e del Parlamento, onde controllare che le somme siano effettivamente destinate agli scopi essenziali dell’ERP. Posso assicurarvi che il denaro che il contribuente americano si accinge a spendere in Italia non sarà sciupato. L’aumento della produzione verrà realizzato mediante l’importazione di materie prime, quali carbone e benzina, mediante il rimodernamento degli impianti, specialmente nel settore dell’industria pesante. Noi intendiamo anche impiegare i capitali che potremo guadagnare con questo aumento della produttività industriale, nei lavori di bonifica agraria e nella costruzione delle strade. Non è stato ancora stabilito se sarà necessario creare un dicastero apposito per l’esecuzione in Italia dell’ERP. Io credo che al contribuente americano non dispiacerebbe conoscere per quanto tempo l’Italia avrà bisogno di essere assistita in questa forma. Potrebbe dirmi qualche cosa al riguardo? Io credo che i quattro anni fissati nell’ERP siano sufficienti all’Italia per riorganizzare la sua economia e per determinare l’aumento della sua produttività. Con ciò intendiamo essenzialmente raggiungere l’equilibrio della nostra bilancia dei pagamenti. Naturalmente ciò significa che parallelamente all’ERP dovrà svolgersi un intenso traffico turistico, che potrebbe riprendere vita con la ricostruzione della nostra marina mercantile, da attuarsi nel quadro dell’assistenza ERP. Il turismo e la marina mercantile coi suoi traffici sono stati sempre due fattori predominanti e indispensabili nella bilancia commerciale italiana. So che il Piano Marshall e la Banca internazionale considerano il turismo e gli investimenti che lo concernono, tra i quali quelli nell’industria alberghiera ecc., come investimenti assai sicuri. Lo stesso può dirsi per quanto riguarda il settore dei trasporti. Noi disponiamo di una flotta mercantile abbastanza buona che ci permette di trafficare liberamente con l’America del Sud. È un’attività che si inquadra fin da ora nel Piano Marshall e che contribuisce certamente all’auspicato aumento della nostra produzione. Ma l’ERP ci sarà di assoluta necessità per attuare il programma di bonifici finanziari che deriveranno dall’aumento della produzione industriale perché a loro volta le industrie potranno beneficiare dell’aumentata capacità di assorbimento del mercato interno. Da tutto ciò credo di poter concludere che certamente i quattro anni del Piano Marshall ci occorreranno interamente, ma in compenso prevedo che ci saranno sufficienti. Potrebbe dirmi se è prevedibile, nel quinquennio della legislatura uscita dalle recenti elezioni, che il Partito comunista conservi inalterata la sua forza presente o se non sia probabile un suo declino prima delle nuove elezioni? È sempre molto pericoloso azzardare profezie, tanto più che il Partito comunista non è per il momento affatto scomparso. Il fronte democratico popolare ha riportato circa 8 milioni di voti. Occorre tuttavia un governo capace di affrontare i problemi sociali, quelli della disoccupazione nell’Italia del nord, quelli del bracciantato nel sud, quelli della bonifica terriera pure nel sud e quelli dello sviluppo industriale nel nord. Sono tutti problemi che il Piano Marshall può in grande misura contribuire a risolvere. Per quanto riguarda, dunque, il Partito comunista, 8 milioni di voti rappresentano ancora una minaccia. Dovremo lavorare assiduamente alla loro conversione. I lavoratori dovranno vedere nella politica di riforme sociali del governo che ogni sforzo possibile sarà fatto per raggiungere la migliore giustizia sociale e la più equa distribuzione della proprietà. Vi possono essere delle speranze per il declino del Pc, bisogna però tenere presente il fatto che esso dispone di una organizzazione interna di ferro. Le elezioni hanno tuttavia rilevato che in molte sezioni, specie nelle città minori, il numero dei voti dato al Fronte Democratico Popolare è risultato minore a quello degli iscritti ai partiti che lo compongono. Ciò significa che parecchi membri del partito gli hanno votato contro. Credo comunque che molto dipenderà dall’aiuto dell’America e dai pericoli di una nuova guerra. Io non credo che un conflitto debba scoppiare entro breve tempo ma debbo dire che sono le guerre ad alimentare la vita del comunismo. Se la guerra dovesse dunque scoppiare per colpa della borghesia, i borghesi dovranno essere rimproverati per aver alimentato il comunismo. Nella recente conferenza stampa , Ella ha affermato che la revisione del trattato di pace italiano è condizione essenziale per l’entrata dell’Italia nell’Unione occidentale. Può dirmi quale genere di revisione si attende l’Italia? E crede lei che si possa conseguire una revisione relativamente a Trieste, alle clausole militari e alle colonie senza un accordo con la Russia sovietica? Non mi è possibile rispondere con esattezza a tutte queste domande che involgono problemi di competenza del nuovo Parlamento. Sono però in grado di farle rilevare che l’Italia vive oggi sotto le gravi limitazioni di un trattato e che sarebbe assurdo pensare che essa possa considerarsi allo stesso livello delle altre potenze europee. Il suo problema coloniale non è stato risolto; gli armamenti sono oggi limitati e mentre da una parte ci viene chiesto di seguire una politica attiva in Europa, dall’altra ci si impone di spendere alcuni miliardi per far saltare in aria fortificazioni lungo le frontiere, siano esse quelle con la Jugoslavia e con l’Austria, siano quelle con la Francia. Ci viene anche prescritto di distruggere la nostra flotta. Stati Uniti e Gran Bretagna hanno è vero rinunciato alle quote di naviglio loro assegnate dal trattato di pace, ma ciò nonostante noi siamo impegnati a smantellare le unità lasciateci. Mentre le parlo, a La Spezia si sta demolendo la nave da battaglia da 45 mila tonnellate «Vittorio Veneto». Vorrei che lei facesse comprendere all’opinione pubblica americana la situazione estremamente contraddittoria in cui si trova oggi il nostro paese. Da una parte vi è un vivo desiderio, per l’Italia, di condurre una politica più attiva nel continente a fianco delle altre nazioni. Dall’altra, però, le limitazioni del trattato di pace, gli obblighi delle clausole militari e quelli della smilitarizzazione e del disarmo impediscono di fare la minima delle cose che l’Europa attende da noi. Quale estensione numerica e quale tipo di armamento Ella pensa sia necessario per un efficiente esercito italiano? Ritengo che l’esercito italiano non debba essere numeroso ma penso che debba essere assai modernamente equipaggiato. Mi permetto di insistere nella precedente domanda, se cioè ritiene indispensabile l’accordo della Russia sovietica per la revisione del trattato di pace? Come potreste cambiare un trattato firmato da quattro potenze senza il consenso di una sola di esse? Suggerisco ad ogni modo di parlare il meno possibile di guerra. Sono fiducioso sul fatto che essa non sia prossima. Lei non lo crede forse? […] Dipende solo dalla mancanza di navi la presente iniziativa? E che cosa pensa si possa fare per il rinnovamento della flotta mercantile italiana? Posso preannunciarle che intendiamo presentare al Parlamento un completo progetto di ricostruzione della nostra marina mercantile e posso aggiungere che la nostra emigrazione è presentemente limitata appunto dalla deficienza di naviglio. Gli Stati Uniti sono stati portati a ritenere che la forza principale del comunismo sia in Italia basata in larga misura sulla Confederazione generale del lavoro e sul movimento dei partigiani. Quale sarà l’atteggiamento del suo nuovo governo nei riguardi di questi due organismi? La Democrazia cristiana, i socialisti democratici e il Partito repubblicano, che costituivano le correnti di minoranza in seno alla Confederazione generale del lavoro, hanno realizzato sostanziali progressi per assumere maggiori responsabilità. Debbono proseguire per questa strada facendo sì che le organizzazioni sindacali non siano impiegate per scopi politici, ma dedichino interamente la loro attività alla difesa dei diritti sindacali dei lavoratori. Per quanto riguarda i partigiani comunisti, credo che essi abbiano perduto il monopolio della rappresentanza delle forze della liberazione dal momento in cui, un mese addietro, il generale Cadorna ha creato la federazione dei volontari non comunisti, la quale comprende vari elementi, da quelli della unione cristiana alle formazioni di Giustizia e Libertà. Il capo di quest’ultimo, Ferruccio Parri, non ha ancora preso una decisione definita ma egli è al nostro fianco. 