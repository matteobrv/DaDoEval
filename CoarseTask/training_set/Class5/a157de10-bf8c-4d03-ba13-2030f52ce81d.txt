Ricorda dapprima l’opera dell’on. Fanfani, e poiché questi è assente per indisposizione, si appresta a fornire egli stesso all’Assemblea tutti gli elementi d’informazione e di valutazione inerenti alla legge sindacale. L’oratore pone in rilievo la preparazione tecnica della legge, che non può certo essere accusata d’improvvisazione. Cita in proposito i lavori esperiti durante parecchi mesi dall’apposita Commissione. Gli antichi progetti Gronchi e D’Aragona, l’invio di un questionario a tutte le organizzazioni interessate; l’abbozzo del progetto presentato da Fanfani al Consiglio dei ministri, l’esame del Comitato interministeriale, il parere della Direzione della Dc sottoposto ora al Consiglio nazionale. Il presidente, rispondendo ai precedenti oratori, afferma che nessuno intende in questo momento affrontare in questa legge il problema dell’ordinamento del lavoro, questo problema più vasto e comprensivo, sarà a suo tempo avviato a soluzione. Oggi si tratta di rispondere alla particolare esigenza del contratto collettivo di lavoro. La conquista più sostanziale per le categorie lavoratrici è il contratto collettivo. Per mantenerlo e renderlo efficace o bisogna far intervenire di volta in volta la legislazione statale, ovvero, come prevede la Costituzione, delegare stabilmente questo potere normativo ai sindacati degli operai e dei datori di lavoro. Questo principio è grande, incisivo ed assorbe anche diritti individuali, ma costituisce un ente associativo come potere autonomo, mediatore tra i lavoratori e la comunità, organo integrativo del sistema democratico e strumento della sua giustizia sociale. Il fine specifico di ogni organizzazione operaia o di mestiere è quello di conquistare nuove migliorate condizioni di lavoro; se questo è lo scopo di tutte le associazioni di lavoro, quella di dare a tali condizioni un carattere giuridico obbligatorio per tutta la categoria e di renderle operanti in un contratto collettivo, è funzione di quel sindacato che, muniti di alcuni requisiti fissati dalla legge, sono autorizzati a vincolare, come parte contraente, tutta la categoria. Passando ad elencare i mezzi che oggi sono posti in azione per potenziare il contratto collettivo, l’on. De Gasperi afferma che la Costituzione, modificando la concezione giuridica finora vigente, parla di diritto di sciopero nell’ambito di una regolamentazione legale da farsi, ossia di un diritto da condizionarsi a certe norme, le quali soprattutto dovranno prevedere che lo sciopero si presenti come ultima ratio di legittima difesa . Per quanto concerne l’intervento dello Stato, il presidente precisa le due forme: arbitrato obbligatorio o intervento per assumere in caso di scioperi in attività essenziali e vitali per il popolo il funzionamento transitorio dei servizi nei limiti dell’indispensabile. Il primo intervento mediatore presupporrebbe la sospensione dello sciopero, mentre il secondo non richiederebbe tale condizione. In quest’ultimo caso il carattere di emergenza, l’evidenza degli effetti dello sciopero sui servizi indispensabili, la necessità di agire rapidamente consigliano la immediatezza dell’intervento. Bisogna stabilire che nei casi previsti lo Stato non assume la gestione del servizio, come ad esempio della navigazione, ma solo di quella parte che è assolutamente necessaria, poniamo al trasporto del grano, del carbone, dell’acqua potabile, ecc. La difficoltà di una legge ed il suo regolamento per un equo e giustificato intervento dello Stato, reclama soprattutto la collaborazione degli organizzatori sindacali per la sua organizzazione: dobbiamo fare questa legge proprio per consolidare lo Stato democratico, e quindi per salvaguardare anche la libertà e la forza delle organizzazioni sindacali. L’on. De Gasperi rileva che la legge in discussione riguarda solo quei lavoratori i cui patti di lavoro formano oggetto di un contratto collettivo; diversa invece la fisionomia di coloro che stanno alle dipendenze dello Stato. Possono essi arrivare a concordare un contratto collettivo? Evidentemente no, poiché i loro rapporti di lavoro vengono fissati per legge e, trattandosi degli statali e similari, per legge deliberata dal Parlamento; altra è dunque la procedura, altro deve essere il metodo da seguire dagli statali per promuovere e difendere i propri interessi di categoria. Bisogna offrir loro il modo di sostenere i propri interessi in confronto degli organi supremi dello Stato. L’ultima parola, comunque, in uno Stato democratico, deve essere sempre data al Parlamento, che decide sulle questioni propostegli. L’oratore passa poi ad esaminare la misura delle penalità da applicare ai contravventori del contratto collettivo. Egli dice che bisogna trovare una misura di sanzione che sia altrettanto grave per il principale quanto per l’operaio. Se uno ricorre a forme di sciopero non accettabili, alla «non collaborazione», evidentemente la prima sarà grave, ma bisogna trovarne una altrettanto grave per il principale, che di fronte ad uno sciopero legale ricorre a rappresaglie; una sanzione che possa rappresentare una garanzia per gli operai. Il presidente del Consiglio si riporta a quanto ha già detto inizialmente, e cioè che qui non si sta facendo la legge sull’ordinamento del lavoro, nulla si fa che sia la riforma economica: si dovrà farla, ma non è questo il momento per raccontare questo problema. Ora si tratta di rinvigorire il sindacato, dandogli una figura di diritto pubblico. L’on. De Gasperi fa appello ai sindacalisti, affinché essi valorizzino la legge sindacale in difesa dei legittimi interessi degli operai. Essi dovranno fare in modo che, rappresentando gli interessi delle categorie sindacali, trovino il consenso anche nella comunità nazionale; essi dovranno coordinare questa loro forza propulsiva a quello che è il consolidamento dello Stato nel senso della libertà, riconosciuta che questa è una esigenza universale che riguarda la singola persona, la classe e la collettività insieme. 