La mia prima impressione è stata che si fosse verificato uno spostamento nella maggioranza, ma poi la cosa è risultata del tutto incerta. Un ulteriore esame ha precisato che i votanti dei partiti governativi furono 234, di cui 217 Dc, cosicché l’ipotesi dello spostamento entro la coalizione potrebbe essere avvenuta soltanto per poche unità. L’emendamento che è stato accettato non ha alcun valore, dato che l’accertamento delle scorte è stato già fatto e non si può annullarlo. Evidentemente non si può modificare una procedura per una operazione già compiuta. Se dal punto di vista tecnico la votazione non ha quindi rilevanza, essa poteva avere un valore sintomatico dal punto di vista politico in quanto avesse rivelato uno spostamento nella maggioranza. Ma lo spostamento è stato di minima ampiezza, al massimo di dieci, dodici voti; uno spostamento vi è stato invece fra la prima e la seconda votazione nei voti del Psu. È anche da tener presente l’altissimo numero degli assenti (81 deputati Dc più 51 degli altri gruppi). Ci vuole quindi un supplemento di inchiesta, una riprova che potrà essere data soltanto domani, che è la più importante. Io ero e sono sereno, in quanto ero già pronto a tirare altre conseguenze, poiché c’è una situazione morale in seno al mio stesso gruppo, ed ogni uomo ha il diritto di vedere chiaro. Se questo fosse avvenuto prima delle ultime discussioni di gruppo, forse nemmeno me ne sarei accorto, ma oggi, alla vigilia di una votazione molto più importante, quale risulta quella sul riarmo debbo vedere chiaro, e ho il dovere di salvaguardare tali votazioni anche di fronte al paese, affinché esse non siano esposte a fluttuazioni che alterino il pensiero della maggioranza. 