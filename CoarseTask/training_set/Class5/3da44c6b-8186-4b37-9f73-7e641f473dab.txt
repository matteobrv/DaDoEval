Gli sviluppi della situazione presente hanno permesso al vicepresidente Saragat e ai due colleghi Lombardo e Tremelloni di ritirare le loro dimissioni e di continuare così una collaborazione che noi tutti, qui nell’ultimo Consiglio, avevamo auspicata e confermata . Riprendiamo così il nostro comune lavoro ispirato dal senso di responsabilità che tutto ci fa subordinare agli interessi del paese e alla difesa dei comuni ideali di libera democrazia e di giustizia sociale. Come vi è già noto l’on. Campilli , nostro delegato presso l’OECE, già nel mese di agosto aveva manifestato il proposito di lasciare quell’incarico, prevedendo che lo sviluppo che l’OECE avrebbe assunto richiederebbe una partecipazione più diretta della responsabilità ministeriale. Noi abbiamo allora insistito perché non ci venisse meno la sua opera assidua e illuminata ed egli acconsentì per alcuni mesi ancora di continuarlo. Noi gli siamo grati del lodevole contributo ch’egli ha dato allo sviluppo dei rapporti economici coadiuvando l’opera dei singoli dicasteri competenti e quella coordinatrice del CIR. Noi tutti, anzi, saremmo stati lieti se egli avesse accolta la nostra proposta di continuare tale opera col titolo e carattere di membro del gabinetto; poiché egli tale proposta non ha voluto accettare, non desiderando egli per il momento di assumere ulteriore impegni, gli esprimiamo oltre il riconoscimento per l’opera passata, anche la speranza che egli in un tempo non lontano possa offrirci ancora tutta la sua attività. S’impone, quindi, una nuova forma di cooperazione nel settore economico. Salva sempre la competenza dei vari dicasteri chiamati a partecipare ai lavori di preparazione, orientamento e elaborazione nel CIR e, s’intende, salvo il potere conclusivo e determinante del Consiglio dei ministri, il ministro Tremelloni viene disegnato all’OECE, come delegato permanente del Comitato direttivo per la cooperazione europea a Parigi, colle attribuzioni di preparazione e coordinamento che tale suo incarico richiede e il ministro del Bilancio on. Pella sarà il vicepresidente del CIR. È ben chiaro che i nostri colleghi non possono assolvere a tali incarichi senza la collaborazione competente di tutti i colleghi, specialmente di quelli che presiedono ai dicasteri finanziari ed economici. E qui mi corre l’obbligo di rilevare come questi ministri abbiano lavorato finora con grande zelo in numerose sedute del CIR, portando ciascuno il suo contributo della propria funzione ed esperienze. D’altro canto il regolamento dell’OECE prevede che per discussioni e conclusioni su particolari settori, saranno invitati a Parigi di volta in volta anche i ministri tecnici competenti. È poi chiaro che anche nell’avvenire, la cooperazione economica internazionale dovrà svolgersi nel quadro della politica internazionale in genere e quindi in armonia con le direttive del ministero degli Esteri e col particolare concorso del Commercio Estero . 