Signor presidente della Repubblica italiana! Quando il governo democratico nazionale decise sotto i vostri auspici di completare il glorioso ossario di Redipuglia esso non intese limitare il suo doveroso omaggio ai gloriosi cento mila che ora qui riposano dopo la vittoria, ma di interpretare il pensiero memore e devoto di tutta la nazione non solo verso i seicento mila caduti per la patria nella prima guerra mondiale ma anche verso tutti i caduti della seconda guerra mondiale, sia gli ottantacinquemila che riposano nei cimiteri italiani o comunali in Italia, sia i duecentomila forse che nel combattimento o in prigionia lasciarono la loro vita nelle terre di tutti i continenti. Oggi le supreme autorità e le rappresentanze più autorevoli della comunità nazionale, inchinandosi innanzi a Voi, morti vittoriosi di Redipuglia, al vostro illustre comandante piegano il capo anche innanzi al valore sfortunato dei vinti, sia che si battessero per convinzione o per spirito di sacrificio, nella necessità di una disciplina, che, divenuto inevitabile il conflitto, appariva loro come un dovere di pubblica salute. L’omaggio è dovuto a tutti i caduti in buona fede e in colui che soccombette per una causa illegittima, esso non giustifica l’orrore, ma esalta la purezza della coscienza personale e la nobiltà dell’olocausto. E come non pensare con immensa ambascia a quanti perirono non in lotta aperta, ma quali vittime innocenti di inique sentenze, di rappresaglie crudeli, di massacri nefandi? La fantasia inorridita si rifiuta di rivedere gli spettacoli spaventosi delle torture, dei roghi e delle camere a gas. Solo un conforto rimane a noi, superstiti di tanta sciagura; l’aver visto, l’aver saputo che la nostra gente nelle ore più tragiche, in faccia ai tormenti e alla morte ritrovò nella fede o nel patriottismo ereditato dai padri la dignità e il coraggio del più luminoso sacrificio, onde o eroi di Redipuglia, c’è una vittoria che è comune a voi caduti in battaglia e a coloro che furono spenti nelle foibe, nei roghi dei villaggi, nei campi di concentramento o sulle forche o falciati dai plotoni di esecuzione, ed è questa la vittoria dello spirito sulla materia. Loro, come voi, più o meno consapevolmente, sublimandosi nell’olocausto per la patria, operarono sulle soglie della morte tormentosa quel riconoscimento dell’umano col divino di cui seppe dare immagine solo Michelangelo nei gruppi della Pietà. «Ragazzi – fu l’ultimo grido dell’ammiraglio Campioni , prima che partissero i colpi del plotone di esecuzione – ragazzi, ricordatevi dell’Italia». Ed ecco, o morti di tutte le battaglie, ecco, o vittime di tutte le guerre, che quest’ultimo grido dell’ammiraglio della resistenza diventa anche il monito vostro, che noi qui, autorità e popolo, raccogliamo umilmente per meditare sul passato e come sacro impegno per l’avvenire. Quando la furia della guerra cessò, immane apparve il compito di ricostruire un patrimonio nazionale distrutto, che fu valutato in dodici miliardi di dollari, perdute le colonie, occupata da truppe straniere la Metropoli e contestate le frontiere da popoli inaspriti, decisi a farci espiare le avventure che ci avevano portato in Jugoslavia, in Francia, in Albania, in Grecia. La reazione vittoriosa delle potenze occidentali colpiva anche noi, accusati di essere stati complici del nazismo nel suo tentativo di soggiogare il mondo. Certo la vigorosa resistenza e la valida belligeranza dell’ultimo scorcio della guerra ebbero l’effetto di farci evitare la durezza della prima repressione e di salvare la nostra sostanziale unità, che invece andò perduta per la Germania. Riuscimmo anche, favoriti da circostanze obiettive, a recuperare l’Alto Adige, che durante la guerra sembrava perduto. Ma il peso della Russia, che nella Conferenza della pace fu spesso decisivo nel sostenere le rivendicazioni dello slavismo, sbarrò la via ad una soluzione equa e ragionevole del problema giuliano, imponendo, nonostante le nostre proteste, l’ibrida, irrazionale, o caduta creazione del Territorio libero. I tre altri alleati cedettero, credendo di aver assicurato con questo pericoloso compromesso, e a nostre spese, l’avvio alla pace europea. Cominciò invece da allora il sabotaggio dei trattati, la guerra fredda, la minaccia di quella cruenta. Ma poiché il vostro monito, o morti della guerra vittoriosa, reclama soprattutto un esame della nostra coscienza, siamo venuti qui a confessare, considerandoci tutti come un sol popolo quale siamo, anche la nostra colpa. No, qualunque sia la responsabilità dei dirigenti, non fu colpa di popolo né l’essere coinvolti nella seconda guerra europea, né la avventurosa conquista, né la rovinosa disfatta, né le responsabilità passate o attuali di altri popoli li autorizza moralmente a pronunziare contro la nostra nazione condanne e sanzioni collettive. Ma sul nostro peccato avete diritto di giudicare, voi o caduti, o morti della guerra, che combatteste per la indipendenza, per l’unità, per la concordia della patria italiana. Il nostro peccato verso la nazione fu quello di non aver saputo instaurare e rendere stabile la concordia fra gli italiani, fondandola sulla base comune di una convivenza libera e operosa. A Fiume, nel Natale del 1920, per la prima volta, dopo l’unità nazionale i fratelli avevano combattuto contro i fratelli, ma subito tutti ebbero l’impressione che questo scontro dovesse rimanere circoscritto e considerato come una fatalità di un crudele destino. D’Annunzio ordinò per il 1° gennaio il funerale per le vittime delle due parti ancora insepolte. Le bare erano collocate l’una accanto all’altra, coperte dello stesso grande tricolore. Il celebrante, l’arcivescovo Costantini , invitò a considerare quel seppellimento, come un atto d’amore che annullasse gli odi caduchi. «Ridiscendiamo – disse – da questo colle ribenedicendo alla vita, all’amore, alla giustizia e alla pace». E il comandante pronunziò questo discorso: «se colui che pianse presso la fossa di Lazzaro, se il figliolo dell’uomo ora qui apparisse tra l’Altare e le bare… e facesse grido e risuscitasse questi morti discordi su dai coperchi non ancora inchiodati, io credo che essi non si leverebbero se non per singhiozzare, per dirsi perdono e per riabbracciarsi. Li abbiamo tutti ricoperti con lo stesso lauro e con la stessa bandiera… ascoltiamo l’uomo di Dio!». Ora qui, dopo un trentennio di lotte interne, che condussero a una spaventosa guerra civile, non avremo noi il dovere di meditare in umiltà e compunzione e, lasciando alla polemica storica la ricerca delle singole responsabilità, di riunirsi nel proposito fermissimo di ristabilire quella concordia di animi che nella legalità democratica e nella libertà delle cose opinabili, garantisca la unità morale e sostanziale che è indispensabile per la dignità e per la salvezza della nazione? La nostra parola, come la nostra speranza, si rivolge specialmente ai giovani. Giovani di oggi, non ripetete gli errori di ieri. Giovani di domani non deviate dalla strada che percorsero i giovani del 1915 e che prima di loro avevano segnato altri giovani che combatterono nel nome dell’indipendenza, dell’unità e della libertà della nazione. Indipendenza, unità, libertà e giustizia sociale, sono termini indissociabili: a nulla vale che la patria sia indipendente dallo straniero se non è libera all’interno, se la sua unità è spezzata entro i confini da regimi che dividono i cittadini in dominanti e dominati, se il suo popolo non trova nella libertà il punto di incontro e la possibilità di una convivenza che si muova verso il progresso sociale. Ma, soprattutto, conviene affermare che lo Stato guida degli italiani è l’Italia. L’Italia con la sua civiltà, e con l’esperienza delle sue generazioni, col suo volto luminoso, creato dagli italiani nei secoli, con la sua compagine politica costituita con tanti sacrifici in guerra e in pace, nel combattimento e nel lavoro, l’Italia che con nuovi sforzi tenaci abbiamo in questo ultimo dopoguerra ricostruito quasi dalle fondamenta al libero e progressivo regime di popolo, l’Italia vostra, i gloriosi Morti d’Italia, che ci lasciaste un prezioso patrimonio nel nostro sentimento e nella nostra volontà. I nostri pensieri, i nostri voti, sono rivolti alla pace. Non fu questa il sospiro dei Morti, la speranza tenace dei vivi? Subito dopo la guerra Attlee confessava nel Congresso americano che «la nostra civiltà potrà sopravvivere soltanto con l’accettazione nelle relazioni internazionali e nella vita nazionale del principio cristiano della fratellanza degli uomini». Pare che in questi ultimi anni questa verità apparsa allora a tutti luminosa, per la vicinanza dell’orribile esperienza bellica, stia ora alquanto annebbiandosi per altri discorsi. Certo è il ferreo destino che ci porta a provvedere alle difese e lo dobbiamo fare per garantire sicurezza a noi stessi ed ai nostri alleati. È questo un dovere nazionale trasferito anche in un obbligo internazionale che vogliamo assolvere lealmente. Ma accanto alle armi, dobbiamo pensare agli uomini. La cooperazione della difesa esige una certa identità o un qualche parallelismo nei princìpi e nel sentimento, una sia pur limitata coincidenza su alcuni criteri fondamentali della convivenza. Il regime può essere diverso, ma la diversità non può arrivare fino ad essere contraddittoria circa punti essenziali, quali, ad esempio, il rispetto dei diritti della persona umana. So bene che la democrazia ha da essere ottimista e paziente, essa però deve guardarsi dal ripetere errori che nell’ultimo conflitto mondiale furono difficilmente evitabili, ma che portarono alla conseguenza che una guerra, ingaggiata per la libertà e la democrazia, finisse con l’imporre a un gran numero di paesi europei il dominio comunista e la minaccia della sua conquista. Posto al limite della pianura friulana, alle falde del Monte Sei Busi, là dove ha inizio il Carso Goriziano, e in vista del golfo di Trieste, questo Cimitero ossario di Redipuglia riunisce in sé spiritualmente anche quanti hanno nella storia combattuto dalle Alpi, agli altipiani al mare, contro la classica direttrice di tutte le invasioni italiane dall’epoca barbarica ad oggi. Da Redipuglia si guarda a Trieste, ai connazionali della Venezia Giulia; ma insieme parte un monito agli alleati di allora e di oggi. L’unità saldata ieri sui campi di battaglia dell’Isonzo e del Piave deve continuare pure oggi, ove si voglia guardare ad un domani più sereno, ad uno sviluppo pacifico e tranquillo dei popoli. Questi morti che qui invochiamo e veneriamo hanno combattuto contro un comune nemico anche per l’indipendenza nazionale jugoslava. Si è parlato recentemente in un disgraziato discorso jugoslavo dell’opposta sponda. Questo nome e questo aggettivo risuonò nella nostra memoria per ridestarvi il ricordo di una lapide inaugurata nel febbraio ’24 a Brindisi per celebrare il salvataggio dei serbi compiuto dagli italiani. Diceva l’iscrizione: «dal dicembre 1915 al febbraio 1916 con 584 crociere protessero l’esodo dell’esercito serbo e con 202 viaggi trassero in salvo 115.000 dei 180.000 profughi che dall’opposta sponda tendevano la mano». Quale magnifico sforzo, disse allora il rappresentante dell’esercito serbocroato-sloveno, generale Jaemenic, compiè la marina italiana trasportando in quella stagione di fiere tempeste circa 130.000 soldati serbi, alcune migliaia di cavalli, un certo numero di cannoni e una folla enorme di profughi. So bene che dall’altra sponda mi si potrà rispondere citando i fatti della guerra ultima, ma essi sono troppo legati agli sviluppi della guerra nazista per concludere che essi rappresentino l’atteggiamento normale del popolo italiano in un periodo di pace e di sue libere decisioni. Oggi ancora, se la mano ci viene onestamente tesa, noi non la rifiutiamo, ma la mano deve essere aperta, sincera, riparatrice. Non è che ci manchi la comprensione per lo sforzo unitario del giovane Stato jugoslavo, né che intendiamo svalutare il suo spirito di indipendenza in confronto al regime conformista o le sue possibilità di difesa. Noi chiediamo solo un atto di buona volontà, per risolvere equamente la questione del Territorio libero . Lo chiediamo perché siamo preoccupati della situazione dei nostri fratelli, lo chiediamo anche come pegno di pace adriatica, come ponte di collaborazione al comune progresso economico e, se sarà necessario, come premessa per una comune difesa. «Accantoniamo questa questione» ci avete risposto, forse verrà più tardi un momento di saggezza. Il tenore e lo stile di certe dichiarazioni ci fanno dubitare che questo momento non venga mai. Ma che cosa vuol dire accantonare una soluzione sulla carta, quando intanto nei patti, nella legislazione, nella prassi politica e amministrativa si identifica l’opera di snazionalizzazione e di integrazione della Zona B nella compagine jugoslava? Come potremo tacere e dissimulare innanzi ai vostri provvedimenti ufficiali, e soprattutto di fronte al grido di dolore che ogni tanto giunge ai nostri orecchi? La democrazia è paziente, ma è tenace, maresciallo, ed è tormentata dalla responsabilità che deve portare. Ma la responsabilità non è solo dell’Italia democratica, è anche vostra e soprattutto degli Alleati che ci hanno imposto un trattato che non possono eseguire o data in cambio una dichiarazione che da gentiluomini non possono rinnegare. O morti, che ci ascoltate in silenzio e parlate ai nostri cuori e alle nostre menti con l’esempio delle vostre gesta e col muto linguaggio del sacrificio sublime, voi ben sentite tutto il nostro palpito ardente e vi sorride la fermezza della nostra speranza e vi conforta il sapere che il vincolo di fraternità che ci unisce noi e voi con gli italiani profughi e perseguitati sempre più, si restringe e ad ogni contrasto si rinnova. E di nuovo risuona il monito: «ragazzi pensate all’Italia!». Che siamo noi, uomini di governo e di responsabilità, di fronte al secolare destino del paese che amministriamo? L’appello è quindi rivolto a tutti: a noi che dobbiamo irrobustire la democrazia e difenderla dai pericoli della demagogia e dai miraggi della dittatura, proteggerla dalle avventure, ma educarla allo spirito della dignità e della fierezza nazionale, a voi, esercito e popoli in armi, a voi Forze Armate in Italia, eredi ed emuli di tanta gloria, inquadrate in questo esercito risorto per volontà della nazione e con l’aiuto degli Alleati, strumento prezioso della nostra pace, a cui la nazione guarda con orgoglio e con fede e a voi ex combattenti, a voi volontari e partigiani di tutte le armi che, ragazzi sempre in ogni età, per il fervore delle convinzioni per ardimento antico e sempre nuovo, circondate l’Esercito, la Marina, l’Aviazione del vostro affetto e del vostro volenteroso concorso alimentando la fiamma delle nobili virtù militari. Pensare all’Italia! Ma è all’Italia che pensaste voi madri, voi donne, quando il vostro cuore fu trafitto dall’annuncio mortale e domaste virilmente il dolore, levando gli occhi al cielo, nel quale riponete per il sentimento religioso che vi anima la vostra speranza. Il sacrificio per la patria fu il vostro Golgota e il vostro spasimo si allentò, si acquietò, nel pensiero consolatore che Cristo nella Cena prima del Calvario pregò per tutti dicendo: «tutti siamo una cosa sola. Come tu, Padre, in me ed io in te». O Signore, tutti siamo una cosa sola: cotesto grande popolo di Morti che risusciterai e questa innumerevole folla accorsa da tutte le parti d’Italia, curva ancora sotto lo sforzo, ma decisa a ricostruire la vita della nazione. Signore, fa che i vivi siano degni dei morti e l’Italia risorga per un nuovo cammino. 