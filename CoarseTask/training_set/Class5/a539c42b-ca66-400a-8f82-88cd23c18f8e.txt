Informa che dall’esame eseguito con Piccioni sui lavori parlamentari è risultata la necessità di un’assidua vigilanza per stimolare il lavoro e frenare le manovre dell’opposizione . Piccioni ne assumerà la responsabilità. Informa altresì che in agosto non vi saranno riunioni consiliari: la prossima seduta sarà in settembre. Piccioni alternerà di massima le vacanze con il presidente. Tra l’altro dà notizia dell’arrivo dell’ex re Faruk a Capri. Vengono disposte le cortesie d’uso. Riferisce poi sugli sviluppi dei lavori della recente Conferenza dei ministri degli Esteri a Parigi. La Francia ha proposto di internazionalizzare la Saar per farne la sede extranazionale europea. La Germania è sospettosa di un doppio gioco. L’Italia ha indotto la Francia e la Germania ad affrontare la questione della Saar e chiarire come intendono risolverla. Schuman ha fatto presente che la Saar è terra etnicamente tedesca e non è possibile pensare che la Francia voglia conquistarla: ma bisogna risolvere il problema del carbone e ha soggiunto che tutte le convenzioni anche le più recenti sono discutibili. La Germania accenna all’estensione della zona europeizzata anche a terra oggi francese (Saarmin). Dopo le parole di Schuman, tutti i ministri tacevano. Egli ha detto parte in francese, parte in tedesco, che dopo le parole di Schuman non era lecito ignorare la questione. Adenauer ha manifestato una certa distensione. Dopo la colazione ha espresso la convinzione che si era creata la possibilità di un accordo. L’Olanda ha insistito perché l’Aja fosse scelta come sede dell’Assemblea comune. L’Italia ha proposto di rinviare la scelta della sede definitiva ad un momento successivo alle conversazioni franco-tedesche. Sono seguite le lunghe ore di discussione sulla sede provvisoria, profilandosi il rinvio di ogni decisione al 10 settembre. Egli ha proposto allora che la sede fosse provvisoriamente stabilita a Parigi. Dopo una lunga discussione è stata proposta anche Torino. Van Zeeland era favorevole alle distribuzioni dei vari organi della comunità nelle singole nazioni. L’Italia aveva ottenuto di essere rappresentata da Pilotti presso la Corte di giustizia, e allora si profilava la possibilità di attribuire all’Italia la sede dell’Assemblea comune secondo la proposta fatta da Van Zeeland; ma è prevalso il criterio della concentrazione degli organi. Dopo un intervallo si è ripresa la questione e si è fatta una nuova votazione. In via provvisoria è stata accettata come sede Lussumburgo. Il Belgio ha richiesto un proprio vice presidente dell’Alta Autorità (un secondo, che non è previsto dallo Statuto ma non è escluso). Entro il 10 agosto si riunirà a Lussemburgo l’Alta Autorità. Il nostro rappresentante Giacchero è persona idonea dato il suo spirito europeistico . L’Assemblea Comune provvisoriamente si riunirà il 10 settembre a Strasburgo. I rapporti fra Germania e Francia a proposito della Saar sono di enorme importanza per lo sviluppo della comunità del carbone e dell’acciaio. Nella conferenza stampa è stato chiesto se i buoni uffici messi dal presidente del Consiglio per la questione della Saar non possano essere invocati per analogia anche per Trieste. Ha risposto che ciò deve essere escluso perché nella Saar non vi sono contrasti per quanto riguarda la popolazione ma soltanto per ciò che concerne gli interessi economici . 