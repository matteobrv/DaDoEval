Accettando l’insistente invito dei veneti di parlare in una riunione regionale, non intendevo darvi qui appuntamento per una celebrazione commemorativa del grande fatto d’armi che da Vittorio Veneto prende il nome; a ben altri che hanno combattuto e vinto spetterebbe la parola per trarre insegnamenti ed infondere incoraggiamento. Io, liberato e non liberatore, non ho sacrifici cruenti da vantare, né gesta militari da rivendicare, onde il mio primo sentimento è di inchinarmi qui riverente innanzi alla gloriosa memoria dei caduti e dei combattenti ed attingere forza e ispirazione per le opere di domani e per la ricostruzione della patria. Il presidente del Consiglio ha reso omaggio al generale De Castiglione , all’amm. Sansonetti , al generale di Squadra aerea Rampolli ed al generale dei carabinieri Cerica , che sono presenti alla manifestazione. Vittorio Veneto fu un grande incommensurabile sforzo difensivo per liberare il suolo della patria invasa, la integrazione dinamica della memorabile decisiva battaglia sul Piave ove la invasione nemica fu arrestata ed infranta; onde questi gloriosi eventi si inseriscono non nella storia della conquista imperiale, ma tra i fasti della patria difesa e liberata. Oggi ancora a questa finalità è rivolto il nostro sforzo per il riarmo ed a tal fine l’Italia si è inquadrata nel Patto atlantico ed in questi limiti difensivi si mantiene il nostro impegno, la nostra alleanza. Non abbiamo il Ministero della Guerra, ma il Ministero della Difesa. Provvediamo a mantenere e se occorre imporre la pace, non a preparare la guerra. Le dieci Divisioni di fanteria, le tre Divisioni di corazzate, le cinque Brigate alpine non minacciano nessuno, ma sono là a copertura della patria, quando la patria si dovesse ancora difendere. Mirabile è stato in questi anni di ricostruzione lo sforzo per ricostruire dalle macerie l’esercito, la marina, l’aviazione. So bene che il nucleo così vigorosamente rinnovato ha bisogno di continui perfezionamenti e che il nostro bilancio, doverosamente gravato di spese sociali, non offre tutto quello di cui le Forze Armate avrebbero bisogno; ma è stato, anche in sede internazionale, riconosciuto che l’Italia ha fatto un grande sforzo per conciliare le esigenze della difesa con la necessità di una politica economica sana e risparmiatrice, sforzo che doveva essere continuato nella stessa direzione, perché una economia consistente è la base necessaria della nostra struttura sociale. Ma entro questi limiti ogni cura dovrà rivolgersi alle Forze Armate: i nostri soldati debbono avere le armi moderne con cui si battono ormai tutti gli eserciti ed i mezzi meccanici e tecnici che sono requisiti indispensabili. Mi è grato inviare da qui un pensiero di omaggio a tutti gli ufficiali, sottufficiali e soldati del nostro Esercito, della nostra rinnovata Marina, della nostra Aviazione ed elogiarli per lo spirito di consapevole disciplina e di patriottico attaccamento che essi dimostrano nella loro attività, nelle formazioni, nei centri di addestramento, nelle scuole militari, nelle basi aeree e navali, sul mare e nell’aria. In base al progetto di legge, già approvato dal Consiglio dei ministri, i sottufficiali avranno uno stabile rapporto di impiego che offrirà loro garanzie di ordine morale e materiale; e agli ufficiali con le nuove leggi sull’avanzamento si tende a dare fiducia e sicurezza per tutti, sproni ai migliori. Opera di rinnovazione questa, dovuta alla capacità organizzativa dei capi, raccolti intorno alla intelligente passione del loro ministro che alla testa di questa opera rappresenta le cure, le preoccupazioni, i provvedimenti del governo democratico, il quale, pur nelle urgenze della ripresa economica e nell’aumento delle spese sociali sente la necessità di sviluppare e potenziare i nostri mezzi di difesa. A loro vada uno speciale pensiero di gratitudine anche e soprattutto per l’unità di spirito che domina nelle forze armate, in quanto una cosa sola vi si richiede: che sia rispettato il giuramento alle Istituzioni, che tutti siamo concordi e compatti attorno al Tricolore, che rappresenta la continuità dello Stato e della nazione. Oggi che le Forze Armate sono di nuovo in piedi, si sentono da certi avversari parole di riconoscimento; ma c’è chi dice che non bisognava accettare il concorso dell’America e in genere degli Alleati atlantici ed altri che ammettono bensì un riarmo, ma il riarmo di neutralità. Voi sapete che una divisione corazzata – composta di 250 carri armati, 100 cannoni semoventi, 400 autoblinde, 1.500 automezzi, 700 mitragliatrici, 1.200 armi automatiche e anticarro, 500 stazioni radio – costa circa 100 miliardi e 10 miliardi all’anno per manutenzione. Mai avremmo potuto fare tutto questo da soli, con il nostro bilancio. Tutto ciò vale anche per quanto riguarda l’armamento della Marina e della Aviazione. L’aiuto degli Alleati era indispensabile. Dovevamo forse starcene con le mani in mano, rinunciare a ristabilire le forze armate? Dovevamo forse mandare i nostri soldati muniti semplicemente di un esemplare di quei leggendari otto milioni di baionette che mai ci furono? Il presidente del Consiglio ha ribadito gli argomenti che rendono inattuabile una nostra posizione di neutralità. Egli ha ricordato come lo stesso Stalin, a Nenni che gli parlava di neutralità italiana garantita dagli Stati Uniti e dall’Unione Sovietica, disse che l’Italia è un paese di dimensioni materiali e morali tali da rendere impossibile per essa la neutralità. Quanto, poi, ai patti di non aggressione ai quali allude l’on. Nenni, il presidente del Consiglio ha rilevato che furono gli stessi carri armati sovietici a passarci sopra. Rispondendo alle pretese smentite circa la documentazione data in precedenti discorsi a proposito dell’atteggiamento dell’Unione Sovietica verso l’Italia dopo la guerra, l’on. Nenni ha riconfermato energicamente la sua azione per ottenere dal governo di Mosca una posizione più equa circa il nostro trattato di pace ed ha citato una lettera inviata da lui all’ambasciatore a Mosca, Quaroni, il 31 agosto 1945. In tale lettera, a proposito dell’esproprio di Villa Abamelek, egli scriveva tra l’altro: «questo è dunque un gesto che vuole e deve essere inteso come esclusivamente politico; che deve cioè essere inquadrato in quelle che sono le direttive generali della politica italiana verso la Russia. L’autorizzo a dichiarare a codesto governo che una volta risolto onestamente il problema della pace (e le dico a parte che cosa noi intendiamo per soluzione onesta) l’Italia vuole soprattutto vivere in pace. È assolutamente estraneo al nostro pensiero il proposito di subordinare in qualche modo a pregiudiziali anti-comuniste la nostra politica verso la Russia, del cui peso economico, militare, politico, ci rendiamo perfettamente conto. Ciò significa che non intendiamo affatto di essere o di servire da eventuale antemurale offensivo contro il mondo slavo in genere, contro la Russia sovietica in particolare». Queste dichiarazioni ebbero conferma in quanto dissi, in un convegno del mio partito, il 25 agosto del 1945, e cioè: «invano, come ministro degli Esteri, ho cercato ogni possibile contatto con l’attuale governo di Belgrado e ho chiesto anche i buoni uffici della Russia. Gli italiani sarebbero felici se nella Venezia Giulia fosse possibile una linea che dividesse nettamente ed etnicamente italiani e slavi; ma, poiché non è possibile, bisogna pur pensare ad accordi di compromesso che non ledano gli interessi essenziali delle due parti e ne assicurino la collaborazione per un migliore avvenire. Però, noi non pensiamo a una frontiera-sbarramento, ma a una frontiera-ponte; a un ponte sull’Adriatico fra la civiltà occidentale e orientale» . Questo linguaggio, usato nel 1945, alla vigilia della Conferenza della pace, quando tutti erano contro di noi, quando ancora non era scoppiata la tensione tra Occidente e Oriente, può oggi apparire anacronistico e piuttosto ingenuo; ma allora era uno sforzo sincero di vincere le avversioni che da ogni parte stringevano, come d’assedio, questa povera Italia e soprattutto di convincere la Russia che l’Italia non era pregiudizialmente, cioè per ragioni ideologiche, ostile. Ciò che ha portato al contrasto con l’Unione Sovietica è stata la questione di Trieste e della Venezia Giulia; anche qui il problema appariva fin dall’inizio compromesso per il fatto che l’atteggiamento dell’Unione Sovietica si fondava sulla promessa di Mosca a Belgrado di cedere alla Jugoslavia tutta l’Istria, la Venezia Giulia e Trieste. Il presidente del Consiglio ha detto che un altro esempio dell’atteggiamento dell’Unione Sovietica è il seguente. Quando l’Italia fu costretta a firmare il trattato di pace, perché altrimenti non avrebbe riavuto l’indipendenza, il nostro governo l’11 febbraio inviò a tutti i firmatari una protesta nella quale era detto tra l’altro: «il governo italiano mancherebbe all’onore – il patrimonio che gli è più caro – se non avvertisse gli Alleati che il trattato peggiora ancora nelle sue clausole territoriali, economiche, coloniali e militari quella atmosfera di soffocazione demografica che pesava tragicamente sul popolo italiano e che fu in parte all’origine di tanti mali per noi e per gli altri. Il governo italiano stima che è interesse diretto delle grandi democrazie rivedere, per il bene generale, le loro relazioni con il problema italiano che è un aspetto essenziale del problema del riassetto mondiale». Ebbene a tale nota molti governi non risposero, ma l’Unione Sovietica rispose e disse, in una nota, che «il Ministero degli Affari Esteri dell’Unione Sovietica per incarico del governo sovietico, dichiarava che esso non poteva essere d’accordo con la valutazione del trattato di pace con l’Italia data dal governo italiano e doveva respingere l’accusa di iniquità per l’Italia del trattato di pace contenuta nella suddetta nota». Quanto alle interpretazioni delle Izvestia ripresa dai giornali comunisti, secondo la quale l’Unione Sovietica era disposta a lasciare le colonie all’Italia, contro l’atteggiamento degli Occidentali, l’on. De Gasperi ha risposto citando quanto Stalin disse a Tito in una riunione svoltasi al Cremlino il 10 febbraio 1948 e riferita in un recente libro da Dedijer . Stalin disse: «gli imperatori, quando non riuscivano a mettersi d’accordo per la divisione delle spoglie, usavano dare il territorio conteso al signore feudale in un determinato momento. Questo signore feudale era di solito uno straniero, cosicché gli imperatori lo rovesciavano con tanta maggiore facilità quando si rendeva noioso». L’on. De Gasperi ha anche ricordato come l’Unione Sovietica chiese invano che Gran Bretagna, Stati Uniti e l’URSS amministrassero ciascuno una colonia. La Russia preferiva la Tripolitania. Egli ha ricordato la lotta dell’Unione Sovietica, dopo il trattato di pace, contro il Piano Marshall, le agitazioni del Cominform, la lotta contro il Piano Schuman, contro il Patto atlantico, contro l’Unione europea. Dove avremmo potuto trovare un punto di contatto? Forse trattando con quelle che Stalin definì le colonne d’assalto italiane del comunismo internazionale per la conquista del potere? Avremmo dunque dovuto trattare con la quinta colonna che abbiamo in patria? Noi apparteniamo al mondo libero. Siamo anticomunisti, alleati dell’America, complementari dei paesi di oltre Oceano per materie prime ed importazione di generi indispensabili. Tuttavia, rapporti più corretti sarebbero stati possibili se i nostri postulati nazionali non avessero incontrata tanta incomprensione e resistenza. Ora mi domandano con aria di diffidenza: sei per Churchill? Il discorso di Churchill è composto di due parti. In una parte egli esprime l’opinione che bisogna rompere il ghiaccio e stabilire contatti – riunioni piuttosto ristrette – e la speranza che tali contatti siano utili, fecondi, nella seconda parte rileva però la necessità della solidarietà atlantica, esalta l’Unione europea e patrocina la continuità dello sforzo difensivo. Comunque, il suo suggerimento dei contatti non aveva niente da fare con la proposta del Congresso dei «Partigiani della Pace» ed i signori partigiani che telegrafarono a Churchill, come fosse uno di loro, non ebbero nemmeno risposta; ma soprattutto non è esatto che il discorso volesse dire tendenza a dissociarsi dalle alleanze e neutralizzarsi. Niente, dunque, posizioni analoghe a quelle della cosiddetta alternativa socialista. Mi pare di aver colpito nel segno quando ho detto e ripeto: la questione di prendere contatti oggi o domani, in questa o in quella forma è opinabile, secondo le informazioni e impressioni che si possono avere. Se si conferma che Malenkov vuol trattare sul serio, tanto meglio! Ma l’importante è che lo schieramento atlantico agisca d’accordo e si concerti sul modo di procedere e che nel contempo la solidarietà non venga meno. La prova se la mossa sovietica corrisponda o meno a buona volontà, consiste nell’accertare se gli sforzi distensivi mirano a dividere o persuadere il mondo occidentale. Perciò saluto l’idea dell’incontro delle Bermude , tanto più che si tratta di un convegno preliminare tra Potenze che hanno responsabilità intercontinentali; cioè che sono direttamente interessate nella situazione sia in Occidente che in Oriente, in Europa, in Asia e in Africa. Mi è stato ufficialmente comunicato che il governo italiano sarà tenuto informato che sarà consultato in tutto ciò che lo può riguardare e interessare. Suppongo che a un dato momento ciò possa e debba avvenire anche per altri Stati. Noi non siamo difatti più nella situazione dell’immediato dopoguerra, per quanto riguarda i trattati di pace. Le potenze occupanti, o vincitrici, hanno quasi ovunque regolato le loro partite con i vinti, altre le stanno regolando. Nel Consiglio della NATO siedono 14 nazioni, nella Unione europea sei e la solidarietà dei due gruppi ha trovato le proprie formule giuridiche impegnative. Penso, quindi, che sia naturale che si incomincino a intendere gli uomini saggi ed esperti che parteciparono ai vecchi negoziati, poi interrotti; ma che poi, esaminate le prospettive, debbono essere consultati tutti coloro che sono direttamente o indirettamente interessati alla soluzione dei problemi da affrontare. Pessimo contributo alla distensione è la campagna odiosa che i sovietici e i satelliti continuano contro gli uomini dell’Occidente. Ecco una prova di queste accuse infami: Radio Praga il 22 maggio ha detto che «De Gasperi è veramente un uomo che fa vergogna all’Italia» e lo chiama «un fallito che vende il paese allo straniero, un provocatore che disonora l’Italia»; e tutto in base a una notizia inventata e falsa secondo cui l’ambasciatore Brosio sarebbe stato incaricato di opporsi alla proposta di Churchill. Quella radio concludeva: «De Gasperi al potere significa guerra, significa fascismo». Vi sono poi altre accuse, ad esempio, gli eredi autorizzati del fascismo, come l’on. Almirante, mi accusano di aver venduto l’Italia all’America e a Tito per aver scritto il 22 agosto 1945 all’allora segretario di Stato americano Byrnes, presidente della Conferenza della pace, che la linea Wilson sarebbe stata una base per la nuova sistemazione al confine orientale . L’on. De Gasperi ha detto: certo che ho scritto così e magari avessero accettato; avremmo salvato tutta l’Italia, oltre a Trieste, e per Fiume e Zara erano previste speciali autonomie. Quale era di fronte alla nostra tesi quella jugoslava? Le pretese titine arrivavano fino a Natisone; dunque ben dentro il territorio nazionale. In uno dei suoi recenti discorsi Tito ha detto: «noi abbiamo conquistato Trieste nel 1945. Abbiamo considerato che Trieste appartiene alla Jugoslavia senza badare alla circostanza che a Trieste c’è una maggioranza di italiani». Egli considerava Trieste già acquisita alla Jugoslavia dopo la sconfitta fascista; ed è toccato dunque a noi il compito di riprenderla per l’Italia. Tito afferma ancora: i nostri Alleati occidentali hanno voluto altrimenti. Noi non potevamo ottenere Trieste per la Jugoslavia. Gli Alleati occidentali hanno dunque appoggiato le giuste ragioni dell’Italia e la Jugoslavia e la Russia non sono riuscite a fare assegnare Trieste alla Jugoslavia. La tesi italiana ha dunque prevalso. Tito ci dà dunque atto della verità dei fatti che fascisti e comunisti negano: che l’italianità di Trieste era in causa, che noi l’abbiamo salvata con l’appoggio degli Alleati occidentali, che sono falliti gli sforzi dei russi e degli jugoslavi per farla assegnare alla Jugoslavia. Il presidente del Consiglio ha quindi ricapitolato la questione di Trieste: sarà sufficiente ricordare che le vicende della questione prendono inizio dallo stato di fatto creatosi al termine della seconda guerra mondiale, quando l’Italia si trovò di fronte, da un lato, alla materiale occupazione della Venezia Giulia da parte degli slavi, dall’altro lato, all’impegno formale assunto dall’Unione Sovietica nei riguardi di Tito di ottenere l’attribuzione integrale di quella regione ed eventualmente anche di una parte del territorio delle vecchie provincie italiane al suo alleato. In questa situazione che a tutti parve disperata il governo italiano si trovò dunque a difendere al tavolo della pace i confini orientali del paese. Se, nonostante gli sforzi delle tre delegazioni occidentali non si riuscì a superare l’intransigente voto di Mosca al ritorno di Trieste alla madre patria, tuttavia il progetto di Territorio libero ebbe almeno il merito di impedire che essa venisse fin d’allora consegnata irrimediabilmente alla Jugoslavia. Se dagli Alleati fu commesso in quel momento l’errore di utilizzare una sola delle parti in causa ad amministrare provvisoriamente una parte del territorio, causa principale delle difficoltà successive, sta di fatto che l’infelice soluzione provvisoria adottata per Trieste ha avuto se non altro il vantaggio di far rinviare nel tempo senza irrimediabilmente comprometterla, la soluzione del problema. In questo quadro va posta la dichiarazione delle tre potenze del 20 marzo 1948 che, nel riconoscere il carattere prevalentemente italiano del territorio, ha condannato definitivamente l’ibrido compromesso di Parigi ed ha aperto la via al ritorno di Trieste all’Italia. E questa Italia democratica che io rappresento ha salvato Trieste con la sua tenacia, con la sua azione diplomatica, con la sua posizione morale. Oggi Trieste è fuori discussione. Nessun altro può pensare di avere Trieste. Oggi non è più l’avvenire di Trieste che ci preoccupa, questo avvenire è assicurato. Quello per cui ci battiamo è una equa soluzione dell’intero problema e per quanto esso possa apparire difficile, non è ancora insolubile. Se abbiamo insistito sulla linea etnica è perché essa rappresenta il modo migliore per ristabilire i buoni rapporti in Adriatico ed instaurare una politica di buon vicinato che è altrettanto utile alla Jugoslavia quanto all’Italia. Amici veneti, dinanzi ai discorsi del maresciallo, che ci pervengono talvolta in un tono inammissibile, tale altra in edizione incerta e passibile di rettifiche successive, ho il dovere di frenare la mia personale reazione. Non è la persona mia in causa, ma la sorte di migliaia di italiani e l’ansia di 47 milioni di fratelli per il loro destino. Se giova il tacere, il mordersi le labbra, lo farò attendendo ancora con fede sicura l’ora della ragionevolezza e della resipiscenza. Il tempo lavora per la necessità di un’intesa. Il peso dell’Italia democratica sulla bilancia dal mondo cresce e si farà valere. Noi nella solidarietà mondiale, oltre la libertà, non cerchiamo altro che quel minimo di giustizia riparatrice che ci fu solennemente e ripetutamente promessa. Non si commetta l’errore di credere che si tratta di un espediente elettorale. La questione del Territorio libero supera la contesa elettorale, questa e qualsiasi altra e lo stesso governo, questo e qualsiasi altro; tale questione si chiama pace adriatica, si chiama intesa fra due popoli, decisione su uno spartiacque fra occidente ed oriente. Quando a Parigi risolvemmo il problema dell’Alto Adige, si celebrò questo accordo come parte di una ricostruzione pacifica dell’Europa. Un pacifico accordo sulla frontiera occidentale non sarà solo il ponte fra Italia e Jugoslavia, ma diventerà una cerniera se non una parte integrante della nuova Europa. Non è dunque solo per le ragioni proprie che l’Italia ripete le sue insistenze ed i suoi tentativi. Ma anche in servizio di una causa più vasta, di una solidarietà più ampia e profonda. Ormai l’opinione pubblica dell’Occidente lo ha capito. Non è, come si diceva una volta in alcuni paesi dell’occidente, una questione di giardinaggio, è una questione politico-morale. La sua soluzione sarà pietra di paragone per saggiare da una parte la volontà di pace e di pacifica ricostruzione, dall’altra la forza della solidarietà democratica. Coraggio, fratelli dell’altra riva, la nazione si riprende e si irrobustisce, e insiste nel suo sforzo sinché siano raggiunte solidarietà e pacificazione. Italiani, da questo Vittorio Veneto che vide tanto sacrificio della nostra gente nella tappa finale della lotta secolare per l’unità, al di sopra di faziose polemiche, lasciatemi proclamare nel grido di Viva Trieste e di fronte al mondo la volontà unitaria di tutta la nazione e la sua irremovibile certezza di raggiungere presto la meta. Viva Trieste, Viva l’Italia. 