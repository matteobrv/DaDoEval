Qui si esalta la resistenza contro lo straniero, non la guerra che lo straniero accampato in Italia per conquista rese fatale e fratricida. Qui si celebra lo spirito di sacrificio sull’altare della patria e gli esempi come quelli illustrati oggi sono così luminosi da fugare le ombre che accompagnano ogni moto storico in cui le masse agiscono per passione collettiva. In questa immensa Arena aleggia lo spirito di libertà che i volontari vollero animasse un’Italia libera e democratica. Qui il ricordo di tanto sangue sparso rende più acuta la risoluta aspirazione della pace. Pace fra tutti coloro che sentono la solidarietà nazionale e in caso di pericolo la vogliono difendere. Unione per tutti coloro che dal crollo disastroso della disfatta hanno imparato che la nazione italiana deve reggersi in libertà in uno sforzo solidale per la giustizia tra le classi e fra i popoli. 