Fin dalla primavera del 1946, avvertendo la primaria importanza delle relazioni internazionali, io ebbi ad occuparmi vivamente del problema riguardante la rappresentanza italiana in seno alla organizzazione culturale mondiale. Ho seguito, poi, gli sviluppi della attività e sono ben lieto di porgere il mio più vivo ringraziamento al presidente e a tutto il corpo insegnante per la loro opera attiva. Come forse saprete, il Congresso per la Federazione mondiale delle Nazioni Unite si terrà questa estate a Roma sotto la presidenza del signor Evatt, al quale mi è gradita l’occasione per inviare il mio benvenuto e l’augurio più vivo di buon lavoro e di successo. Bisogna che gli italiani si preparino per le relazioni internazionali. Abbiamo bisogno di uomini addestrati in tutti i campi per rappresentare il paese nelle conferenze internazionali, uomini che abbiano la necessaria armatura tecnica, giuridica, linguistica. Bene ha fatto la Società ad includere tra gli argomenti dei corsi quello odierno del controllo nelle amministrazioni fiduciarie. Tale istituto è perfettamente in linea con il concetto che l’Italia possiede in materia coloniale. Le nostre attuali rivendicazioni non si fondano, infatti, su un diritto di conquista ma sopra esperienze fatte e benemerenze acquisite. Non si tratta di una impostazione momentanea e tattica. Bisogna spiegare al nostro pubblico, ma soprattutto a quello mondiale, la sincerità di tale nostra impostazione. Il popolo italiano è convinto che il suo avvenire risiede nella collaborazione fra le nazioni e la stampa dovrebbe trovarsi sempre su tale linea senza dare l’impressione che si voglia tornare indietro. Vorrei che la mia voce giungesse da questa sala fino all’Assemblea delle Nazioni Unite perché si comprendesse da tutti il diritto morale che l’Italia possiede in Africa in base ad una missione compiuta e ad una missione che rimane ancora da compiere. Qui, in Italia, esistono associazioni e correnti che si propongono di radicare sempre più nella pubblica opinione tali convinzioni. La volontà di collaborazione del popolo italiano vale soprattutto per le terre da amministrare comunemente chiamate coloniali. Gli altri popoli non devono deludere nell’interesse della pace e del progresso le legittime aspirazioni e le speranze del popolo italiano. 