Invita a non abusare degli o.d.g. e della loro prassi degenerata. Non si può arrivare con o.d.g. improvvisi senza averne vagliato prima i motivi nella discussione generale. Gli o.d.g. che non riguardano l’oggetto della discussione, debbono a suo avviso, se mai, essere presentati come oggetto di studio alla Direzione. L’o.d.g. Gronchi , in particolare, riguarda il governo e non gli pare che possa essere discusso in sede di C.[onsiglio] n.[azionale]; esso è stato preceduto da una campagna di stampa; non possiamo accettarlo ora nella sua limitatezza sintetica, che impegna la politica del governo in una scelta che non riguarda solo la Dc (un ministro solo per il CIR). [Segue l’intervento dell’on. Giovanni Gronchi a sostegno della sua proposta]. Si sofferma in particolare sulla politica estera, rivendicando la corresponsabilità solidale di tutto il gabinetto su questa politica; e in prima linea quella del presidente del Consiglio. Se si attacca Sforza si attacca tutto il ministero. La questione più grossa: il riarmo , cioè l’attuazione del P.[atto] a.[tlantico]. Formula definitiva dell’esercito integrato: non è tecnicamente matura. Problema costituzionale del riarmo: dovrà occuparsene il Parlamento. Commesse: problema che non ha avuto ancora conclusioni pratiche. Si tratta di stabilire chi paga e come si paga. Rischi di perfezionamento. Questione tutt’altro che semplice. Proporzionare il nostro sforzo ai compiti generali del P.[atto] a.[tlantico]. Buffissimo incidente della legge americana dell’emigrazione, da Truman non voluta. Si spera che la reazione dell’opinione pubblica americana valga a fare revocare la legge. Convocazione del C.[onsiglio] n.[azionale]: sarebbe d’accordissimo nel convocare ogni mese il C.[onsiglio] n.[azionale], a condizione però che si concentri di volta in volta l’ordine del giorno su un particolare settore e si rinunzi un po’ all’egoismo dialettico per arrivare a conclusioni concrete. Evitare di favorire, con indiscrezioni pubbliche, la «politica di erosione» di cui parla Togliatti. Discorso [di] Togliatti al Comitato centrale del Pci: tentativo di calamitare verso il comunismo i cittadini fascisti . Attenti a non fare il suo giuoco (cita gli articoli di Giordani, di Petrone, di Cialdea – La Via, La Libertà, Cronache Sociali) . Dice che con questi articoli l’opinione pubblica crede di sentir parlare la Dc. Depreca che articoli del genere siano volutamente pubblicizzati in sala stampa (articolo Gronchi). Perché alimentare le speranze degli avversari e scoraggiare gli amici? Perché favorire, con questi sistemi, certi ricattucci che ci fanno i partiti minori al governo? Confida nella Direzione perché siano superate queste anomalie, di casa nostra, che favoriscono le manovre togliattesche. E poi sono queste anomalie che rendono più plausibile la permanenza di lui, De Gasperi, a capo del governo. Gli italiani vogliono compattezza nel governo. Il nostro compito è arduo. Siate un po’ indulgenti sulle piccole deficienze e considerate le difficoltà che abbiamo superate, nonostante i comunisti e una situazione estera ostile. Sottolinea alcuni limiti posti all’azione del governo dal sistema rappresentativo. La stabilità del governo è una necessità assoluta. Bisogna suffragare colla prassi il criterio parlamentare della fiducia. Ogni crisi, che avviene non per intervento del Parlamento ma per azione pratica, indebolisce l’azione governativa . Ringrazia la Direzione per la collaborazione data al governo e per i compiti di vigilanza, che si è assunta nell’esecuzione delle leggi. Ma su questo terreno bisogna ben distinguere le responsabilità fra organi di partito e organi di governo. Sistema parlamentare: è il nostro cruccio. Occorre salvare il Parlamento, senza che nasca nell’opinione pubblica la nostalgia della dittatura. Perché scomparso il Parlamento, scompaiono le libertà. Aggrappiamoci, noi Dc, al Parlamento e cerchiamo di salvarlo ad onta delle sue insufficienze costituzionali. È sostanziale, a questo compito, la coscienza della libertà; superare gli scetticismi nei confronti della democrazia parlamentare. Un Parlamento, organo di partito, muore. Non calza l’esempio del Parlamento inglese, perché noi non abbiamo il bipartitismo e perché il nostro popolo non possiede la stessa coscienza civica del popolo britannico. La Dc è sociologia cristiana messa in pratica. Siamo un partito riformatore, rinnovatore, che va avanti, che può adattarsi a qualsiasi forma a meno che non sia una forma negatrice della libertà. Nostra speranza: riuscire a far fermentare lo spirito cristiano in modo di restaurare una coscienza civica e politica fondata sui nostri princìpi. (Applausi vivissimi). 