Revisione del trattato di pace italiano […] Il primo ministro ha suggerito di evitare il titolo «Dichiarazione Tripartita» […] Il primo ministro ha detto che con l’inclusione di questi cambiamenti la bozza ora era per lui accettabile. Ha comunque notato che avrebbe preferito che il riferimento ai «diritti di parti terze» nel quinto paragrafo fosse cancellato. […] Il primo ministro ha detto che ciò che importa è la sostanza della nota e non la forma. Ha sottolineato i seguenti punti: (1) deve essere sottolineato il riferimento politico agli uguali diritti dell’Italia con altre nazioni; (2) dovrebbe essere dato un ruolo secondario all’aspetto militare della nota, relativo alla rimozione delle restrizioni in capo all’Italia; (3) le questioni economiche dovrebbero essere coperte, in via procedurale, facendo riferimento alle commissioni di conciliazione per valutare i reclami contro l’Italia. […] Il primo ministro ha chiesto se non sia possibile porre un limite temporale alla presentazione di reclami. […] Il primo ministro ha affermato che è ovvio che Stati Uniti e Italia devono essere d’accordo sulle questioni essenziali, ma ha chiesto perché si dovrebbe lasciare che questioni di procedura ci limitino […] Il primo ministro ha affermato di essere disposto a tralasciare la questione, ma che non vuole che più tardi sorgano incomprensioni Ammissione dell’Italia alle Nazioni Unite […] Il primo ministro ha affermato che finché l’Italia non sarà alle Nazioni Unite essa subisce un’ulteriore restrizione morale. La compensazione per la firma del trattato di pace era l’ammissione dell’Italia alle Nazioni Unite. La dichiarazione delle tre potenze sul trattato è auspicabile e necessaria, ma non è in sé sufficiente a risolvere la posizione morale. […] Azione psicologica contro la propaganda totalitaria Il primo ministro ha detto che, come notato a Ottawa, non dovremmo sottovalutare gli sforzi della propaganda comunista, attraverso gruppi come i partigiani della pace. Sono ben organizzati e capaci di enormi invenzioni. Ha affermato che il Festival di Berlino non è stato interamente un fiasco. Nonostante gli ostacoli frapposti, molti giovani italiani si sono recati a Berlino attraverso l’Austria e la Germania e sono tornati a casa pieni di entusiasmo per i discorsi sentiti sulla pace e per la possibilità di incontrare giovani francesi, tedeschi e di altri paesi. L’occidente non ha organizzato manifestazioni come quella di Berlino. L’occidente ha bisogno di qualcosa di positivo per la gioventù del mondo occidentale. Dobbiamo evitare di metterci sulla difensiva e enfatizzare l’aspetto militare della difesa. Dobbiamo invece parlare di ricostruzione, di unità dell’Europa e di democrazia. L’ammissione di Grecia e Turchia alla Nato rende il nostro compito psicologico più difficile. Non possiamo fondarci sulla paura dei russi, specialmente perché essi possono sviare l’attenzione dalla paura, lasciandoci senza alcuna base. Il primo ministro ha suggerito un comitato congiunto nella NATO per coordinare programmi positivi nei paesi membri; ognuno può contribuire e realizzare il programma coordinato adattandolo ai gusti nazionali del proprio paese. È necessario che catturiamo l’entusiasmo dei giovani delle nostre nazioni. Ai concetti di libertà e democrazia deve essere dato un senso positivo e dobbiamo dare anche al Patto atlantico uno scopo positivo piuttosto che solo difensivo. Il primo ministro ha detto per esempio che sarebbe negativo che gli Stati Uniti, parlando della Germania, affermassero che sono disposti a concessioni al governo di Bonn perché hanno bisogno del suo contributo militare. Invece dobbiamo enfatizzare il fatto che di fronte alla minaccia del dominio russo stiamo dando alla Germania il diritto di sviluppo libero e autodifesa; questa sottolineatura è psicologicamente più sicura sia in Francia sia in Germania. Ha sottolineato che in Germania bisogna agire molto rapidamente, perché di qui a tre-quattro mesi potrebbe essere troppo tardi. Il primo ministro ha detto di aver parlato di questo con Schuman e di capirne le difficoltà. Il primo ministro ha ammesso che sarebbe molto difficile stabilire una forza europea di difesa per la questione dei contributi al suo bilancio e per i problemi costituzionali affrontati da ogni paese. Ha comunque sottolineato che l’Italia è in favore dell’esercito europeo perché può aprire la strada a una federazione europea. Ha detto di sapere che il Sig. Acheson è consapevole delle difficoltà poste dall’esercito europeo, ma che se si attende fino a che tutti i problemi saranno risolti non si costituirà mai un esercito europeo. Ha concluso dicendo che bisogna agire entro il prossimo mese e che, per iniziare, il lato militare della CED potrebbe anche essere posto sotto il comando del generale Eisenhower . […] Il primo ministro si è poi rivolto alla grave situazione nel Vicino Oriente e in Africa. Ha affermato che l’Italia appoggia il principio di autonomia per i popoli musulmani entro pochi decenni o anche pochi anni. Ha detto che è importante che questi popoli non pensino che le potenze nella NATO si oppongano ai loro sforzi di autonomia. Ha fatto riferimento alle difficoltà incontrate da britannici e francesi nell’area e ha sottolineato la forza della propaganda comunista nel Vicino Oriente. […] 