Deploro vivamente il neretto comparso in prima pagina in un quindicinale di Milano, sotto il titolo L’opinione. È un esempio tipico di quella avventata polemica interna che il Consiglio nazionale, invano finora, ha chiesto di sospendere. Trovo particolarmente ingiusta la sommaria condanna della personalità e dell’operato dell’on. Andreotti, per lunghi anni mio sottosegretario alla Presidenza del Consiglio. Anche se la sua attività, come la mia, non fu esente di manchevolezze, innegabili furono le sue benemerenze, sia nel settore politico che in quello amministrativo. Sarebbe stata una fortuna per il partito e più per il paese se molti altri giovani della sua età avessero avuto altrettanta capacità tecnica come lui, associata al suo stesso senso del dovere. Tale testimonianza potranno rendere molti che operano con lui, ma gliela devo soprattutto io, che lo ebbi collaboratore fedele nei momenti più critici, anche quando feci prevalere la mia opinione sui suoi dubbi o sulle sue personali simpatie. E tale conclusivo giudizio sulla sua collaborazione confermo tanto più apertamente, in quanto poco fa, sia nel Consiglio nazionale che fuori, non ho mancato di esprimere il mio dissenso dal suo modo di valutare la situazione politica presente. Ammetto senz’altro che certe dichiarazioni dell’on. Andreotti, inquadrate e associate a quelle di altri colleghi sulla stampa informativa possano spiegare e forse giustificare – soggettivamente parlando – le apprensioni dei giovani di Milano. Ma, comunque, trovo il tono e la profondità della reazione eccessiva e l’allarme esagerato; e soprattutto non fondato un così sommario giudizio sia sul sottosegretario, sia su chi diresse per cinque anni con innegabile successo l’amministrazione del Tesoro. Mettiamo anzitutto fuori causa l’unità del partito. Io non ho nessuna ragione per ritenere che per quanto dipenda dai propositi e dall’azione dei parlamentari e nominativamente dei colleghi citati, sussista il minimo pericolo né per l’unità, né per la disciplina del partito. Le velleità esistono, se esistono, al di fuori; e noi volontariamente o no, le favoriamo in due maniere, entrambe pericolose: o chiamando in soccorso delle nostre tesi interne anonime «agenzie» di stampa o personali compiacenze dei giornali di informazione; ovvero usando nella polemica interna un linguaggio fazioso e personalistico che dia pretesto o ragione a taluno di temere che alla dittatura dal vertice si voglia sostituire non la libertà nelle cose opinabili e l’unità in quelle necessarie, ma la dittatura dalla base. Detto ciò, rimane vero che la particolare delicatezza della situazione parlamentare e governativa impone una particolare prudenza di apprezzamento e di manifestazione. Non si tratta soltanto della fragilità numerica della maggioranza, che bisogna proteggere da esitazioni e dissensi, ma anche di un’operazione politica che mira al ricupero di forze che la democrazia ha perduto il 7 giugno. Circa l’esito di siffatta operazione si può essere ottimisti o pessimisti, ma mi pare che non sia lecito di renderla più difficile coll’alimentare un’atmosfera di perplessità e di vibrazioni oscillatorie tra la rassegnazione e la sfiducia. È interesse del paese e del partito che il governo si consolidi e che le nostre discussioni, legittime per la nostra dialettica interna, non mettano mai in causa la coalizione governativa. Infine, è mio dovere di ringraziare quei giovani amici che accanto alle «colpe» «che mi porterei sulle spalle» rilevano «i numerosi motivi di riconoscenza che mi dovrebbero i dc». Fra tali motivi li prego anche di inserire quello di dire francamente tanto verso destra che verso sinistra il mio pensiero ammonitore. L’ho sempre fatto: niente m’impedirà di farlo anche domani. 