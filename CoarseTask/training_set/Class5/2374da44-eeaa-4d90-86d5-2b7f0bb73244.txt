Nel Consiglio nazionale il dibattito è stato ampio, franco, responsabile e vi hanno partecipato una trentina di oratori d’ogni regione d’Italia. Vivaci, ma rari e subito dominati gli incidenti, generale invece la discrezione nell’esprimersi e manifesta la volontà di superare perfino la memoria dei critici avvenimenti sorpassati. Ciò che conta sono le conclusioni finali che riassumono il pensiero unitario del consesso. Due erano inizialmente gli o.d.g.: quello dell’on. Elkan e quello dell’on. Pastore. È stato confortevole e significativo che entrambe queste risoluzioni convergessero nell’esprimere approvazione alla relazione del segretario politico e fiducioso appoggio al governo Scelba; tanto che alla fine, constatata tale convergenza, il Consiglio ha potuto riassumere il suo pensiero, accogliendo ad unanimità un o.d.g. combinato Elkan-Pastore . L’approvazione unanime della relazione De Gasperi vuol dire che l’opera e la direttiva seguite hanno ottenuto al di sopra di ogni particolare tendenza il consenso fiducioso di tutte le parti, significa che è accolto da tutti l’appello all’unità nella libertà, che è di tutti l’impegno di trasformare ogni polemica interna in una dialettica, che deve svolgersi in sede propria, cioè in seno agli organismi del partito di ogni grado e nella sua stampa. È in particolare il nostro settimanale che è destinato a questa funzione di discussione e di orientamento. La relazione del segretario politico è divenuta così la voce del Consiglio nazionale stesso, nella equilibrata e pacata considerazione del passato recente, nella riaffermazione degli impulsi originari del nostro movimento, nel richiamo a tutto ciò che è essenza nucleare del nostro programma e sostanza della nostra storia. Oso quindi chiedere che gli amici leggano attentamente la relazione e ne facciano oggetto di discussione e di volgarizzazione. Il secondo punto dell’o.d.g. concordato esprime e motiva la fiducia unanime del Consiglio nel ministero Scelba. Badate bene: nel valutare le prospettive di questo governo, i più sono stati ottimisti e taluno ha espresso preoccupazioni circa la consistenza della coalizione, ma i molti ottimisti e i pochi pessimisti si sono trovati d’accordo nell’impegno di fare ogni sforzo per sostenere fiduciosamente e tenacemente l’attuale maggioranza, escludendo qualsiasi deviazione o debolezza. Confidiamo che i gruppi parlamentari seguiranno questo esempio e applicheranno rigorosamente la direttiva del massimo organo del partito. C’è stato invece disparere intorno alla data del Congresso. La Direzione, preso atto del desiderio espresso dalla periferia, aveva proposto la data del 27 giugno e come sede Napoli. Non si trattava però di questione di fiducia e l’Assemblea era libera – tale la dichiarazione del segretario politico – di stabilire altra data. Dopo breve dibattito la maggioranza, con voto nominale, si è schierata per la data del 27 giugno, mentre una notevole minoranza avrebbe preferito il rinvio all’autunno. Stabilito così il Congresso alla distanza di un periodo relativamente breve di preparazione, è sembrato evidente che il suggerimento avanzato da un gruppo di consiglieri di rinnovare su larga scala la composizione della Direzione, invece di integrarla nei quattro posti mancanti, non aveva prospettiva di accoglimento. I proponenti quindi, con gesto di apprezzata comprensione hanno ritirato la proposta e il segretario politico ha assicurato a sua volta che sugli argomenti da affrontare al Congresso avrebbe fatto una previa larga consultazione, rivolgendosi agli ex segretari del partito, agli ex presidenti del Consiglio Dc e al presidente della Camera, volendo così dare evidenza al fatto che pur mantenendo la responsabilità statutaria della Direzione, s’intende far tesoro di tutte le più segnalate esperienze. Rallegriamoci quindi, amici, di questa rinnovata vitalità del partito e prepariamoci con spirito di equilibrio e di risolutezza, con senso di fraternità generosa a guardare al Congresso, quale punto di partenza di un nuovo decennio nel quale agli impulsi ed ai germi fondamentali del primo si aggiungano i nuovi elementi richiesti dall’evoluzione dei tempi. 