1. Does Your Excellency think that after the municipal elections on May 25 the question of Trieste might be settled by direct talks on the highest level between you and Marshall Tito? Parlare si può sempre, ma parlare senza concludere è peggio che tacere. Un incontro proficuo deve essere coronamento di accordi sostanzialmente raggiunti a mezzo di negoziati. Per ora sfortunatamente siamo ancora lontani. Perché i termini del problema siano chiari basterà dare uno sguardo alla carta geografica. Ecco la situazione all’epoca del Trattato di Pace del 1946: questo è il vecchio confine; questa è la linea Wilson proposta come frontiera tra i due paesi dal presidente Wilson nel 1918. Questa stessa linea venne riproposta da Byrnes con alcune modifiche a vantaggio della Jugoslavia a Parigi nel 1946, come conclusione della Commissione internazionale d’inchiesta. La Commissione non raggiunse l’accordo e ciascuna delegazione propose la propria linea di demarcazione: vi furono quindi 4 linee; questa è dunque la linea proposta allora dagli inglesi: come vede, comprende Pola; questa è infine la linea francese che coincide praticamente con i confini dell’attuale territorio libero. Anche i Russi proposero la loro linea: è inutile dire che fu tra tutte la più sfavorevole e la più ingiusta. Essa dava alla Jugoslavia una grossa fetta dell’Italia. È bene ricordare che la linea proposta dai francesi, essendo essa il nuovo confine, lasciava l’intero territorio che si trovava ad occidente della linea stessa all’Italia, e che, solo per raggiungere un compromesso all’ultimo momento, pur di concludere la pace, gli alleati decisero di farne un territorio libero. Il territorio libero fu diviso in zona A e in zona B. La zona A, compresa Trieste, fu affidata all’amministrazione delle FF.AA. anglo-americane, mentre la zona B fu amministrata dalle FF.AA. jugoslave. Il territorio libero fu delineato tutto ad occidente della linea francese, e quindi a spese dell’Italia, su una regione che gli alleati non si erano mai sognati, nemmeno nell’immediato dopoguerra, di cedere alla Jugoslavia. Tanto è vero che quando il compromesso fatto con la Russia apparve un inutile sacrificio degli interessi italiani, gli alleati fecero la nota dichiarazione del 20 marzo 1948 che raccomandava «il ritorno del territorio libero di Trieste alla sovranità italiana» (the return of the Free Territory of Trieste to Italian sovereignty). Prendendo come base questa dichiarazione, noi abbiamo dichiarato di essere disposti a qualche concessione di carattere etnico, ma finora la Jugoslavia non ha fatto un solo passo di ragionevole avvicinamento per accordarsi su una linea etnica che nella zona B divida la maggioranza italiana dalle minoranze slave. Intanto, se ci si vuol preparare a delle conversazioni dirette, ci deve essere la buona volontà: e per avere la buona volontà, occorre che la situazione in zona B venga normalizzata e che i diritti dell’uomo, finora calpestati (come sfortunatamente si è verificato per gli italiani nelle terre cedute alla Jugoslavia) vengano rispettati. Arresti, persecuzioni, processi ed espulsioni devono cessare: vanno ristabilite la libertà di stampa, la libertà di riunione e di culto e tutte le libertà democratiche. 