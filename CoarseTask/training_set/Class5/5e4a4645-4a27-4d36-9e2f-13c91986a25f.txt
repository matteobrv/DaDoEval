Onorevoli senatori, mi sia permesso di comunicare che, giuntami la notizia delle dimissioni, telegrafai immediatamente al senatore De Nicola in questo senso: «è con profondo rammarico che apprendo la notizia delle dimissioni. Confido vivamente che la situazione, fugato ogni malinteso, venga superata dall’affettuosa insistenza dell’Assemblea che non potrà mancare, sicchè tu riprenda la benemerita fatica nell’unanime apprezzamento del Senato che, oltre il pieno riconoscimento per il passato, implicherà anche l’impegno di costante e leale collaborazione per l’avvenire». Ora che l’Assemblea unanimemente ha espresso tale sentimento, mi è grato associarmi alle parole di ringraziamento espresse dall’onorevole Paratore , interprete di tutto il Senato, ringraziamento per il lavoro compiuto e alle parole di fiducioso augurio per il lavoro comune di domani . (Vivi applausi dal centro e dalla destra). 