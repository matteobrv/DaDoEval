[…] Il primo ministro ringrazia per l’opportunità di scambiare le idee con il segretario di Stato sia a Ottawa alla riunione del Consiglio atlantico sia a Washington. Rileva l’identità di vedute sul mantenimento della pace e della sicurezza. Fa riferimento alla necessità di un’azione psicologica per dimostrare che l’Organizzazione del Nord Atlantico è più di un’alleanza militare. Dice che ritiene che le politiche italiane in generale siano totalmente concordanti con quelle statunitensi. In questo spirito, ha proseguito il primo ministro, ha parlato con il segretario di Stato della questione di Trieste. Ha detto che non è una questione interna italiana o jugoslava, ma una questione internazionale e un problema comune. È anche questione che riguarda la comunità atlantica; fino a che il problema resta irrisolto, la solidarietà del Patto atlantico non è assicurata. Ha fatto riferimento a due pietre miliari nella storia della questione dalla Seconda guerra mondiale: lo stabilimento della «linea Morgan» nel 1945 e la dichiarazione del 20 marzo 1948 dei governi di Stati Uniti, Gran Bretagna e Francia in favore della restituzione del Territorio libero di Trieste all’Italia. Ha fatto appello al presidente perché usi la sua autorevole influenza in questa questione difficile ma non irrisolvibile. Ha detto che se Tito vuole avvicinarsi alle nazioni occidentali, nell’ambito della dichiarazione delle tre potenze l’Italia potrebbe rinunciare alle comunità slave nella zona B. Se Tito è d’accordo sul discutere la zona B da un punto di vista etnico spera che si raggiunga una soluzione. Il primo ministro ha sottolineato l’importanza politica di questa questione. Ha detto francamente che senza una sua soluzione soddisfacente lui e il suo governo avrebbero difficoltà nell’ottenere in parlamento la prosecuzione del sostegno per uno sforzo di difesa comune, e che dubita vi riuscirebbe qualsiasi altro governo democratico. Non è una questione di partito, ha proseguito, è una questione genuinamente nazionale, popolare. Se l’opinione pubblica in Italia pensasse che gli amici e gli alleati dell’Italia non riescono a salvare Trieste, ci sarebbe una pericolosa ondata di neutralismo. Il primo ministro ha affermato che il risultato delle recenti elezioni in Italia è stato buono ma non esaltante. Ha mostrato la stabilizzazione del voto comunista ma un aumento nel voto per l’estrema destra. Ha detto che la coalizione di governo di partiti democratici che lui guida minaccia di perdere voti a sinistra e a destra. Ha fra l’altro osservato che spera che i partiti liberale e socialdemocratico rientreranno nella coalizione nei prossimi mesi. Il primo ministro ha detto che le prossime elezioni politiche in Italia saranno fra 18 mesi e devono dare una vittoria per la democrazia. In Italia questo significa «americanismo», fondato sull’amicizia e sul sostegno dell’America. È per questo, ha detto il primo ministro, che l’Italia chiede aiuto nella questione di Trieste, anzitutto per la zona A del Territorio libero, nel senso di applicare lealmente la legislazione italiana come previsto nel caso dei territori occupati; e inoltre riguardo all’accordo con Tito sulla zona B, che secondo la dichiarazione del 20 marzo dovrebbe tornare all’Italia, ma per cui l’Italia è disposta a fare delle concessioni. Il primo ministro ha dichiarato che una sistemazione per Trieste deve essere raggiunta o la sua intera lotta contro il comunismo, con l’assistenza americana, non avrà successo. […] Il primo ministro ha ringraziato per le cordiali osservazioni del presidente. Ha dichiarato il proprio desiderio di risolvere la questione che, ha affermato, non è semplicemente una questione italiana ma anche europea. La sua soluzione consoliderebbe la difesa dell’Europa e porterebbe l’Italia in una posizione di leadership morale. Se potrà essere risolta, il problema del comunismo in Italia sarebbe sostanzialmente economico. Il primo ministro ha affermato che curiosamente Trieste è diventata un problema del comunismo. I comunisti del Cominform vogliono che sia stabilito il Territorio libero, ma i comunisti a Trieste sono divisi fra fazione pro-Tito e fazione pro-Cominform. Il primo ministro ha affermato che crede che l’Unione Sovietica voglia mantenere Trieste come un punto di dissenso, e ha ripetuto che deve essere sistemata. Il primo ministro ha detto che capisce che Tito avrà delle difficoltà nel negoziare una sistemazione, e che l’Italia è pronta a fare concessioni. Ha detto che se Tito davvero vuole risolvere il problema, l’Italia è pronta. Ha aggiunto che se i colloqui cominceranno e non avranno soluzione positive, la situazione sarà peggiore che se non fossero mai iniziati. Per questo ha chiesto al presidente di dare una mano, prendendo l’iniziativa di presentare una formula di soluzione. […] Il primo ministro ha chiesto se il segretario pensi che Tito potrebbe essere convinto a avviare negoziati a Roma. […] Il primo ministro ha detto che non è questione di prestigio. Voleva sottolineare nuovamente il pericolo di iniziare negoziati senza un’adeguata preparazione. […] Il primo ministro ha detto che prevede che la stampa comincerà a speculare se si viene a sapere dei negoziati. Per questo vuole trovare un luogo dove si possa mantenere assoluta segretezza sui negoziati. […] Il primo ministro ha detto che è preoccupato per la situazione nella zona A del Territorio libero dove ci sono stati incidenti e incomprensioni sorte da azioni del Governo militare alleato, come i cambiamenti delle insegne dei negozi dei monopoli di stato italiani. Ha detto che questi incidenti e incomprensioni hanno sollevato il sospetto in Italia che il governo militare provvisorio stesse ponendo le basi per stabilire un governo permanente in un libero territorio neutrale. Ha detto di sperare che le autorità britanniche e americane applichino l’esistente legislazione italiana nella zona A, specialmente dato che secondo il trattato di pace solo il governatore, se fosse nominato, potrebbe cambiare le leggi. […] Il primo ministro ha fatto riferimento alla questione del trattato di pace italiano. […] Il primo ministro ha detto che vorrebbe passare alla questione dell’emigrazione italiana. Ha affermato che il governo italiano fa del suo meglio e farà anche di più per combattere la disoccupazione, che è una delle cause principali che alimentano il comunismo. Ha detto che l’Italia da sola non riesce nemmeno ad assorbire i 200.000 lavoratori che ogni anno rappresentano l’incremento della forza lavoro, per non parlare poi di trovare lavoro per i due milioni che sono disoccupati a causa della guerra, dell’impossibilità di emigrare, dell’afflusso dei rifugiati in Italia. Ha detto che il problema può essere risolto solo con misure straordinarie; ad esempio nulla ha prodotto risultati ottimi quanto il programma straordinario per le DP negli Stati Uniti. L’obiettivo del governo italiano è di permettere l’emigrazione di italiani in un certo numero di paesi nei prossimi anni, e spera che fra questi paesi ci siano gli Stati Uniti. Il primo ministro ha espresso l’auspicio che sarà possibile creare organizzazioni internazionali per affrontare il problema, in cui gli Stati Uniti partecipino anche con aiuti finanziari. Ha suggerito che sarebbe possibile utilizzare manodopera italiana in progetti di costruzione militare, specialmente nell’area del Mediterraneo. Spera anche che possano essere disponibili degli aiuti americani per favorire i flussi migratori all’interno dell’Europa, come è avvenuto in alcuni casi con l’assistenza tecnica dell’ECA. […] Il primo ministro ha chiesto se sia possibile accordarsi sull’immigrazione temporanea di lavoratori qualificati italiani negli Stati Uniti. […] Il primo ministro ha ringraziato per aver avuto l’opportunità di discutere con il presidente e che spera gli Stati Uniti possano contribuire alla soluzione della questione della sovrappopolazione. Ha fatto riferimento alle reazioni favorevoli al suo discorso al Congresso del giorno precedente. […] 