Se questa mia parola volesse essere una esortazione, la vostra radio, nella cronaca delle offerte e dei doni, mi ha già dimostrato che essa sarebbe superflua. Istintivamente, automaticamente, per impulso spontaneo di natura, tutti gli italiani si sentono colpiti come da una comune sciagura e tutti vorrebbero proteggere, intervenire, aiutare. Qual è dunque questa legge imperiosa che impone il dovere di solidarietà fra i popoli che poco si conoscono e sono così lontani, da dover cercare sulle carte geografiche perfino i nomi dei paesi sommersi? È il rischio irresistibile della fraternità umana, la voce del sangue che echeggia nei simili in simile modo, il senso di pietà per un tragico destino, ieri nostro, oggi loro, domani forse d’ignoti che attendono l’ora ignota: il fato della tragedia greca, inesorabile, come inesorabili appaiono le forze scatenate della natura? Si, è questo e tutto questo, ma è anche altro, ancora di più intimo e di più profondo. È il senso della comune storia, una fraternità morale che si è formata attraverso i secoli di civiltà, insieme acquisita, pur alternando concorsi a contrasti, maturata nell’esperienza dolorosa dei secoli, stabilita e consolidata dagli uomini più illuminati di ogni nascimento e di tutte le epoche. È una voce di una comunanza che si fa consapevole e irrompe nel presente, con tutte le vibrazioni del passato. Di queste vibrazioni alcune si professeranno cristiane, altre solo umanistiche, ma comunque vengano chiamate esse provengono dal patrimonio della civiltà europea, e il loro ripresentarsi alla ribalta della storia, perché evocate da un disastro che, o nelle carni o nella fantasia, tutti ci colpisce, crea quella solidarietà nel dolore e nell’opera di soccorso che tutti ora ci penetra e ci muove. Poiché tale è il felice fatto che si compie anche in Italia, rispetto ad esso non ho da esortare, ma solo da lodare, e confortarmi che la riconoscenza si dimostri in Italia una virtù automaticamente nazionale e che la consapevolezza di questa solidarietà europea si manifesti e nella profondità dei sentimenti e nella generosità delle offerte; mi rivedo ancora dopo più di un anno, sulle rive desolate della fiumana, mentre sotto l’inesorabile cappa di piombo del Polesine vagavano come fantasmi le barche di salvataggio; colla stessa trepidazione, con lo stesso desiderio di salvezza, tutti noi italiani, uomini, donne, bambini, tendiamo le mani a voi sventurati, che disperatamente aggrappati alle vostre case invocate aiuto dagli alberi e dai tetti. Non vi conoscevamo, non sappiamo se siete olandesi, belgi o inglesi o di che altra lingua, ma sentiamo e sappiamo che siete compagni dello stesso destino, fratelli d’una stessa umana famiglia e su voi che attendete la salvezza e su gli altri fratelli che accorrono in soccorso da tutti i paesi, invochiamo l’occhio vigile del Padre comune affinché il vostro spirito di sacrificio sia premiato, e sia esaltato l’eroismo di coloro che per quella dei fratelli mettono a rischio la propria vita. 