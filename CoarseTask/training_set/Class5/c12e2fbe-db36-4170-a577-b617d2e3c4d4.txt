A nome mio e del governo italiano porto il saluto più vivo a tutti i congressisti qui convenuti, ed auguro un felice esito dei lavori. L’Italia è lieta di ospitare il più alto Congresso della scienza medica. Prima ci si difendeva dalle malattie, creando cordoni sanitari e isolandosi dal mondo, mentre oggi le malattie e le epidemie sono combattute e vinte con la collaborazione di tutti. È significativo il fatto che, dopo la guerra, è toccato ai medici del mondo, come soldati di una grande armata della sanità, il compito di rinnovellare i legami di amicizia fra le Nazioni Unite a mezzo dell’Organizzazione mondiale della sanità. L’Italia di oggi sente massimamente i problemi della cooperazione internazionale in tutti i campi e lo prova il fatto che essa sta attuando una unione doganale di vasta portata ed è fra i paesi che auspicano più ardentemente l’avvento degli Stati Uniti d’Europa. Onde tutto quanto si fa qui per stringere accordi e predisporre azioni su basi internazionali, non può non ricevere il nostro più entusiastico consenso. 