Informa che il Psdi ha dichiarato di essere disposto a collaborare fuori o dentro il governo sulla base delle loro dichiarazioni programmatiche e su quelle della Cisl. Accento sul metodo elettorale: proporzionale pura. Scelba che ha condotto il contatto ha fatto osservare che non si poteva indispettire volutamente i monarchici né spostarsi tanto a sinistra se non per staccare Nenni dal Pci, concludendo che le trattative devono essere fatte dal designato. […] Riprende il primo punto da lui fissato in principio: unità del partito; contatto con Gronchi; riunione dei maggiori esponenti per una dichiarazione comune, visibile, di unità. Come facciamo con Pastore? Non partecipa alla Direzione, non partecipa a riunioni del partito e poi salta fuori con un documento nettamente politico. Non ho idee in proposito. […] Si scusa, credeva che la prassi fosse quella di dare la preminenza ai gruppi per cui nella fase precedente ha lasciato a loro la responsabilità di pronunciarsi sul rimpasto. Ora siamo tutti d’accordo non solo per la scelta del capo dello Stato ma altresì sulla urgenza di appoggiare gli sforzi di Fanfani e appoggiarli unitariamente. Come facciamo per tentare una riunione con gli amici che hanno manifestato dei dissensi per la procedura? Deve tentare il segretario politico? Ma pare che sia più opportuno che tenti prima Fanfani quale designato e l’uomo intorno al quale deve essere realizzata. In una prossima seduta possiamo convocarli ma dopo i contatti diretti di domani. Il nostro proposito è quello di raggiungere: 1)unità delle forze del partito; 2)possibilità di allargare la maggioranza parlamentare; 3)qualora i saragattiani dovessero entrare nel governo per assicurarsi il loro costante appoggio. Così suggerisce l’esperienza passata. […] Il riavvicinamento con Piccioni è già avvenuto ed ha già avuto colloqui con Gronchi nei giorni passati. Io farei opera suppletiva in quanto necessaria ma i contatti primi è opportuno li faccia Fanfani. [Segue una breve interruzione dell’on. Fanfani, che asserisce «datemi la nota di queste persone: sono 3 o 4 infine e non è difficile, forse, intendersi»]. Sono quelle rimaste fuori dalla Direzione le quali dichiarano di non poter esprimersi in foro competente p.[er] e.[sempio]: Piccioni, Gronchi, Aldisio. (Si protesta su questo nome); gli altri li convochiamo tutti. […] Bisogna concludere con un pensiero fondamentale da passare alla stampa e cioè: 1)ringraziare Pella. […] Perché bisogna ringraziarlo? Per l’opera svolta a favore del paese. Qualcosa avrà fatto! Così evitiamo lo scoglio di stamattina portandoci su un piano obiettivo. Prosegue leggendo il testo della dichiarazione che propone di dare alla stampa . Riguardo alle trattative osserva: quali partiti sono da prendere in considerazione? Quelli che dopo il 7 giugno non hanno preso posizione sistematica contro il governo. Cosa diciamo ai saragattiani se escludiamo dalle trattative i socialisti? Che c’è un impedimento dirimente: la politica estera. 