Quali sono le sue impressioni sulla visita del generale Marshall? Vi rispondo subito con una osservazione che riguarda non tanto la visita quanto la polemica turbinosa che si è svolta in Italia intorno ad essa. Non ho mai sentito più chiaramente di ora che cosa significa la nostra assenza dalle discussioni internazionali dell’ONU. Se fossimo stati presenti, attraverso la discussioni il nostro atteggiamento sarebbe risultato evidente, cristallino e ben più efficace. L’ingiusto veto di una delle quattro potenze firmatarie del Trattato ci impedisce, in ispregio al Trattato stesso, di far valere il nostro diritto e di esercitare la nostra pacifica missione. Avremmo potuto parlare per la pace europea e per la nostra indipendenza nazionale e batterci soprattutto per la libertà e l’integrità delle nazioni disarmate. Questo fu il significato, questo fu lo scopo della nostra adesione al Piano Marshall; questo, e solo questo, il fine a cui tendono ogni nostro suggerimento e ogni proposta del nostro ministro degli Esteri. È vero: il nostro atteggiamento parte dalla certezza che il popolo americano non vuole il conflitto e che, anzi, fa ogni sforzo per evitarlo. Una vera democrazia non può considerare le armi che come uno strumento «difensivo» della libertà e non contiene in sé nessuna spinta «offensiva» per una espansione ideologica a mezzo della forza. Né ideologia, né sistema politico, né necessità economiche spingono l’America a nuovi conflitti; si aggiunga che il dominante controllo del Congresso e dell’opinione pubblica costituiscono una ulteriore infrangibile garanzia contro eventuali partigiani di soluzioni di forza. Le conversazioni col generale Marshall, che è una delle figure più rappresentative della grande tradizione democratica americana, ci hanno fornito una nuova, decisiva conferma di questo lineare atteggiamento ricostruttivo e difensivo degli Stati Uniti. Di modo che si può affermare senza esitazioni e senza riserve che il Piano Marshall non comporta interferenze nella politica interna. Parlando di cose europee, il generale Marshall si sente soprattutto l’autore del Piano omonimo e il promotore della solidarietà per la ricostruzione. Il Piano significa la pace, presuppone la pace e l’ordine sociale; se pace non ci fosse, ogni speranza di ricostruzione svanirebbe e i miliardi, pagati dai contribuenti americani, sarebbero buttati al vento. Il suo primo interessamento si rivolge quindi alla riuscita del Piano. Per quanto più propriamente si riferisce al nostro paese la sua sollecitudine non poteva essere più calorosa e cordiale: ha desiderato conoscere il funzionamento del Piano nei vari settori, le esperienze fatte e i vantaggi che ne sono derivati. Nei nostri confronti era particolarmente bene disposto, perché era perfettamente aggiornato dell’energia con la quale ci battiamo contro le difficoltà del dopoguerra. Posso aggiungere, a questo proposito, un particolare significativo: appena giunto a Parigi, ha insistito presso il signor Hoffman , l’amministratore del Piano Marshall, perché si recasse in Italia e constatasse di persona quanto si fa da noi per la ricostruzione del paese. Tutto questo espresso con parole di simpatia e col maggior scrupolo di non intervenire in tutto ciò che è politica interna; regola di delicatezza a cui si attiene anche quando, per incidenza, accenna ad altri paesi. Alla fine di una considerazione di carattere internazionale, appena la logica del discorso, che è molto rapido e fluente, lo porterebbe ad esprimersi su qualche connessione di carattere interno riguardante un dato paese egli si ferma e dice: «ma questo riguarda la politica interna di quel dato paese», e cambia argomento. Si dirà che queste sono le regole di una corretta diplomazia. Certamente; ma tale rilievo non perde affatto della sua importanza, dopo che una certa stampa ha favoleggiato di un Marshall dittatoriale, che avrebbe «posto brutalmente dei quesiti sulla situazione interna del nostro paese, chiedendo delle garanzie» . Si è scritto proprio così! Posso aggiungere che durante queste conversazioni abbiamo richiamato l’attenzione di Marshall sul problema migratorio. Siamo l’unico paese in Europa rappresentato all’OECE, che abbia superpopolazione e soffra quindi una notevole disoccupazione. La solidarietà degli aderenti al Piano dovrà manifestarsi nello sforzo comune per risolvere il problema della mano d’opera eccedente. Ho l’impressione che Marshall abbia perfettamente compreso il carattere fondamentale di questo nostro problema. Si è parlato di pace, di guerra, di collaborazione europea? Certamente. Come si può sfuggire a quesiti di questo genere, quando la tensione esistente in Europa anche se riveste aspetti territoriali, nella sua intima sostanza si alimenta della lotta vivacissima che si combatte in alcuni paesi contro il Piano Marshall e del proposito, proclamato dal Cominform, di sabotare il piano economico, definito piano di guerra contro il bolscevismo? Se riuscissimo a svelenire il conflitto di questa sostanza ideologica, che gli dà un colore di apocalisse e il carattere fanatico di una antica lotta di religione, non è vero che gli aspetti territoriali ed economici potrebbero venire circoscritti e, con uno sforzo comune, superati? Avete visto l’allarme fazioso della nostra stampa comunista, che non appena seppe della venuta di Marshall, ricorse alle invenzioni più macabre e parlò di macchinazioni infernali, di cospirazioni contro la pace? E si levarono in quei giorni uomini di parte a difendere la frontiera del loro pensiero politico, e a proclamare il diritto alla guerra civile, quasi che, se mai conflitto vi fosse, non dovesse essere in causa per tutti i cittadini italiani egualmente la frontiera della patria, la integrità, la esistenza dell’Italia come Stato libero e indipendente. Con tale conflitto potenziale negli spiriti esagitati, come non sentire la necessità di superarlo mediante la solidarietà di pace fra tutti coloro che vogliono difendere le premesse indispensabili della ricostruzione economica, cioè la libertà politica e il sistema democratico? Questo sistema democratico, se non esclude riforme e socializzazioni, perché si richiama alla giustizia sociale come ad un presupposto inderogabile, è tuttavia incompatibile con la conquista neogiacobina e totalitaria. Ci consente, presidente, di domandarle se il generale Marshall ritiene possibile conservare la pace? Il colloquio fu naturalmente animato da tale speranza, ma fu soprattutto dominato dalla fiducia che un lasso sufficiente di tempo si apra davanti allo sforzo di tutti gli uomini di buona volontà per creare le situazioni che assicurino la pace stabile e ricostruttiva. Grande protagonista della guerra e della pace, conoscitore sperimentato degli uomini di governo dei vari paesi che partecipano attivamente alla vita internazionale, il segretario statunitense sembra incarnare nella prestante e nobile figura ed esprimere nella risolutezza del suo linguaggio, la forza del suo paese, dominato da un vivificante senso di libertà e di umanità. Se egli, essendo al microfono di tutte le informazioni mondiali e avendo guardato negli occhi di tutti gli attori della scena internazionale, vi dice: un’azione militare non è probabile, e viene a tale conclusione dopo avere sondato tutti i pericoli e aver riaffermato con estrema energia che il suo paese è deciso a gettare sulla bilancia tutto il suo peso affinché la pace sia mantenuta, non vi pare che gli interlocutori, rappresentanti di un paese semi-distrutto dalla guerra e in ansia per la pace e per la sua ricostruzione, avesse ragione di ritenere l’incontro molto fecondo e soddisfacente anche se non munito di quelle «pattuizioni segrete» o «macchinazioni», inventate poi dalla perfida fantasia dei demolitori per partito preso, che sono, in ultima analisi, i veri nemici della pace? Bisogna essere tranquilli prima di tutto nella propria coscienza. Questo è soltanto un attimo della storia e del lungo domani non v’è alcuna certezza, se non quella costruita faticosamente e tenacemente dalla solidarietà di uomini, che siano schiettamente amanti della pace e della libertà. Ho ragione di ritenere che Marshall, da parte sua, abbia avuto l’impressione che i due suoi interlocutori non erano uomini da ricorrere alle arti della vecchia diplomazia e da nascondersi dietro manovre di copertura, abituati come sono a guardare con lealtà ai loro amici, cui espongono con tutta sincerità le esigenze del loro paese, ed a guardare con pari serenità e fermezza ai loro avversari, ai quali non tacciono le verità, anche se amare. Certo, di fronte al suo, il nostro è un piccolo paese, ma è pur sempre grande per la civiltà che ha creato. E quando si tratta di questa civiltà, ripugna a noi ogni atteggiamento di abbandono, perché ci isoleremmo dalla vitalità economica d’oltre mare e, più ancora, dallo sforzo di ricostruzione intrapreso in comune e diserteremmo, così, quella missione europea, alla quale la nostra stessa civiltà ci abilita e ci chiama. Un’ultima domanda, riassuntiva, che esula dai colloqui diplomatici e che si riferisce, invece, alle polemiche di questi giorni: quali ritiene che siano le alternative che, allo stato delle cose, restano all’Italia? Mi pare che ce ne sia una sola: isolamento o cooperazione. Da quanto ho già detto, risulta che l’isolamento significherebbe asfissia e disintegrazione economica, Stato inerme, incapace di affermare e salvaguardare la propria indipendenza. La cooperazione, invece, è, economicamente, e nello spirito dell’ONU, una garanzia di pace. Quale metodo, quale struttura organizzativa, sarà, in definitiva, meglio atta a consolidare la pace? L’idea è in cammino, anche se non ha trovato ancora, nel concreto, una struttura definita e universalmente accettata. L’Italia, secondo la proposta del 24 agosto del ministro degli Esteri , ha dimostrato di preferire la cooperazione federativa di quanti popoli sono già associati nella ricostruzione economica. Cosa posso dirvi onestamente di più? 