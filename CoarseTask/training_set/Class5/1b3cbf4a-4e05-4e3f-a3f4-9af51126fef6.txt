L’on. De Gasperi ha rivolto ai giornalisti un breve saluto compiacendosi del fatto che essi abbiano avuta occasione di prendere conoscenza diretta della vita e dei problemi del nostro Paese, problemi – ha soggiunto – la cui soluzione richiede una più larga collaborazione internazionale, oltre agli sforzi considerevoli che da parte italiana – come i visitatori hanno potuto constatare – sono stati già fatti e vengono tuttora proseguiti. La necessità di lavoro implica necessariamente un incremento dell’emigrazione, e i canadesi sanno – ha aggiunto l’on. De Gasperi – come l’emigrazione italiana non abbia mai creato contrasti etnici o di nazionalità. E come l’italiano all’estero sia leale verso il Paese ospite: i paesi di immigrazione non hanno alcun motivo di temere, ma piuttosto di favorire l’afflusso di italiani. L’on. De Gasperi ha quindi accennato all’attuale situazione dell’emigrazione italiana in Canadà, esprimendo la fiducia che gli ostacoli che sono recentemente sorti per il suo sviluppo vengano presto superati. Voi avete visto – ha continuato l’on. De Gasperi – un popolo che lavora, che ha la coscienza politica dei suoi diritti e doveri, che può concorrere, come di fatto concorre, alla ricostruzione dell’Europa e della sua difesa. Noi vogliamo l’unificazione dell’Europa, perché vogliamo la pace. Noi vogliamo l’eliminazione per l’avvenire, di ogni ragione di conflitto tra la Francia e la Germania. Anche questa è un’opera di ricostruzione, attraverso la comprensione e la collaborazione. Il presidente del Consiglio ha concluso invitando i giornalisti canadesi a rendersi testimoni di questi sentimenti che animano l’Italia d’oggi, della suavolontà di lavorare e del suo sforzo per la pace e la collaborazione internazionale. 