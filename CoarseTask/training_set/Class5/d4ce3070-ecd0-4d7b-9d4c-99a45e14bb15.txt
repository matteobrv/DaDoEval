Le due giornate di esplorazione dovevano darmi una impressione generale sulla situazione parlamentare soprattutto. Ora devo concludere che non sono riuscito a chiarire i termini in modo tale da poter dire: «la conclusione è positiva» o «la conclusione è negativa». Mi sono mancati gli elementi che ci danno una situazione di maggioranza precostituita. I voti dei partiti appartenenti al collegamento sarebbero sufficienti a dare una maggioranza di 303 voti, come voi sapete, su una maggioranza assoluta di 295. La maggioranza sarebbe assicurata anche se tutti fossero presenti e tutti fossero i votanti; ma voi conoscete le polemiche che sono sorte a proposito di questa situazione ed è inutile che io torni a rivangarle. Divenuta incerta la maggioranza di collegamento non esistono elementi per dire che un’altra maggioranza si è formata o sia in formazione e quindi non ho potuto portare delle conclusioni impegnative al presidente della Repubblica. Anzi, voi avete sentito dal comunicato che la mia impressione spregiudicata e, credo, che ammettiate anche disinteressata, è che si dovrebbe ricorrere ad una figura meno caratterizzata politicamente che, in questo momento di incertezza, fosse più atta a intervenire e far pesare la bilancia in un senso o nell’altro. Avevo fatto delle proposte a tale riguardo. Mi ero permesso dei suggerimenti al presidente della Repubblica ma il suggerimento non è stato accolto. La discussione è stata lunga e quello mi dà la prova delle affettuose insistenze che il presidente ha usato verso di me; e, poiché il suo appello si riferiva alla situazione internazionale e alla situazione interna del paese, e toccava degli interessi che mi parevano così rilevanti, non mi sono sentito, alla fine, di insistere nel mio diniego, ed ho risposto chinandomi dinanzi a questa volontà che mi è parso interpretare fosse il desiderio, fosse l’ansia del paese. Comunque volontà autorevole, volontà responsabile. Perciò, secondo la solita formula, l’ho accettato con riserva. Questa formula tradizionale, come sapete, lascia una certa libertà all’incaricato e al capo dello Stato. Vorrei dirvi qualche cosa sulle impressioni che mi accompagnano in questa dura impresa. Ho tentato in una serie di colloqui coi rappresentanti dei vari partiti di discutere da uomo ad uomo sopra i problemi, di toccare la corda comune dell’interesse del paese e degli ideali che ci muovono. Ho passato in rassegna tutti i gruppi parlamentari, tutti i rappresentanti di partito e direi che, dopo lungo tempo, ho rivisto anche uomini con i quali non avevo più comunanza. Ho dimostrato che come è doveroso, dalla franchezza della polemica si può giungere in momenti difficili anche alla spiegazione formale e alla discussione dialettica e ho cercato di venire al fondo delle obiezioni. Devo dire, ad onore di tutti, che la questione personale non ha giocato gran parte. Nessuno ha ricordato il tono di battaglia che abbiamo dovuto seguire durante la campagna. Nessuno ha fatto delle osservazioni di carattere odioso di esclusività o posto veti, come da qualche giornale si è accennato. In base a queste discussioni si è cercato piuttosto di indovinare, di divinare la situazione e soprattutto di prevedere le prospettive dell’avvenire poiché è chiaro che un governo non si fonda soltanto sulla situazione presente, ma si fonda sopra le prospettive dell’avvenire immediato; ed ecco perché certe questioni hanno avuto una importanza così grave. Mi si è accusato di aver posto questioni che apparentemente sono secondarie e non di diretta importanza per l’Italia, come quella della organizzazione della Comunità di difesa e del Patto atlantico, di averle poste come una barriera dinanzi ai vari interpellanti e ai vari interlocutori, ma in realtà è dimostrato che non era certo la mia intenzione. Sentivo il dovere di chiarire, dinanzi a me, la via affinché per me, o per chi mi dovesse succedere, la marcia fosse possibile: e qui il problema è vario a seconda dei rappresentanti dei partiti con i quali ho parlato. Ho cominciato a parlare coi comunisti – sono andato per ordine alfabetico –. Nei comunisti ho trovato quel tentativo di evadere dai punti discriminanti, di girare le difficoltà, il che se fosse diretto a superare contrasti, evidentemente costituirebbe uno sforzo notevole: se invece fosse inteso a eludere la chiarezza non contribuirebbe a una determinazione di responsabilità. Quando Togliatti distingue tra Patto atlantico, strumento stipulato, trattato, e politica atlantica, sfugge alla questione poiché esistono il Patto atlantico e la organizzazione atlantica, esiste un programma atlantico, esiste un impegno che riguarda la ricostituzione dell’esercito, la disciplina di questo esercito soprattutto, la tendenza politica alla sicurezza; tutto questo complesso si chiama comunemente Patto atlantico. In realtà di tutto ciò il Patto atlantico propriamente detto non è che lo strumento diplomatico; l’attività deve essere logica, consona e unitaria. Su questo problema abbiamo avuto discussioni varie. La più interessante è stata la polemica coi socialdemocratici da una parte e con Nenni dall’altra. Voi lo sapete perché. Ora, poiché l’on. Nenni ieri vi ha intrattenuto su quello che ha detto e io non sono stato in grado di farlo come era mio dovere di riserbo prima della comunicazione al presidente della Repubblica, forse mi è lecito integrare il colloquio completandone l’impostazione. Io ho chiesto a Nenni le sue convinzioni circa la politica atlantica e la CED. Nenni mi ha riposto che se avesse avuto i voti della Dc, cioè gli 11 milioni di voti, avrebbe posto la questione della denuncia del Patto atlantico e di una politica estera radicalmente nuova, ma, essendo realista e sapendo di rappresentare soltanto tre milioni e mezzo di elettori, si è limitato a chiedere che cessasse l’oltranzismo atlantico. (E su questa parola, oltranzismo, come in genere su quelle che finiscono in «ismo» si viene in genere quando le cose sono poco chiare, come su altrettanti simboli). Comunque Nenni voleva intendere che secondo lui non si dovrebbe essere all’avanguardia delle posizioni più spinte. Guardiamo gli altri paesi: l’atlantismo dell’Inghilterra con Attlee era una cosa, con Churchill è diventata un’altra. Perché, domandava Nenni, non poteva essere la strada dell’Italia? Il Patto atlantico, continua Nenni, potrebbe restare uno strumento d’archivio come finora sono stati i patti russo-francese e russo-inglese, strumenti burocratici. Basterebbe una certa attenuazione. Abbiamo combattuto vigorosamente il Patto atlantico prima dell’approvazione, ma ora la situazione obiettiva rende meno necessaria, anzi inutile, una reazione così tenace. Circa la CED Nenni ha espresso contrarietà netta alla formula con cui oggi si presenta tanto più che, secondo le sue previsioni, la CED difficilmente andrà in porto, perché la Germania probabilmente nei prossimi giorni cambierà governo a seconda delle elezioni. Anche se non lo cambiasse Adenauer vincerebbe soltanto di misura e l’unificazione della Germania avrebbe una prevalenza sulla partecipazione tedesca alla CED. Io ho ribattuto che questo problema era stato trattato, esaminato, alla Conferenza di Parigi dei sei ministri. Si concluse, sebbene non ufficialmente, che la compatibilità fra la unificazione della Germania e la sua integrazione pacifica nella CED, è assicurata. Io ho ammesso naturalmente che ci possono essere delle difficoltà per una decisione in materia nei prossimi mesi. Però ho fatto osservare che il Partito socialista francese ha assunto una posizione leale, chiara dinanzi al problema della CED come ancora ieri ha indicato la mozione del Congresso del Partito socialista francese. Nenni mi ha risposto che questa non sarebbe altro che tattica e che egli non credeva che la maggioranza socialista francese fosse favorevole al sistema. Ho replicato che, al contrario, tutti i partiti socialisti di Europa sono favorevoli: o con entusiasmo o in linea di principio, o favorevoli senz’altro, oppure a certe condizioni. È il Partito socialista italiano che si trova in diverse condizioni rispetto a tutti gli altri ed è l’unico che non fa parte della Internazionale socialista. Secondo Nenni la questione non sarebbe pertinente perché fra l’altro parecchi di quei socialisti non sarebbero più socialisti perché avrebbero perduto contatto con i princìpi del marxismo. Ho insistito su questa anomalia del socialismo italiano che è assolutamente al di fuori non soltanto della organizzazione internazionale del socialismo ma al di fuori del programma, delle direttive del socialismo internazionale. E questo è un fenomeno di cui noi soffriamo. Io ho dimostrato, ad esempio, che ulteriormente, nell’Assemblea della CECA si è costituito il primo organismo internazionale di carattere socialista dove c’erano socialisti tedeschi, francesi, belgi e che là mancano i socialisti italiani, almeno come Nenni li concepisce. È veramente dunque un problema specificatamente italiano. Sono quindi passato a considerare i rapporti tra il Psi e il Pci; in quale grado i socialisti sono autonomi dai comunisti? La domanda è lecita perché, anche non volendo entrare nelle faccende interne di partito, esiste nel paese una enorme preoccupazione circa questi legami. E non è una preoccupazione della «destra clericale» come da qualcuno si dice ma è una preoccupazione di tutti gli uomini liberi che temono che questi legami portino a uno slittamento verso un regime comunista, cioè verso la perdita di ciò che per noi è più prezioso: un regime di libertà. Non sono entrato formalmente nel patto d’unità di azione anche perché Nenni avrebbe potuto magari dire che esso, come aveva detto del Patto atlantico, poteva essere considerato uno strumento di archivio, burocratizzato. Ho insistito chiedendo in qual grado i socialisti siano autonomi rispetto ai comunisti, non nel senso di disponibilità libera dei propri atti, ma come sganciamento interiore dalle concezioni dell’estrema sinistra totalitaria. Io non voglio finire la mia vita politica aprendo la porta a questa fine, mediata o immediata, delle democrazia e Nenni mi disse: «risponderò con chiarezza. L’andata dei comunisti al potere non la vedrei come una sciagura, ma come un semplice fatto di fronte al quale mi collocherei con grande serenità. Tu ti riferisci sempre alla sorte dell’Ungheria, Bulgaria, ecc. Ma in quelle nazioni la politica si è svolta attorno all’occupazione dell’esercito russo. E che cosa di diverso – ha soggiunto Nenni – sarebbe accaduto qui se avessimo avuto i russi a Roma o a Milano? Le condizioni di fatto sono da noi del tutto diverse. Il patto di unità d’azione – è sempre Nenni che parla – è, come tale, un foglio di carta il più innocente e superato, ma esso è espressione di una situazione e di una politica che è essenziale mantenere, e cioè dell’unità della classe operaia. Voi avete verso i comunisti un motivo di natura “ideologica” che noi invece non sentiamo affatto e che ci fa guardare i comunisti non con terrore. Può anche essere che domani, in una situazione meno insidiata per la democrazia, il socialismo possa fare anche una sua strada più differenziata». «Il Pci è oggi estremamente abile. Voi vi richiamate spesso a Turati, ma che avrebbe potuto fare Turati se avesse avuto di fronte non un asino teologico come Bordiga o un Bombacci , che esasperavano le situazioni alleandosi persino all’estrema destra per non seguire iniziative ragionevoli, ma uomini seri e preparati come i quadri dell’attuale Pci, formazione moderna inserita nella vita nazionale? Noi non possiamo prescindere dal fatto che se vogliamo essere oggi qualcosa e vogliamo assumere iniziative o orientamenti politici, non possiamo farlo altro che con l’adesione dello schieramento comunista. Una operazione del tipo di quella richiesta da Saragat non sarebbe altro che aggiungere la mia persona a quella di altre isolate; avremmo un Saragat o un Romita di più. E voi sbagliate lottando contro i comunisti in tempo di pace con i metodi reazionari: li rafforzate. Se si inacidisse la situazione sui vecchi schemi delle rotture verticali il comunismo non farebbe che progredire. Il socialismo invece può svilupparsi nella distensione e nella risoluzione decisa, seppure graduata nel tempo, di quei problemi sociali, sulla cui non soluzione prospera il comunismo. Guardate almeno alla Cgil che non può essere misconosciuta soltanto perché ha alla testa un comunista». Questo dei rapporti tra Psi e Pci – ha ripreso l’on. De Gasperi – è il problema dialettico che credo abbia contribuito a chiarire, nella discussione, parecchie situazioni. Questo che vi riferisce non è un verbale ma è un resoconto fatto con attenzione e con la massima fedeltà e garantisce il contenuto anche se non esattamente la lettera dei colloqui. Alla fine del colloquio con Nenni, l’on. Morandi, che si distingue sempre per un tenace silenzio, ha aggiunto: «nulla ho da aggiungere a quanto detto dall’on. Nenni». Voi mi domanderete che cosa hanno dichiarato gli altri partiti, quelli soprattutto di destra, i missini ed i monarchici. Dirò una cosa che interessa e che ho cercato con attenzione come si cercano i punti di discriminazione. Ho detto ai monarchici: «in quale maniera, con quali manifestazioni, con quali espressioni programmatiche, con quali riserve eventualmente voi intendereste tener conto della vostra specifica caratteristica che appare nel titolo che avete scelto?». Mi è stato risposto che il Partito monarchico si riserva, quando fosse il momento opportuno – e oggi evidentemente non è – di ricorrere con istituti costituzionali alla riforma istituzionale del regime. Non hanno aggiunto di più né io avevo interesse di sollecitare ulteriori dichiarazioni. Riguardo al Msi, vibrano nelle dichiarazioni più sentimenti che idee. Abbiamo parlato molto di Trieste. Ne avevamo parlato, naturalmente anche con altri. Se ne è parlato con confidenza come italiani. Abbiamo trovato un punto di cordiale affiatamento pensando all’avvenire del nostro paese. E i rappresentanti del Msi hanno fatto presente che specialmente la gioventù chiedeva un gesto che annullasse il trattato. Ho spiegato che le clausole più umilianti e anche tutte quelle lesive della sovranità nazionale, come quelle relative alla liquidazione degli armamenti, furono rimosse anche se quando lo ottenemmo non demmo abbastanza pubblicità a questo fatto. Non abbiamo potuto ottenere l’annullamento delle clausole territoriali ma, questa, appunto, era la questione che essi stessi avevano previsto impossibile a far rivivere in questo momento. Non sono state chiacchiere: veramente gli interlocutori hanno cercato di superare difficoltà polemiche per vedere concretamente i problemi che interessano il paese e che ne agitano la vita. Lasciatemi dire che fu una grossa fatica. Non è facile parlare su argomenti così diversi con persone così diverse, superare passioni e polemiche così violenti. Lasciatemi dire che questi colloqui sono una specie di rilevazione dei partiti. Vuol dire che in certe situazioni, se siamo impegnati in una discussione utile, possiamo affrontare veramente le difficoltà. Le abbiamo risolte? No. Se le avessimo potute risolvere sarei qui con un più lieto viso, ma sono invece più accorto pensando al nuovo incarico che mi attende. Nessuno di voi penserà che dopo otto anni non avessi sospirato una vacanza, anche breve. Però, amici miei, una delle gravi delusioni che mi sono costate amarezza è stata nel mio passato, quella di aver incontrato tanti uomini politici che nei momenti difficili si ritiravano riservandosi di tornare in momenti più favorevoli. Non voglio farlo. Credo che questi momenti siano duri, credo che bisogna sacrificarsi e se è vero che gli uomini si sobbarcano e si bruciano, è meglio che si brucino coloro che hanno 70 anni passati come me, anziché lo facciano i giovani ai quali è affidato l’avvenire del paese. 