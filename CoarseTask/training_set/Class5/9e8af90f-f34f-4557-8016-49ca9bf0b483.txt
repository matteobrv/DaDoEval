Siamo alle solite: Togliatti dopo aver assunto il ruolo di nume tutelare della Costituzione, accusa il governo di non saper dirigere il Parlamento e di non farlo lavorare . Il gioco polemico è troppo sfrontato e grossolano per trovar credito, anche se soltanto fra gli agit-prop. Il massimo responsabile di manovre ostruzionistiche del Parlamento tende a capovolgere la posizione, trasformandosi da imputato a giudice. Peccato che le cronache parlamentari non siano d’accordo con l’onorevole Togliatti, poiché documentano abbondantemente quale colluvie di armeggii, di interventi, di interpellanze i socialcomunisti abbiano rovesciato sul governo, con l’evidente scopo di incepparne l’attività e di far perdere del tempo prezioso all’Assemblea legislativa. Non nostra, dunque, la svalutazione della Camera, ma al solito ai due estremi dello schieramento politico; estrema sinistra ed estrema destra. I comunisti malgrado la maschera legalitaria – quanto fragile e sottile – continuano ad opporre la piazza e le agitazioni pseudo sindacali al Parlamento. Quanto è accaduto a proposito del dibattito sul Patto atlantico è riassuntivo ed indicativo della mentalità bolscevica: l’opposizione rossa ha infatti condensato in un grido conclusivo il proprio lealismo parlamentare: «ci appelleremo al paese contro le Camere». La stampa socialcomunista ha completato l’opera, presentando il regolare e libero voto del Parlamento come un fazioso colpo di maggioranza. L’altra azione svalutatrice delle Camere proviene dall’ancor debole (ma pericolosa, se non si contrasta) nostalgia dittatoriale di qualche gruppo di estrema destra. Contro queste due posizioni antiparlamentari è intervenuto energicamente fin dalle prime avvisaglie proprio il presidente del Consiglio, contro cui si appunta scioccamente l’accusa di Togliatti. Basterà fra i numerosi esempi citare gli ultimi discorsi dell’on. De Gasperi all’Adriano di Roma ed al Congresso di Venezia per intendere con quale decisione e precisione il pericolo sia stato denunciato di fronte al paese. Non si capirebbe, quindi, dove vogliano parare le critiche socialcomuniste, se non giungessero in soccorso il discorso di Togliatti alla Camera e più chiaramente il commento del paracomunista Il Paese. Secondo Smith la opposizione «sarebbe messa al bando tanto della Camera che del Senato» e non verrebbe considerata «parte integrante dell’Assemblea» . È proprio qua che si mostra la coda del diavolo comunista. Un tempo i socialisti classici erano sistematicamente contrari a partecipare ai governi borghesi, in nome del loro programma rivoluzionario; oggi i comunisti tentano di penetrare in ogni governo, nonostante il loro programma rivoluzionario. Essi sono diventati dei possibilisti ad ogni costo, proponendosi di penetrare nell’amministrazione dello «Stato borghese» per insidiarne dal di dentro la sostanza della democrazia, che è la libertà, il principio della maggioranza che governa e dell’opposizione che controlla. I comunisti non fanno questione di programma pregiudiziale, di accordi pratici, di accettazione dei princìpi democratici, vogliono partecipare al governo senza prendere alcun impegno, senza dare alcuna garanzia morale e reale su ciò, ma anzi riservandosi addirittura di ricorrere in ogni momento alla tattica rivoluzionaria, quando loro convenga: il doppio gioco, insomma, elevato a sistema, il doppio binario di una democrazia insidiata e dello Stato-partito totalitario in agguato. In codesta prospettiva la tattica porta i comunisti ora a denigrare ed ora ad esaltare il Parlamento; in realtà i bolscevichi esaltano il Parlamento solamente quando pensano di poterlo fare a supposto scapito del governo. Gli ingenui ottimisti che credono o fingono di credere che, nella vertenza sindacale, si sia fatto ricorso al Parlamento per «aumentare il prestigio», leggano i commenti della stampa comunista. Prendano visione su «l’Unità» dell’articolo di Grieco, il quale dopo aver attaccato e denigrato l’opera di mediazione del ministro del Lavoro e quella del ministro dell’Interno, scrive: «v’è chi ha osservato che con questa procedura originale il Parlamento si è sostituito al governo. Vi è del vero nell’osservazione. Ma ciò che è avvenuto è un prodotto della situazione politica, le cui contraddizioni non possono trovare una soluzione nella composizione dell’attuale Parlamento. In una situazione in cui il Parlamento non è capace di cambiare il governo – o questo o quel ministro – e il governo non accetta come base di distensione sociale e politica il programma costituzionale, il fatto che il Parlamento, in una questione delicata, si sia sostituito al governo, attraverso i suoi presidenti, costituisce un atto di saggezza politica, da parte sua» . Qualora non fossero abbastanza persuasive le affermazioni de «Il Paese» si leggano i «pezzi» occasionali di Nenni e di altri ancora per comprendere in quale modo s’intendesse valorizzare il Parlamento. Malgrado ciò, il governo si è mantenuto assolutamente al di sopra delle discussioni in merito all’intervento dei presidenti delle Camere, anzi, al mattino di venerdì scorso nel Consiglio dei ministri, dopo una relazione di Fanfani, si sospese un nuovo tentativo di concludere le trattative sindacali, onde lasciar agio ai presidenti di proseguire la loro opera. Il governo era completamente tranquillo sull’azione svolta, sia di mediazione, sia di difesa della libertà di lavoro; tranquillo e unanime: e tanto poco era contrario alla formula, ultimamente adottata, che il presidente del Consiglio ottenuta un’adesione di massima da una delle parti, passò la proposta a Fanfani, prima ch’egli riprendesse la sua fatica; cosicché la conclusione fu opera del concorso di tutti i fattori chiamati in causa. Se poi la critica volesse riferirsi a pareri e discussioni sulla portata o sui limiti dell’intervento parlamentare, ci sarebbe da chiedersi se non fu appunto il «caso nuovo» a dare adito a tali discussioni anche fra gli stessi parlamentari, anzi fra i due presidenti arbitri. Precisato questo, però, è doveroso soggiungere che le Camere farebbero il gioco degli avversari se si prestassero, conniventi o ingenue, consapevoli o non, a tentativi di porre in contrasto responsabilità parlamentari e responsabilità governative. Né può essere passato sotto silenzio un articolo di Politica sociale in cui, fra altre arbitrarie asserzioni, si rimprovera al governo il ritardo della presentazione della legge sindacale , poiché il governo avrebbe modo di rispondere che proprio in omaggio ad un ordine del giorno del Senato in cui si chiedeva che la legge venisse prima sottoposta al Consiglio nazionale dell’economia e del lavoro, che il provvedimento non è stato ancora presentato e discusso. Ma a parte tale eccezione, si potrebbe chiedere a chi in realtà giovano tali polemiche e punzecchiature. Sarebbe facile rispondere che servono soltanto ed unicamente la causa dell’antidemocrazia parlamentare. La sorte del Parlamento e del governo parlamentare è una sola, e bilaterale e convergente deve essere lo sforzo di assicurare e migliorare ognor più il funzionamento delle Camere. 