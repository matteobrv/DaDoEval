La questione, come è noto, non è sorta tra governo e Parlamento, ma tra le due Camere e, specificatamente, tra le due Commissioni di Finanza. Che cosa ha fatto il governo, contro il quale, nonostante questa patente verità, si appuntano ancora le accuse dell’opposizione? Ha cercato di mettere d’accordo le due Camere ed ha promosso una riunione delle due Presidenze con i rappresentanti delle due Commissioni di Finanza per cercare di superare le difficoltà. Il governo stesso aveva già sposato la tesi del Senato e quindi l’ha difesa fino ad un certo punto della discussione. Invece dalla rappresentanza della Camera dei deputati si insisteva per questa modificazione. Io non mi sono accorto che a questo riguardo vi fosse una differenza tra maggioranza ed opposizione alla Camera. Mi pareva che tutti coloro che erano stati chiamati a decidere fossero d’accordo. Quindi non capisco perché a un certo punto, anche quando ci si mette a cercare l’accordo tra le due Camere, nonostante l’accordo tra opposizione e maggioranza nell’una e nell’altra Camera, il governo debba essere sempre responsabile del disaccordo o della tregua non raggiunta. Questo vi prego di constatare perché naturalmente è sempre facile parlare male del governo soprattutto quando si vuole assolutamente arrivare a queste conclusioni, in ogni caso. Io riconosco che è questo un diritto dell’opposizione, ma non era necessario che venisse ribadito così fervidamente da parte dell’onorevole Scoccimarro. Capisco benissimo che si faccia sempre una questione politica, che si dica sempre tutto il male del governo: «il governo del cancelliere; De Gasperi che cerca di soffocare e di diminuire l’attività delle Camere» eccetera. Tutto questo lo sapevo benissimo: è una tesi che mi stampate tutti i giorni: presupponevo che me la rivelaste anche qui. Però ciò non toglie che essa è completamente inesatta: il governo ha la visione e il ricordo del passato, e non dimenticate che io sono stato uno dei difensori della libertà parlamentare sull’Aventino e sono rimasto fedele nella mia vita a questo principio fondamentale, a questa esigenza democratica… (applausi vivissimi da destra e dal centro) e più che mai, subito dopo, nelle mie manifestazioni politiche – ed anche quest’anno – mi sono sempre allarmato di qualunque movimento antiparlamentare sorgesse, sia che venisse dall’opposizione o da altri partiti o dalla piazza. Comunque ho sempre detto quella che è la verità: noi abbiamo una situazione parlamentare difficile perché abbiamo creato, per la prima volta, due Camere uguali. È già una difficoltà procedere con tale realtà costituzionale. In secondo luogo, abbiamo due Camere che sono giuridicamente uguali ma politicamente non sono del tutto uguali. In terzo luogo, l’urgenza dei lavori parlamentari è tale che anche con la migliore buona volontà è difficile trovare il meccanismo per cui le cose procedano sincronicamente, e in modo da utilizzare tutto il tempo possibile. Il governo che cosa può fare? Il governo, attraverso l’ufficio legislativo della Presidenza del Consiglio, controlla esattamente: non è che ciascun ministro possa presentare caoticamente i progetti di legge che desidera nell’una o nell’altra Camera. No, è stato stabilito un elemento coordinatore nel governo, che è la Presidenza del Consiglio, con un ufficio speciale il quale esamina i progetti che vengono presentati dai singoli ministri e decide quali debbano essere presentati al Senato e quali alla Camera. Da che punto di vista? Ci sono parecchi criteri che vengono seguiti. Alcuni di essi riguardano lo stato presente dei lavori nell’una e nell’altra Camera e, vorrei dire, la capacità di assorbimento che può avere l’una o l’altra Camera. Ci sono alcuni criteri che riguardano la competenza: se abbiamo ad esempio una delle Camere, cioè il Senato, dove vi sono parecchi ex ministri della Difesa, è chiaro che il progetto di legge sopra il Consiglio della difesa verrà prima presentato al Senato che alla Camera; se abbiamo dei competenti dal punto di vista della finanza, è chiaro che il desiderio del governo è di sentire, soprattutto in un primo momento, in un momento iniziale, affrontando il problema, il parere di questi uomini competenti, che onorano il Senato. Quindi non è esatta l’affermazione che noi presentiamo dei disegni di legge alla Camera perché abbiamo una maggioranza sicura che qui non abbiamo. Prima di tutto io sono grato alla maggioranza che si forma qui al Senato di volta in volta, dopo un ragionamento ed un dibattito. Secondo, non è affatto vero che ci sia una maggioranza meccanica alla Camera dei deputati: protesterebbero tutti i colleghi del mio gruppo e avrebbero ragione, perché in realtà i progetti si discutono a lungo anche là e c’è la stessa lamentela che noi presentiamo certe volte dei progetti al Senato volendo schivare una opposizione della nostra maggioranza, tanto è vero che noi non siamo riusciti a persuadere la nostra maggioranza su questa questione del bilancio provvisorio. Avete avuto altri esempi in cui, quando si tratta soprattutto di interessi sindacali e di categoria, è estremamente difficile ad un governo, se non impone un voto di fiducia, ottenere l’adesione della maggioranza, il che vuol dire che il diritto parlamentare viene esercitato in tutta la sua autonomia e il governo non ha fatto nulla per diminuirlo. Un’altra cosa vorrei dire, e do ragione all’onorevole Togliatti quando mi ha rimproverato di non dirigere sufficientemente il Parlamento: deriva dall’Assemblea costituente ed è rimasta in alcuni deputati l’idea che ogni volta che interviene il governo, questo sia un intervento estraneo che bisogna controllare; non si sente ancora che il governo è un comitato di fiducia che ha l’incarico di prendere l’iniziativa della maggioranza, di governare, che si sottopone al controllo del Parlamento e che è sempre a disposizione di tutti coloro che domandano delle spiegazioni, ma che ha anche sempre il diritto di porre la sua questione di fiducia. Il Parlamento funzionerà bene quando sarà generalmente ammesso questo principio: il governo va tenuto sotto controllo, ma finché ha la fiducia, ha il diritto di avere una maggioranza; quando la fiducia non c’è più, il governo deve essere sostituito. Questo è il principio fondamentale su cui si basa tutto il sistema democratico parlamentare. Questo principio l’ho anche affermato nel Congresso del mio partito di fronte a tendenze di gioventù, le quali, non ricordando l’esperienza parlamentare che abbiamo fatto noi, non sanno che cosa sia insito in una critica sistematica del Parlamento al governo. Ragioni di critica sono ovvie in tutte le cose del mondo ma, specialmente nel nostro sistema parlamentare, dove l’incalzare dei progetti di legge è tale che anche con la migliore buona volontà le difficoltà sono quotidiane e difficili a superarsi. Il modo per rimediare a questo è l’esperienza; mi pare che all’esperienza abbia fatto riferimento l’onorevole Giua. Dobbiamo farla anche noi questa esperienza dal banco del governo; ma l’esperienza debbono farla anche i deputati e i senatori, nel modo di fare agire le Commissioni, nel modo di accelerare i tempi per la discussione delle leggi; e l’esperienza soprattutto la deve fare la opposizione, se ci tiene a che questo sistema parlamentare sia vitale e non perda il prestigio dinanzi al paese. Anche l’opposizione ha un sacrosanto dovere, ed è quello di esercitare critica e controllo; però senza eccedere. Che cosa vogliono dire dieci dibattiti sulla politica del ministro dell’Interno? Voi pretendete che mi tiri da una parte, se volete colpire il ministro dell’Interno, e dica: fatelo pure. Dovete comprendere il principio della solidarietà ministeriale ed il concetto fondamentale del governo che è questo: tutti per uno, uno per tutti; questo fino al punto in cui si ritiene di essere d’accordo. Ora, perché continuare in una posizione che ci ha creato moltissimi imbarazzi e soprattutto ha fatto perdere del tempo, a noi come a voi? Vi sono state mozioni di continuo; potrei farvi la storia, come voi l’avete fatta dei progetti, delle vostre mozioni e delle vostre interpellanze. E ancora vi lamentate che non vi rispondiamo subito! Per esempio, l’onorevole Togliatti si è lamentato che noi non abbiamo risposto subito a una interpellanza in cui De Gasperi per un suo discorso viene dipinto come uno che prepara la dittatura. Ed io, dopo il mio passato politico, dopo le prove che ho dato, devo ancora venire a difendermi dinanzi a questa stolida accusa! (Vivissimi applausi dal centro e da destra). E allora devo dire che non ci intendiamo più, e forse questo è giusto, perché qui democrazia e sistema parlamentare vengono interpretati diversamente; lo vediamo purtroppo nell’accenno fatto dall’amico Jacini, che non era fuori di luogo. Il vostro esperimento noi lo vediamo dove va a finire. Voi dite che noi abbiamo il desiderio di approfondire la frattura, che noi inventiamo fantasmi per creare questa frattura. Ma non ne abbiamo bisogno! In questi giorni siamo pieni di apprensioni perché vediamo i nostri fratelli dei paesi balcanici che sono oppressi e che corrono il pericolo di perdere la loro libertà. (Vivissimi applausi dal centro e da destra – Interruzioni e commenti da sinistra). Io non avevo la minima intenzione di tirare in ballo queste cose; non intendo assolutamente entrare nel capitolo della politica estera e generale del comunismo. Proli. Ma l’insinuazione l’ha fatta! De GasPeri. Non è una insinuazione, è un’accusa formale. (Vivi applausi dal centro e da destra). Ho detto che non intendo entrare in questo argomento perché prossimamente ci sarà l’occasione di un grande dibattito politico che si riferisce anche alla situazione generale politica dell’Europa e del mondo e quindi evidentemente non mancherà l’occasione per l’opposizione e per la maggioranza di esprimere le proprie apprensioni e le proprie tesi. Però non mi negherete il diritto di dire che noi abbiamo una forte apprensione su quello che potrebbe avvenire se sistemi consimili venissero introdotti anche in Italia. (Vivi applausi dal centro). E veniamo alla questione parlamentare. Io ho detto qui, in occasione di altro dibattito, proprio alla fine dell’altra tornata estiva, che veramente dobbiamo confessare che vi sono, nelle ruote dell’organismo parlamentare governativo, delle difficoltà di movimento. Questo è chiaro, lo abbiamo detto, lo avete confessato voi, lo ammettete tutti, lo si dice nelle Commissioni, l’ho detto anche in pubblico. Ho detto: questo è il Parlamento e la democrazia, e cioè essi hanno questi difetti, ma in ogni caso la democrazia ha la forza di correggerli e di rettificare se stessa e non bisogna lasciare in nessuna maniera denigrare questo istituto per i suoi difetti e le difficoltà che attraversa. Bisogna fare uno sforzo per rettificarli e correggerli e vi dico che non solo il governo accetta la vostra esortazione espressa nell’ordine del giorno Ruini e nella prima parte dell’ordine del giorno Scoccimarro di collaborare con le presidenze delle due Camere, ma che lo faceva di già, e ad ogni modo è pronto a farlo in altre forme, se necessario. Non solo l’accetta dunque, ma afferma che è una necessità assoluta perché in Italia la sorte di un governo parlamentare e la sorte della democrazia sono una cosa sola. Se un giorno cadesse il governo De Gasperi per errori e difetti del sistema parlamentare vorrebbe dire che il sistema è ormai guasto e superato. Non diciamo che i pericoli della reazione antiparlamentare sono superati; non sono superati. In quasi tutti i partiti vi è un movimento di stanchezza, c’è un senso di distacco. C’è sempre stato, direte voi: è vero, però il pericolo è che da questo senso di distacco e di malcontento nasca una tesi. E badate voi (rivolto alla sinistra), che non vi tocchi quello che vi è toccato nel 1919. Venite a parlare di degenerazione parlamentare in un Parlamento che pure lavora attivamente, che ha sbrigato moltissime leggi, che sta costituendo le leggi organiche per l’applicazione della Costituzione e che fa il suo dovere moralmente e materialmente dinanzi al paese. Degenerazione parlamentare: non lanciate questa parola, perché vi è stata già tolta ed è diventata la bandiera antiparlamentare fascista. (Vivi applausi da destra e dal centro). Se tutto quello che voi desiderate, opposizione o maggioranza che siate, è che si rinforzi l’attività e l’efficacia dell’organismo parlamentare, tutto questo viene dal governo accettato e viene invocato. Ed io l’invoco non semplicemente per salvare qualcosa che può essere riformata e ricostituita sotto altra forma, ma perché come ultima esperienza della mia vita sono arrivato a questa logica: al di fuori del sistema parlamentare non c’è salvezza, non c’è libertà individuale e personale. Noi siamo finiti in prigione perché il Parlamento non c’era più e domani le nostre libertà religiose, spirituali, morali, materiali e personali saranno perdute se non difendiamo il Parlamento. (Vivi applausi da destra e dal centro). Permettete che io dica che queste apprensioni ho diritto di averle in confronto alle due tendenze. Ma non voglio fare polemiche. Se voi mi aiuterete a ricredermi, per parte vostra, io sarò lieto di dire che il pericolo viene da una parte sola. Fino ad oggi io devo insistere perché nella propaganda ci si lanci pure contro il governo, contro il cancelliere – noi abbiamo le spalle buone – ma si lasci stare il Parlamento e non lo si metta contro il governo. Cosa che invece si è tentato di fare anche recentemente, ed in maniera del tutto ridicola a proposito dello sciopero dei braccianti, in quanto l’attività mediatrice del governo per un mese era stata, oltre che estremamente faticosa, anche efficace tanto da portare lo sciopero quasi a chiusura. E con tutto ciò negli ultimi momenti noi non abbiamo fatto che favorire l’arbitrato, a chiunque esso fosse deferito. Questo è stato deferito ai presidenti delle due Camere e noi lo abbiamo favorito, e se l’arbitrato fosse riuscito e noi fossimo stati all’opposizione avremmo applaudito sì, ma non avremmo mai detto che il governo aveva prima tentato ma non era riuscito. Voi avete cercato di nuovo di porre il governo in contraddizione con il Parlamento, anche sulla questione sindacale, la cui soluzione fu l’effetto di un mese di preparazione e di sforzi da parte del governo per ottenere la fine dello sciopero. Io penso che se fossi all’opposizione troverei tante ragioni per oppormi al governo, perché tante sono le sue difficoltà, e lascerei stare certe questioni che non si reggono. (Vivi commenti da sinistra). Mancinelli. Ci dica qualcuna di queste ragioni! De GasPeri. Certamente vi comportereste meglio se io vi dessi dei consigli. È molto più facile stare all’opposizione che al governo, e siccome io riesco a stare al governo potete immaginare se non riuscirei a fare dell’opposizione! (Applausi dal centro – Commenti da sinistra). Io devo ricordare al Parlamento – l’ho ricordato altre volte, ma non per dire che il Parlamento non fa nulla o fa troppo poco in quanto io riconosco che il Parlamento ha lavorato – che molto resta ancora da fare. Veramente il compito è un po’ superiore alle nostre forze se noi lo misuriamo con il tempo. Occorre allargare i termini. Se io leggessi il calcolo esatto delle leggi presentate e di quelle sbrigate, ne risulterebbe un certo attestato di lode per il Senato, in quanto esso dimostra di avere una maggiore forza di assorbimento. Non è stato però risolto il problema; ci sono ancora tanti disegni di legge, che se questo attestato di lode fosse fatto in modo proporzionale, non ne potrebbe risultare una lode assoluta. Occorre che noi ci mettiamo insieme per vedere come se ne possa uscire. Ricorderete che voi mi avete invitato, per bocca di vostri illustri rappresentanti, a presentare leggi organiche riguardanti la Costituzione, oltre quelle normali che vi presento, oltre i bilanci. Ebbene, per non parlare della legge sulla promulgazione e pubblicazione dei decreti e delle leggi, abbiamo le norme sulla costituzione e il funzionamento della Corte costituzionale; la costituzione e il funzionamento degli organi regionali; la composizione dei consigli regionali; le modifiche alle disposizioni del Testo unico delle leggi di pubblica sicurezza; le norme sulla costituzione e il funzionamento del tribunale supremo militare; la legge sul divieto di appartenere ai partiti politici per determinate categorie di funzionari, le norme sul referendum e sull’iniziativa legislativa, le norme sull’ordinamento e le attribuzioni del Consiglio nazionale della economia e del lavoro , l’istituzione del Consiglio supremo della difesa, eccetera. Abbiamo tante di queste leggi di carattere costituzionale organico, in cui l’attività governativa non c’entra affatto, poiché son problemi che riguardano evidentemente il Parlamento come potere deliberativo, sui quali il governo ha presentato soltanto i disegni di legge relativi e ha fatto le sue proposte, che naturalmente sostiene. Noi diciamo tutto questo di fronte al popolo italiano che ci guarda ed è malcontento perché lo è sempre di fronte al Parlamento, poiché il lavoro che avviene nelle Camere è molteplice e così complicato che il popolo non può seguirlo e si limita a seguire l’attività del Parlamento attraverso le manifestazioni episodiche della vita parlamentare, disgrazia questa che tocca tutti i Parlamenti, non soltanto quello italiano. Non esageriamo nel parlare di degenerazione del Parlamento che non lavora, perché che cosa c’è al di fuori di esso? In certi momenti si dice: vi è l’attività sindacale. Io sono vecchio sindacalista e sostengo che c’è una parte che vorrei fosse sempre riservata ai sindacati; ma vedo con apprensione che i problemi finiscono per sboccare in termini di legge nel Parlamento, tanto che le tendenze contrattuali, dove c’è da una parte libertà di lavoro e dall’altra diritto sociale, vengono a perdersi in una discussione politica dinanzi alla Camere. Certo questa è una necessità e sarà una necessità, ma dovete ammettere che questa necessità dovremo superare nel tempo che dovremo svolgere, naturalmente in sede di organi sindacali, tali problemi. Qui si è fatto un rimprovero al governo il quale non ha presentato le leggi sindacali: ricordate? In un ordine del giorno qui al Senato si invitava il governo a presentare tali leggi al Consiglio nazionale dell’economia e del lavoro. Ma questo Consiglio non c’è e non è pronta nemmeno la legge che regola la sua costituzione e le sue funzioni ed allora noi abbiamo deliberato di sentire le categorie interessate per poter presentare le leggi sindacali prima ancora che sia formato il Consiglio nazionale dell’economia e del lavoro. Quindi a me pare che le accuse che sono state fatte a questo riguardo siano per lo meno esagerate. Concludendo, poiché non voglio allungare la discussione e non desidero dare aspetti troppo politici ad essa, dichiaro di accettare l’ordine del giorno Ruini che per la parte sostanziale ripete quello che ha detto l’onorevole Scoccimarro. Naturalmente non posso accettare l’ordine del giorno presentato dall’onorevole Scoccimarro perché la motivazione fattane lo ha reso inaccettabile. Ma in via pratica non ho obiezioni alla iniziativa da prendersi dalla Presidenza del Senato. Un diritto il governo ha, che è costituzionale, che è insito nel sistema delle assemblee parlamentari, cioè di avere l’iniziativa della presentazione dei disegni di legge. Non è possibile – come ha detto nel suo flautato discorso l’onorevole Scoccimarro – che noi come governo presentiamo un progetto di legge sottoponendolo prima al parere dell’opposizione. Sarebbe una bellissima cosa, però bisognerebbe che anche l’opposizione ci presentasse tutte le mozioni, le interpellanze e le interrogazioni che intende fare come opposizione. Allora in questo ambiente di completo latte e miele si potrebbe trovare una soluzione. Ma la vera soluzione del problema è: efficacia del lavoro parlamentare, rispetto della legge parlamentare fondamentale. Quando voi parlate della Camera intendete parlare di tutta la Camera, ed affermate che se la Camera ha preso una decisione a maggioranza non è più decisione della Camera, ma colpo di maggioranza. No, signori, la Camera si esprime attraverso il numero, a ragione o non a ragione. Un sistema di democrazia migliore non abbiamo potuto trovare nell’esperienza umana. Quando si è espressa in un certo numero è la Camera e non il colpo di maggioranza. Felici se si può trovare l’unanimità, ma non è possibile che voi accettiate quel che è deciso col voto e biasimiate quel che è deciso dalla maggioranza, quasi che la maggioranza per principio dovesse essere sopraffattrice. Il paese sa benissimo che ci sono delle Commissioni parlamentari composte di maggioranza e di minoranza e che compiono il loro lavoro con relazioni che esprimono il parere della maggioranza e della minoranza. C’è quindi una continua collaborazione tra opposizione e maggioranza; non mi venite a dire che c’è il colpo di forza della maggioranza. Naturalmente al momento decisivo, per terminare una discussione, bisogna votare ed il voto esprime il parere della maggioranza. Ammesso questo principio – spero che lo ammetterete – sono sempre pronto ad una collaborazione con la Camera e col Senato per migliorare il nostro ritmo di lavoro. Però aggiungo quel che ho già detto altra volta: io sono persuaso che la democrazia passa un periodo non di degenerazione, ma di congestione. Quando voi senatori, quando voi deputati e noi governo, dalla mattina alla sera siamo implicati in sedute e discussioni, non arriviamo ad assolvere il nostro compito. Il problema fondamentale è perciò di semplificare questo lavoro. Questo è il grosso quesito della democrazia. Io ho piena fiducia che con la vostra compattezza, con l’aiuto delle due Camere e col concorso del governo, riusciremo a superare anche questa difficoltà. Però la base di tutto deve essere fiducia nel sistema parlamentare senza riserve. Quando avremo questa fede riusciremo ad ottenere la realizzazione della democrazia . (Vivi applausi dal centro e da destra). 