Il presidente del Consiglio ha iniziato esprimendo il suo compiacimento e la sua ammirazione per l’avvenuta rinascita della cooperazione in Italia, della quale la rassegna delle cifre fatta durante il Convegno è una prova evidente. Egli si è compiaciuto soprattutto perché le cooperative si specializzano sempre più e, provvedendo a particolari interessi delle categorie rappresentate, restano fedeli alla loro origine. L’on. De Gasperi ha posto in particolare rilievo l’importanza della creazione di una federazione di cooperative della pesca; egli ha ringraziato coloro che hanno presieduto a questa rinascita delle cooperative, perché si trattava di ricostruire con fede e con impegno dopo l’amarezza di tanti anni di sepoltura. La seconda osservazione fatta dall’on. De Gasperi si riferisce alla sua esperienza giovanile nel settore della cooperazione; gli stessi problemi che si dibattevano cinquanta anni fa, le stesse richieste formulate ai governi di allora si ripresentano oggi. Non c’è stato, dunque, progresso? Non bisogna dimenticare che ci sono state due grandi guerre, che hanno distrutto quello che specificatamente si era fatto. In un certo senso, possiamo dire di avere fatto il lavoro delle formiche, che raccolgono e raggranellano; ma ad un certo momento, la bufera distrugge tutto. È stato vano il nostro agitarsi? Qualcosa si è salvata; si sono salvati alcuni semi della cooperazione. Un senso di scoraggiamento si tramuta in fiducia. A che cosa giova il nostro lavoro quotidiano? Non è in questa domanda che bisogna perdersi. Non bisogna chiudersi in noi stessi: ci metteremmo in un formicaio, e domani la bufera ci schiaccerebbe, se non sapessimo salvarci cercando la pace e garantendo la tranquillità. Ecco perché io sento di essere al servizio vostro, al servizio della cooperazione, anche quando dalle varie cooperative di consumo, di lavoro, di produzione, passo ad occuparmi di quella che si potrebbe chiamare la cooperativa di lavoro europea. Tutto il nostro lavoro sarebbe vano se non riuscissimo a risolvere il problema di come ridare la speranza della tranquillità nell’ordine, di come costruire la pace, renderla solida, tener lontano lo spettro della guerra. Se questo riesce, riesce tutto. L’intervento del governo, lo sviluppo delle energie personali, lo sforzo collettivo di progresso: tutto ciò si sta consolidando, ma abbiamo bisogno di una atmosfera di pace. In questi giorni, e non soltanto in questi giorni, tutto l’indirizzo della nostra politica si rivolge a questo interesse supremo: creare l’ambiente in cui gli uomini che sono onesti, che hanno spirito di iniziativa, fantasia, possano sviluppare questo lavoro; creare veramente una società che abbia la spinta del progresso sociale, la base della giustizia e della libertà, il senso della sicurezza. Giudicate, amici miei, la vostra attività da questo punto di vista. Se dobbiamo sostenere la necessità della difesa militare, lo facciamo non certo per spirito di avventura, ma per creare questa difesa e questa sicurezza, per lo sviluppo della nostra società. Il popolo vuole le cose semplici, chiare, tranquille, ordinate. E forse a taluno può sembrare che un dominio comunista, dittatoriale della classe operaia, che si imponga, se occorre, qualche volta, con il terrore, potrebbe dare quella quiete, tranquillità, quell’ordine, necessari perché possa svilupparsi una vita di giustizia distributiva e di giustizia sociale. E chissà se non esistesse avanti a tutto una preoccupazione morale, una questione dello spirito, chissà se anche noi non potremmo soggiacere a questa seduzione. Ma abbiamo l’esperienza della storia. Ma sappiamo bene che accanto alle formiche che costruiscono ci sono anche le termiti che rodono le radici dell’albero, distruggono le sostanze nutritive della pianta. Esistono termiti che rodono nello spirito e nella sostanza spirituale del popolo, che gli tolgono la speranza e gli ideali, che lo costringono ad una legge di materiale passaggio, senza speranza nell’al di là. Ecco che ritorna la questione morale, la questione della nostra anima, della nostra storia, ecco che al problema sociale si aggiunge il problema dello spirito e del sentimento. Ed il pericolo ha due nomi: la bufera che potrebbe investirci, le termiti che rodono l’albero, quasi che l’albero fosse un seme gettato per caso, e non ci fosse l’occhio vigile della Provvidenza. In Europa non esiste altra alternativa che questa, e i popoli – stanchi di queste continue guerre, amareggiati, risentiti, o per sentimento patrio o per sentimento di reazione – si getteranno verso una soluzione qualsiasi, anche comunista; o, invece, si avrà una ricostruzione europea. L’on. De Gasperi ha ricordato che le speranze espresse da Stalin riguardano una discordia fra le nazioni democratiche ed ha soggiunto: egli spera, anzi è certo secondo la dottrina marxista, che l’Inghilterra sarà sempre gelosa dell’unità continentale; egli spera che la Francia sarà sempre contro la Germania, che la Germania sarà sempre prepotente e sul punto di attaccare la Francia; egli spera nelle questioni secolari, che precipitano ogni venti, trent’anni, rendendo la vita europea impossibile, cosicché gran parte della gente finisce col dire: questa non è una vita; questa è una situazione che non può andare, questa non è la pace. Non vi è dunque altra soluzione che la concordia tra le nazioni europee; e per ottenerla non basta mettere accanto le nazioni europee, bisogna fonderle insieme se occorre arrivare al punto al quale perverranno gli Stati Uniti: liberi i singoli Stati in certi settori, ma in quelli della pace e della guerra una volontà politica sola, che è la volontà del popolo che vuole essere libero e vuole consolidata la pace. Nel rilevare che la unificazione degli Stati americani ha portato anche ad uno straordinario sviluppo economico e sociale, l’on. De Gasperi ha sottolineato che noi europei dobbiamo fare qualcosa di analogo, cominciando con il creare il mercato unico. Dopo l’esperimento americano, e contro l’esperimento bolscevico, comincia l’esperimento europeo. So che esistono molte difficoltà, so che si tratta di un problema molto arduo. Ma noi intendiamo risolvere le questioni una ad una; non importa se non ci si arriva oggi; si arriverà domani; se non arriveremo noi, arriveranno i nostri figli. La speranza del progresso sociale, l’ottimismo illuminato che sono state le forze degli Stati Uniti si sono accompagnati alla fede in Dio, invocato in tutti i monumenti della storia americana, in tutte le cerimonie, nella stessa giornata del «Ringraziamento» che si celebra ogni anno; mentre da noi, fino a pochi anni fa, si aveva quasi vergogna di nominare Dio. Dobbiamo forse noi, amici miei, imparare da coloro che sono lontano da una Sede tradizionale come quella di Pietro? Dobbiamo noi imparare da loro a tenere alti gli ideali? No, io credo che in tutti voi palpiti questo senso di speranza nel progresso sociale, speranza soprattutto in un avvenire lieto perché fiducioso nell’assistenza divina. Così Cristo, nostro fratello cooperatore, ci aiuti. 