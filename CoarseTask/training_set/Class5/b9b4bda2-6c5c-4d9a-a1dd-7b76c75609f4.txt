Ringrazio voi tutti dell’interessamento che dimostrate per il nostro Paese. Sentiamo spesso come un conforto l’alone di simpatia che emana dai vostri scritti e la benevolenza delle vostre critiche. Non è certo colpa vostra se qualche volta notizie che partono di qui nella loro giusta proporzione, quando arrivano di là dei monti e dei mari forse per colpa degli amplificatori degli altoparlanti o degli impaginatori assumono dimensioni esageratamente impressionanti. Ma è certo merito dei giornalisti se all’estero si ha la giusta impressione dello sforzo italiano ricostruttivo e dei risultati ottenuti nonostante le difficoltà. Siamo immensamente grati […] per l’appoggio che ci viene dato dai Paesi che voi rappresentate in questo sforzo italiano che è sforzo ricostruttivo sociale e di autonomia e di indipendenza. […] Comprendo che vi interessi di assistere dai comodi posti delle tribune alla drammatica lotta gladiatoria dei politici. Mi raccomando di non essere crudeli come gli spettatori antichi, e soprattutto di non rovesciare il pollice, dannando a morte i combattenti. Desiderate conoscere il mio pensiero? Io mi batto col proposito e la fede di vincere; non voglio negare agli avversari lo stesso diritto. Mi batto contro la minaccia antidemocratica ma anche contro l’egoismo reazionario dei privilegiati. Mi batto per la libertà politica ma anche per la giustizia sociale. Se vincerò (e ne sono certo) sarà la vittoria del buon senso e del pensiero civico di un popolo di civiltà millenaria geloso delle sue tradizioni e fiero della sua indipendenza, ma anche volto con lo sguardo alle forme sociali progredite dell’avvenire in cui il popolo lavoratore deve trovare la sua sicurezza e la sua preminenza. Soprattutto non abbiate e non suscitate timori intorno alla polemica verbale di questa campagna elettorale. Per conto nostro, ci batteremo con le armi della discussione, della convivenza civile. Noi parliamo forte e chiaro per evitare la guerra civile; perché si sappia chiaramente che tutto il conflitto deve essere ridotto alle forme della discussione democratica e all’unica arma che è quella del voto. Quando si parla delle forze dello Stato intendiamo che le forze dello Stato non serviranno né i partiti né un Governo che passa ma serviranno alla difesa dello Stato democratico che dev’essere imparziale e libero di fronte a tutti e deve garantire l’ordine e la libertà di tutti. E la vittoria che sarà nostra sarà vittoria del pensiero e di pace e di collaborazione fra popoli liberi e sanzione popolare del risultato e dei principi direttivi della guerra di liberazione. 