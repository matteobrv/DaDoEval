Mio caro ambasciatore, con grande piacere apprendo del rapido miglioramento della sua salute. Non la incontrerò prima di lasciare Roma sabato prossimo e prima di partire desidero esprimere il miei migliori auguri per una pronta e completa guarigione. Lei ben sa quanto profondamente io apprezzi la comprensione e i sentimenti amichevoli che lei ha sempre dimostrato. La sua presenza qui in questi giorni ci avrebbe concesso di dare ulteriore prova del suo spirito di cooperazione che, come desidero fortemente, deve diventare anche più stretto e fruttuoso. Come sa, ora incombe una decisione sul problema coloniale. Lei sa che questo problema non è per noi questione strategica né finanziaria e che non è nostro desiderio rivitalizzare forme obsolete di occupazione coloniale. È comunque molto difficile convincere una nazione che ad essa deve essere preclusa una missione dalla natura civilizzatrice e cristiana, con lo scopo finale dell’autogoverno. Mentre gli italiani capiscono pienamente che le potenze amiche devono cercare le garanzie strategiche che considerano necessarie, non possono comprendere perché il paese più popolato del Mediterraneo debba essere escluso dal compito di portare la civiltà occidentale in Africa. Ostracizzare così una nazione ne abbatterebbe fortemente il morale e non mancherebbe di generare avversione per la Gran Bretagna in un momento in cui noi e i britannici stiamo compiendo ogni sforzo per promuovere l’amicizia. Non potrebbero gli Stati Uniti assumere un atteggiamento di mediazione nell’interesse della comune cooperazione? Posporre l’esame nell’assemblea delle Nazioni Unite significherebbe prolungare una situazione imbarazzante che è già aggravata dalla presenza di tanti rifugiati italiani dall’Africa e di tanti italiani che attendono ancora in Africa. Soprattutto causerebbe un’ulteriore pesante pressione su questo governo. Lei sa che è nostra intenzione raggiungere la piena cooperazione con i popoli dell’Europa occidentale con l’obiettivo di giungere a una federazione europea. Ma abbiamo bisogno di un certo lasso di tempo affinché questa idea metta radici e si sviluppi nella mente del nostro popolo. Ma come può riuscire il mio governo in questa impresa costruttiva se deve esordire ammettendo l’esclusione dell’Italia dalla cooperazione nel Mediterraneo e nelle colonie? Questo è il motivo per cui è nell’interesse generale che a Londra si prenda l’iniziativa di concederci almeno parte delle colonie, e che solo per quelle che pongono i problemi più difficili si rimandi l’esame alle Nazioni Unite anche tenendo conto delle richieste e dei desideri delle popolazioni indigene. Sono certo che lei sia convinto che quanto detto è dettato da un desiderio di franchezza e realismo. Le sarei grato se potesse trasmetterlo a Londra, a coloro che sono ora chiamati a decidere. Colgo l’occasione per chiederle di trasmettere i miei saluti alla Signora Dunn, e rinnovo i miei più calorosi auguri per una pronta guarigione e un rapido ritorno in Italia. PS Ho appena ricevuto dal conte Sforza copia di una lettera strettamente confidenziale che egli ha scritto all’ambasciatore Gallarati Scotti (Tommasino) . Le accludo un’altra copia, personale e segreta, per sua informazione. I suoi contenuti le potrebbero suggerire alcuni utili argomenti. 