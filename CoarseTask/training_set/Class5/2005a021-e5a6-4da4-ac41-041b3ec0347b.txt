La vostra è opera di pace e, pur addestrandovi necessariamente alle opere di difesa, voi siete consapevoli che la missione cui assolvete è di umanità, di bontà, di pace. Oggi chiudiamo un periodo di guerre, guerre sanguinose e inauguriamo un periodo di associazione di diverse nazioni che vogliono collaborare per assicurare la pace nel mondo. Agli scettici noi diciamo: venite qua, venite a vedere, questa è una delle tante prove di quel che può essere ed è l’esercito europeo, forza armata a difesa della pace dei popoli, organizzazione di umanità e non di distruzione. Vi parlo con il cuore in mano, come rappresentante di questo popolo pieno di ansie, di angosce, che dà sublime spettacolo della volontà ricostruttiva con lo sforzo che compie per fare nuovamente, con quel che rimane dopo un tragico cataclisma, grande e rispettata la patria. Ma la patria non si può fare rispettare se non si hanno Forze Armate bene attrezzate, bene organizzate, disciplinate, forti. Ora, molta strada è ancora da compiere, anche se già tanto è stato fatto. Il governo si rende conto di questo ed ha in programma di attuare un più vasto riordinamento che ha già avuto uno sviluppo notevole mercè un complesso di iniziative che non è a tutti presente. Basterà accennare alla costituzione di nuovi reparti di cui si migliora quotidianamente l’equipaggiamento e l’armamento, alla messa in cantiere di unità navali, ai moderni velivoli che vengono dati in dotazione alle formazioni dell’aeronautica. Il miglioramento delle condizioni materiali di vita del soldato, dal vitto al vestiario, all’accasermamento, costituisce una costante preoccupazione del governo, che dedica al programma tutta la sua attenzione. L’addestramento ispirato ai moderni concetti di impiego, forma oggetto di cure particolari. Anche se resta da compiere ancora della strada, un buon cammino è stato percorso e si può con sicura coscienza affermare che le Forze Armate italiane hanno raggiunto un grado di efficienza considerevole, tale da garantire la difesa della patria. Mi sono ben note le aspirazioni degli appartenenti tutti alle Forze Armate e posso assicurarvi che il governo le tiene nel massimo conto, come ne dà prova l’impostazione di una serie di provvedimenti legislativi diretto a soddisfarle nella massima misura possibile. La legge sugli organici degli ufficiali dell’Esercito è già in vigore; si spera che presto possano essere perfezionate anche quelle sugli organici degli ufficiali della Marina e dell’Aeronautica e che ad esse facciano seguito in breve tempo le leggi sullo stato e sull’avanzamento. Parlando poi della nuova legge sull’avanzamento, l’on. De Gasperi ha detto che essa è stata studiata in modo da evitare ristagni nelle carriere e da ottenere che gli ufficiali pervengano ai vari gradi della gerarchia nelle migliori condizioni di età e di preparazione. L’Esercito Europeo come organizzazione internazionale ci costringerà, logicamente, a dover ottemperare ad alcune esigenze anche di carattere interno: fra queste lo sganciamento della gerarchia militare da quella civile, che dovrà affrontarsi nel quadro della riforma generale. L’organizzazione delle Forze Armate tende ad evolversi verso nuove forme, in relazione anche dei progettati organismi internazionali e la separazione delle due gerarchie, quella militare e quella civile, ne sarà una fatale conseguenza. Per quanto concerne i sottufficiali, l’on. De Gasperi si è riferito a quanto già detto dal ministro Pacciardi in un discorso agli allievi sottufficiali dei carabinieri di Firenze, confermando che il problema dell’elevazione della categoria dei sottufficiali sia sul piano morale che su quello materiale ed economico – in aderenza al nuovo spirito della ricostruzione delle Forze Armate ed ai più moderni criteri di impiego – può considerarsi all’ordine del giorno. L’apposito provvedimento legislativo, che ha richiesto uno studio approfondito e complesso è in fase di avanzata elaborazione. Le innovazioni contenute in detto provvedimento porranno i sottufficiali, che rappresentano una delle forze più vive di tutti gli eserciti, su un piano di più vivida collaborazione con gli ufficiali. Tale provvedimento costituirà anche il mezzo più idoneo per superare le difficoltà che in materia di trattamento economico dei sottufficiali derivano dalla legislazione che attualmente disciplina lo stato della categoria. Il ministro per la Difesa mi ha dato assicurazione che, con la costruzione di un blocco di alloggi dell’INA-Casa, destinato ai militari e con lo sviluppo del programma di costruzione di alloggi INCIS per i militari (che viene finanziato in parte dalla Difesa, in virtù delle apposite leggi emanate nel 1948 e 1950) il fabbisogno di alloggi sarà alla fine del corrente anno assicurato per i tre quarti: all’altro quarto penseremo in tempo. In tal modo anche la preoccupazione della casa, che tanto gravava sugli ufficiali e sottufficiali particolarmente soggetti a frequenti trasferimenti, sarà notevolmente alleviata e speriamo di poterla del tutto eliminare in un imminente futuro. Si va verso la completa riorganizzazione ed il magnifico spettacolo che offrono i ricostituiti reparti ha ridato al paese la fiducia nelle sue Forze Armate, presidio delle istituzioni e strumento sempre più valido per l’assolvimento dei compiti che, esclusa ogni mira aggressiva, la patria affida ai suoi soldati. E tali soldati sapranno meritare questa fiducia. 