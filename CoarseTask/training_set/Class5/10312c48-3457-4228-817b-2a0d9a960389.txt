Qualche giornale ha detto che io sarei venuto qui a tenere un discorso politico. Non commetterò questo errore, se la politica vuol dire semplicemente gli argomenti quotidiani che si dibattono tra i singoli partiti. Però c’è qualcosa di vero in questo senso: voi rappresentate il quarto partito. Vi ricordate che quando, in un momento tragico della nostra vita economica, io decisi di chiamare al governo l’allora governatore della Banca d’Italia ed attuale presidente onorevole Luigi Einaudi, dissi che se l’accordo non si era potuto raggiungere tra tutti i partiti, avevo certamente raggiunto l’accordo del quarto partito che è il partito dei risparmiatori. Avrei detto meglio, invece che dire partito, dire inter-partito perché i risparmiatori stanno in tutti i partiti e fuori dei partiti, ma innegabilmente in quel momento il problema del risparmio e della sicurezza del risparmio e, quindi, l’interesse di un numero infinito e non bene identificato di depositanti e di risparmiatori formava la preoccupazione fondamentale del governo. E questo partito, che non aveva rappresentanza diretta, non aveva nome, si sentiva però che esisteva, perché esisteva la questione di fiducia della moneta. Ecco perché l’accenno fatto a Luigi Einaudi era doveroso ed era inquadrato in quella che si chiama politica economica, nella necessità cioè di avere dei freni e degli uomini che sappiano coordinare l’intervento dello Stato e soprattutto far nascere la fiducia in coloro i quali possono risparmiare ed hanno la libertà di decidere sopra l’affidamento dei loro risparmi a questo e a quello istituto. Poiché una delle basi fondamentali della democrazia, al di fuori dei partiti, è questa: la volontarietà del risparmio, che ci sia cioè la possibilità per l’individuo di decidere liberamente a chi affidare il proprio denaro. In questo senso la fiducia del risparmio è uno dei problemi eminentemente politici nel quadro dell’economia. Senza dubbio abbiamo passato momenti molto critici, ma crediamo di averli superati. Oggi non si discute più, né si può discutere sulla moneta italiana, né all’interno né all’estero. Crediamo di poter sostenere che quello che si è fatto voleva dire stabilità, in rapporto alle possibilità dell’economia della nazione e alle relazioni internazionali e in rapporto anche alle economie delle altre nazioni. Certo il nostro compito non è finito. Se abbiamo difeso la lira, se oggi ancora il prescritto principale per un ministro e per un governo è quello di difendere la stabilizzazione della moneta, dobbiamo arrivare ad un aumento di risparmio; voi lo sapete meglio di me; i prezzi sono cresciuti 50 volte, i risparmi sono cresciuti si e no 27 volte nei grandi istituti, 18 nelle Casse di Risparmio. Siamo ancora lontani dal traguardo, dai tempi normali, dal tempo prebellico. Bisogna che arriviamo ad un aumento dei depositi e quindi dobbiamo arrivare ad un aumento di fiducia. Oltre a ciò dobbiamo tendere al coordinamento dell’utilizzo di queste somme. Io non posso sintetizzare in miglior modo l’importanza delle Casse di Risparmio che dicendo: guai se un giorno le Casse venissero a mancare, guai se venissero assorbite o se mancassero alle loro caratteristiche sociali e autonome, pur aggiornate entro eventuali nuovi statuti tecnicamente necessari. C’è però la necessità, perché i risparmi sono divenuti minori di una volta, di impedire dissipazioni, deviazioni, concorrenze inutili; ed ecco il problema della coordinazione del credito. Lo Stato democratico non vuole impadronirsi del credito, non vuole dirigerlo in forma dittatoriale, non vuole assumere questa responsabilità, non può e non vuole, perché verrebbe a mancare la base fondamentale della democrazia che è la fiducia. Però le necessità dell’economia presente esigono coordinazione. Occorre perciò che qualcuno dia il là. Questo là non deve venire da un dittatore, bensì da un’assemblea, da un consiglio, da decisioni vostre, da assemblee come la vostra, da conclusioni che alcuni uomini dovranno prendere e poi mettere in pratica. Ma questo comitato di credito, questa direzione, se così volete chiamarla, non rigida ma di orientamento, rappresenta una necessità. Io credo che le Casse di Risparmio coopereranno in tal senso in modo che lo Stato non debba intervenire un centimetro più in là del necessario. Investimenti si debbono fare innegabilmente in Italia e ne abbiamo bisogno estremo soprattutto per combattere la disoccupazione. Ma gli investimenti per combattere la disoccupazione non si debbono fare che attingendo denaro dal risparmio. Non c’è altra strada, perché o bisogna attingere dal risparmio, o batter moneta. Siccome non vogliamo essere falsari e non vogliamo rinnovare la moneta, né vogliamo distruggere la sostanza dei ceti medi, e soprattutto distruggere il valore di acquisto dei salari e degli stipendi, noi dobbiamo ricorrere al risparmio. Quando vedo certe industrie che nascono moltiplicandosi in concorrenza nello stesso settore, mi vien fatto di pensare al loro regolamento. Ma non è necessario ritornare al vincolismo eccessivo, questo no; occorre che ci sia qualcuno che avverta: state attenti, badate che qui stiamo nel campo di una concorrenza in cui l’industria si distruggerà da sé, in cui si va al di là di quella che è la necessità della libertà di concorrenza per un’economia di mercato. E allora qualche controllo di orientamento è necessario. Io credo che fino a questo punto sarete collaboratori e che accetterete questo principio di attuazione, sia anche come una definizione di coordinamento del vostro lavoro, rivolto soprattutto al bene sociale e al bene delle classi popolari. Voi mi direte: bisogna che tutto questo lavoro si svolga in un ambiente d’ordine, in un ambiente sicuro. Abbiamo fatto quel che potevamo fino adesso, specialmente per l’ordine esterno. Abbiamo cercato una sistemazione non di guerra ma di pace che possa dare la fiducia, in chi ha delle iniziative, in chi crede di poter investire il proprio denaro costruttivamente; l’abbiamo fatto. E questa in fondo, badate, è proprio la considerazione principale che ci muove anche nella politica estera. Noi siamo un piccolo paese che ha bisogno di risorgere, che ha bisogno di concorso estero, che ha bisogno del forestiero, che ha bisogno di commercio ed industria, che ha bisogno di rapporti con altre nazioni. Non possiamo avere ambizioni né territoriali né ambizione di imperio, ma abbiamo le ambizioni della nostra storia, della nostra gloria, abbiamo soprattutto la necessità del lavoro, dell’espansione del lavoro, perché siamo un popolo estremamente fecondo e perché sembra che la Provvidenza ci abbia assegnato il compito di sciamare in tutto il mondo. Ora questi rapporti di pace, di collaborazione, abbiamo creduto di trovarli in quel certo consolidamento diplomatico internazionale che fu opera del nostro governo fino a questi ultimi tempi. Ma voi direte: ci vuole anche l’ordine all’interno. Io qui però vi vorrei pregare di non esagerare in allarmismo. Lo Stato democratico bisogna che sia uno Stato paziente. Che cosa vuol dire questo? Vuol dire che lo Stato democratico si fonda soprattutto sulla persuasione, sulla ragionevolezza; per arrivare alla persuasione, alla ragionevolezza ci vuole un certo tempo, bisogna moltiplicare i contatti, bisogna conoscersi gli uni e gli altri, bisogna saper distinguere gli uomini di buona da quelli di cattiva volontà. Ci vogliono per questo continui contatti. Bisogna in altre parole che la macchina dello Stato lavori in costante contatto con la popolazione come fanno oggi i prefetti, che la loro attività concentrano soprattutto nella mediazione, nel contatto fra le singole categorie. Questo non vuol dire che se noi ricorriamo alla forza della persuasione talvolta non si possa essere costretti alla persuasione della forza. La solidarietà è una legge universale, e soprattutto nel mondo economico. I contrasti ci sono, bisogna comporli, bisogna regolamentare il modo di definirli e di superarli. Per questo stiamo ora elaborando delle leggi sindacali le quali non vogliono togliere nessun diritto, soprattutto alle classi operaie, nessun diritto di rappresentanza, nessun diritto di ricorrere come ultima ratio allo sciopero, come è prescritto anche dalla Costituzione. Però di fronte a tutto questo c’è la legge universale della solidarietà. Se questa non viene rispettata, se ogni classe vuole infierire il proprio colpo nel corpo dello Stato e ritiene che lo Stato sopravviva ancora per chissà quale forza metafisica, se l’ordine non viene ristabilito e la solidarietà è rotta, anche noi, per consolidare il governo, e contemporaneamente per salvare e difendere l’economia pubblica, dobbiamo ad un certo momento come Stato, non solo mediare, ma anche arbitrare. Se sarà necessario ad un certo momento, di fronte alla forza, quando la persuasione e la ragionevolezza non abbiano raggiunto lo scopo lo Stato non si sottrarrà al suo dovere di usare la forza sua e la forza della legge. Scusate se ho fatto questo accenno. Ma forse non è fuori di luogo in una città marinara, come Venezia, che ha tutte le speranze sul mare, che io faccia accenno anche ad uno sciopero: quello dei marittimi. Io non voglio mai dimenticare che i marinai d’Italia hanno servito il paese in momenti difficilissimi, che in genere in una vita aspra e dura servono l’economia, portano la bandiera della patria in tutti i paesi. A loro la nostra riconoscenza e la giusta valutazione dei loro sforzi. E quando chiedono e quando si organizzano per ottenere, noi ci inchiniamo dinanzi a queste forze ed adoperiamo l’opera dello Stato, soprattutto come mediatore, perché il risultato dei miglioramenti sia tale da soddisfare le classi lavoratrici. Ma io voglio cogliere questa occasione per fare un ultimo appello, specialmente a quelle forze organizzate che, nel passato in molte altre occasioni, si sono distinte per amore verso la patria e che hanno nel cuore l’Italia; un ultimo appello alla loro ragionevolezza. Non si possono fermare i traffici violentemente, impedire che i forestieri facciano il loro viaggio, tenerli fermi nei porti, impedire che gli emigranti vadano alla loro nuova patria dove sperano di trovare lavoro, impedire insomma che i commerci si sviluppino, fermare tutta la vita che è vita non di fabbriche, non di imprese, non di imperio, ma vita di lavoro, arrestarla in nome del proprio interesse, in nome dell’interesse della propria categoria. Qui c’è una legge universale che deve imporsi e io spero che queste mie parole vengano accolte con quel senso di patriottismo che in momenti difficili ha animato i marinai d’Italia. Che se questa parola non venisse accolta, devo dire che lo Stato sente la grande responsabilità di aggiungere misure a quelle che sono state già prese; misure che non vorremmo mai prendere perché il ricorso alla forza è, anche per chi vince, anche per chi governi, un senso di debolezza. Un governo tanto più è forte quanto più riesce a persuadere. Ebbene questa solidarietà che voi qui manifestate, solidarietà nel risparmio, solidarietà economica, sia anche l’argomento di persuasione che vince e sia vincolo di solidarietà che ritorna. 