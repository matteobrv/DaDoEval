L’on. De Gasperi dichiara di essere costretto a controbattere la stolta perfidia che si rivolge contro di lui, cioè quella che lo accusa di fare e disfare, dietro le quinte, i governi. Egli ha accettato la carica di segretario politico della Dc consapevole che essa non comporta che preoccupazioni e sacrifici; ma ha assunto quel posto, anzi lo ha cercato, per assicurare l’unità del partito. Dopo un accenno al senso di solidarietà che egli ha sentito verso uomini che ritiene ingiustamente accusati da una vile campagna scandalistica , l’oratore dichiara che l’unica sua ambizione è quella di battersi nella trincea politica per la libertà del suo paese fino all’ultimo respiro e di morire in Italia da uomo libero. Contro il rimprovero di non aver abbattuto il comunismo e di non aver ottenuto l’affermazione dei princìpi cristiani nella politica italiana, egli afferma che sarebbe ora di scrivere la storia degli ultimi dodici anni dal patto di tregua del 1942 tra gli esponenti delle forze che si opponevano alla dittatura, e poi via via attraverso gli avvenimenti che costituirono il grande travaglio del nostro paese, per conoscere e valutare gli angosciosi problemi e i terribili scogli superati attraverso la tenacia e l’impegno costante. Solo a questo prezzo si è riusciti nello sforzo di mediazione fra leggi e tradizioni antiche e le esigenze delle forze nuove, per giungere ad evitare la sovversione rivoluzionaria ed attuare invece l’evoluzione riformatrice. E c’è da domandarsi come, in un’Italia anticlericale, le forze cattoliche siano riuscite a diventare il nucleo fondamentale dello Stato democratico: la risposta è fornita dall’esempio vissuto ed offerto del saper conciliare le convinzioni religiose e la tolleranza civile, l’uso delle libertà politiche e la fedeltà ai princìpi cristiani. L’on. De Gasperi qui rievoca la fase travagliata dell’elaborazione costituzionale, rilevando il significato dell’inserzione nella carta fondamentale dello Stato dei Patti lateranensi , e rammentando le difficoltà superate per uscire dal periodo critico del disfacimento e della dissoluzione, con l’imperversare di Nenni e delle sue tesi da Direttorio e da Comitati rivoluzionari; ha soggiunto che ben più facile sarebbe stato costituire una organizzazione politica aperta al «quarto Stato», se il comunismo non si fosse rivelato quale bolscevismo, braccio minaccioso dello Stato russo proteso ad insidiare la libertà del nostro paese. Proseguendo, l’on. De Gasperi ha affermato che la formazione degli spiriti non è monopolizzata da alcuno: compito delle forze democratiche cristiane è di creare e difendere l’armatura entro la quale le forze spirituali si sviluppano. Ha quindi accennato ai precedenti storici che hanno dato giovamento al comunismo, la dittatura, la guerra civile, il periodo postbellico e le responsabilità degli Alleati, la miseria. Ma c’è anche – tra le cause che giovano al comunismo – il mancato spirito di sacrificio di una parte del popolo, che riguarda soprattutto le classi agiate in generale; c’è stata una mancata unità delle forze, una carenza del riordinamento. Non si può fare in Italia un partito di soli contadini, così come non si può fare un solo partito dei ceti medi. Tutte le forze sono necessarie nella lotta anticomunista, e non è possibile una soluzione di esclusiva rappresentanza di interessi. Per questo l’on. De Gasperi raccomanda l’unità degli sforzi e la massima collaborazione, in quanto la concordia vuol dire speranza, vuol dire impegno di unità. Rilevati gli impegni alla CED fatti mercoledì mattina in occasione dell’inaugurazione del Congresso, dall’on. Scelba, De Gasperi ha detto che non è questione di metodo, ma è questione di non tornare indietro in una concezione divisionista dell’Europa. Bisogna tentare un altro metodo: battere cioè la strada dell’unità e della concordia. Perché non avvenga una prossima guerra bisogna eliminare le ragioni di conflitto fra i popoli. E quando questo scopo sarà ottenuto potremo mostrare ben armato il volto di una Europa unita. La nostra volontà di rimanere uomini liberi ci rende consapevoli della responsabilità di affrontare decisamente il problema del consolidamento della democrazia. Il progresso politico è rappresentato dall’unità, dall’unità dell’Europa nella quale l’on. De Gasperi afferma di credere con fermezza e risolutezza. Ho fiducia nel popolo italiano. Malgrado le aberrazioni, malgrado la propaganda infernale, sono sicuro che i nemici non passeranno, sono sicuro che vinceremo; perché vince lo spirito sulla materia, vince la volontà degli uomini liberi nelle loro organizzazioni, vince soprattutto la grande idea cristiana che ci ispira e ci guida. 