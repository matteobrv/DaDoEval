Onorevoli colleghi, il molto discutere che s’è fatto sulla formula del 18 aprile e sulla sua applicazione rende forse utile il fare un po’ di storia intorno ad essa e soprattutto intorno alle situazioni che l’hanno creata. Cessato il sistema dei ministeri dei comitati di liberazione e a poca distanza dalle elezioni generali, lo schieramento si formò su due linee principali rispetto ai due problemi che maggiormente si imponevano: 1°) il cosiddetto problema del sistema democratico parlamentare, in antitesi con il totalitarismo, cioè il problema della difesa e del consolidamento delle libere istituzioni democratiche secondo la tradizione occidentale che aveva ispirato la Costituzione; 2°) la collaborazione con gli Stati Uniti per la ricostruzione economica e la rinascita dell’Europa nel quadro della situazione internazionale secondo il Piano Marshall. Queste furono le due direttive fondamentali entro le quali si doveva svolgere un programma di lavoro (riguardante la ricostruzione, i provvedimenti e le riforme) che, ad ogni svolta dell’attività governativa, si concretasse per un certo periodo e si modellasse sulle esigenze più urgenti; e si può dire che il risanamento delle pubbliche finanze fu il compito preminente del ministero immediatamente precedente le elezioni generali. Questo ministero chiudeva la sua attività con un manifesto (a firma De Gasperi, Einaudi, Saragat e Pacciardi) che, dopo aver rilevato il lavoro compiuto, esprimeva la fiducia che il paese (e faccio osservare che il manifesto non impegnava, per la forma o per la sostanza, i partiti come tali) avrebbe ravvisato nelle linee fondamentali comuni al nostro schieramento le possibilità ricostruttive dell’avvenire. Questa fu la formula vittoriosa del 18 aprile 1948 che, rispettando, in forza della rappresentanza proporzionale, l’autonomia di ogni partito, raccolse complessivamente 16 milioni di voti per la maggioranza, risultato in base al quale io ripresentai alle Camere lo stesso governo, con qualche modificazione, e la seguente dichiarazione: «la Democrazia cristiana ha inteso promuovere un governo solido e stabile. Se questa stabilità, oltre che appoggiarsi su un centro robusto, si raggiunge con la lealtà e la concordia dei gruppi che aspirano sinceramente alla giustizia sociale e, preoccupandosi della libertà e della forma repubblicana, la vogliono sostanziata di riforme popolari, essa sarà fondata, oltre che sul numero, anche sulla confluenza di più correnti politiche e sociali». Entro questo quadro indicavo un programma di lavoro per tutti i settori dell’attività ministeriale. Da parte dell’opposizione (e in modo particolare dei deputati comunisti giuristi) si iniziò il tentativo di inficiare la costituzionalità del governo, già allora, dopo 16 milioni di voti! L’onorevole Terracini accusava di incostituzionalità il ministero perché alcuni ministri avevano giurato nelle mani del capo dello Stato ed altri, invece, prima, in quelle del capo provvisorio; l’onorevole Gullo aggiungeva come argomento la presenza di vicepresidenti e dei ministri senza portafoglio, che la Costituzione non avrebbe conosciuto; e l’onorevole Togliatti concludeva con una formale messa in mora del ministero, dal punto di vista costituzionale, dicendo: «voi siete uno stato di fatto che durerà finché potrà durare». Si rispose allora a queste argomentazioni ricordando i numerosissimi rimpasti o sostituzioni personali avvenuti nel passato, iniziando le citazioni dal ministero Nitti, che addirittura ebbe un cambiamento di nove ministri (e si chiamò rimpasto anche quello), nonché i cambiamenti avvenuti negli stessi ministeri del Cln, fra cui molti riguardanti attuali membri dell’opposizione, non escluso l’onorevole Nenni, nominato ministro degli Esteri. E fu tuttavia in quel periodo ch’io venni insignito gratuitamente dell’ironico titolo di «cancelliere». Credo di esserne obbligato all’onorevole Togliatti. Ora, cancelliere certamente no; ma che la nuova Costituzione italiana conferisca, nell’articolo 95, una particolare fisionomia al presidente del Consiglio dei ministri, che non solo è diversa da quella del capo del governo in regime fascista (e si capisce), ma anche dalla figura del presidente del Consiglio nell’ordinamento prefascista secondo il decreto-legge n. 101, è chiaro. All’Assemblea costituente si discusse lungamente sulla funzione costituzionale del presidente del Consiglio, e il relatore onorevole Tosato (si citano gli atti dell’Assemblea costituente) riassunse la discussione nei seguenti termini: «la figura del presidente del Consiglio è una esigenza, è un fatto che non si può e non si deve eliminare. È il presidente del Consiglio che imprime l’indirizzo fondamentale al ministero, è il presidente del Consiglio che mantiene l’unità di indirizzo, che promuove e coordina, nell’armonica generale intesa dei suoi collaboratori, l’attività dei ministri e individualmente e in Consiglio dei ministri». Un commentatore della Costituente fa notare ancora quest’ultima circostanza: che la Costituzione italiana ha stabilito in sostanza per il governo una struttura differenziata sia nelle persone che nel tempo: la designazione del presidente del Consiglio in un primo tempo e la scelta dei ministri (cioè dei collaboratori del presidente del Consiglio) in un secondo tempo. Conseguenza importante di tale struttura differenziata è questa, dice il commentatore professore Amorth : che le dimissioni del presidente del Consiglio trascinano con sé quelle dell’intero gabinetto, mentre le isolate o plurime dimissioni di ministri possono consentire un cosiddetto rimpasto ministeriale senza crollo totale dell’intera compagine governativa. In realtà questo conferma una prassi sempre seguita nel periodo prefascista. Si venne poi alla stessa discussione, anche se con diversi argomenti, quando il 14 novembre 1949 si discusse l’uscita dal governo dei tre ministri socialdemocratici, sostituiti con gli interim, come si ricorderà. Ed allora, per quanto precedentemente l’onorevole Nenni avesse detto che l’entrata dell’onorevole Saragat nel ministero non avrebbe avuto altra funzione che quella di un garofano rosso all’occhiello del vestito nero del presidente del Consiglio, tuttavia in questo momento, quando si è trattato delle conseguenze dell’uscita, è stata sollevata di nuovo la questione costituzionale, cioè la questione che il ministero era totalmente cambiato e che quindi non si poteva parlare di rimpasto ma bisognava essere messi di fronte alla crisi del governo e quindi alle dimissioni del presidente. Io debbo riconoscere che l’onorevole Nenni è molto abile nel maneggiare gli argomenti e ricorre a una disinvoltura addirittura invidiabile: ho potuto ricordargli, in occasione della discussione di allora (forse qualcuno lo rammenta), le parole che egli aveva usato quando i tre ministri socialdemocratici erano entrati a far parte del governo. Allora l’onorevole Nenni aveva detto: «onorevoli colleghi, il gruppo parlamentare socialista è molto in dubbio circa l’opportunità di aprire un dibattito di carattere politico su questo governo. Noi stimiamo infatti che non vi sia un fatto politico nuovo. Si vedono nell’interno del governo dei nuovi ministri. Nessuno di loro – io credo – (in ogni caso, nessuno di noi) ha l’illusione che il carattere o la natura di un ministero possa essere determinato dalle persone che lo compongono. Nulla vi è di mutato dal punto di vista della direzione politica, come nulla vi è dimutato nella direzione politica, economica e sociale del gabinetto De Gasperi». Nel discorso del 22 novembre, che riassumeva il dibattito, io allora tornai a parlare dello schieramento del 18 aprile con queste parole: «non si tratta di composizione, di dosatura del governo, ma soprattutto di un atteggiamento che corrisponde a direttive vitali della nazione, e che quindi non facilmente può essere tramutato da singole differenze sopra un qualche non essenziale problema» . E per confortare questa tesi ricordavo che «tanto era naturale, tanto solido e profondo il programma e lo schieramento cui ho accennato che perfino coloro i quali in questo momento per ragioni interne di partito non chiedono più di dare il loro contributo all’attuazione, perfino costoro (e ricordo le parole dette dall’onorevole Vigorelli, il quale era fra coloro che avevano abbandonato il governo) prendono un atteggiamento che in fondo a questo programma corrisponde» . Quando l’onorevole Vigorelli si rivolge ai deputati dell’estrema sinistra, dice: «voi siete legati alle formule straniere, a una mentalità bolscevica»; quando egli accentua la preminenza degli interessi della nazione contro il nazionalismo ma in favore della dignità dell’uomo; quando si richiama al giorno in cui malauguratamente dovesse scoppiare un conflitto e, dopo aver discriminato il proprio atteggiamento dice ai socialdemocratici: «voi avete torto perché cadrà il velo dietro il quale è mascherato il vostro pensiero verso il totalitarismo»; allora io sento che anche coloro i quali in questo momento dissentono per ragioni tattiche momentanee, in realtà non dissentono per ragioni che sono alla base della collaborazione, alla base cioè dei governi passati e futuri. La polemica dunque è stata sostenuta da una parte e dall’altra su per giù con gli stessi argomenti. Finalmente nel gennaio del 1950 la Camera ebbe l’onore di discutere di fronte a un nuovo ministero, cioè dopo che io mi ero dimesso ed avevo avuto l’incarico di costituire un nuovo governo. Allora gli argomenti anticostituzionali non vennero naturalmente più tratti in campo, ma si disse: «ma questo non è il governo nuovo; è un governo vecchio: il governo vecchio con personale peggiore. E soprattutto bisogna cambiare la politica estera». Ora siamo davanti alle ultime modificazioni, o rimpasto (veramente, quando si tratta di ridistribuzione di incarichi fra membri del gabinetto non si dovrebbe usare la parola rimpasto; comunque, chiamiamolo pure rimpasto). L’onorevole Togliatti ci fa la stessa obiezione con queste parole: «oggi, secondo la Costituzione repubblicana, la vita nostra costituzionale dovrebbe essere fondata essenzialmente sui rapporti fra i partiti politici che la Costituzione esplicitamente riconosce e che sono entrati nella pratica della nostra vita politica e di governo sotto il controllo delle più elevate istanze costituzionali: rapporto quindi – egli dice – fra partiti e governo; rapporto fra governo e partiti; coalizione di partiti, i quali costituiscono un governo; governo il quale si appoggia sull’una o sull’altra coalizione di partito». E conclude: «ma è proprio in questo campo che qualche cosa è avvenuto; è uscito dal governo un partito, tutto un partito» . Rispondo a questa obiezione. È vero che l’articolo 49 della Costituzione fa riferimento ai partiti quando dice che i cittadini hanno il diritto di associarsi in partiti per concorrere a determinare la politica nazionale. Ma non è vero che i partiti di per sé abbiano rilevanza giuridica costituzionale. Tanto è vero che, seguendo attentamente i consigli del nostro ex presidente De Nicola, nel rimodernare, rinnovare, riattare i ministeri mi sono sempre attenuto alla regola antica: trattative con i membri del Parlamento e non con le direzioni dei partiti. Lo so che politicamente la funzione dei partiti è rilevante e può essere determinante, ma non nei rapporti diretti con la persona incaricata di formare un governo. Ad ogni modo, essenziale è la questione se il governo ha o non ha la fiducia del Parlamento (e il Parlamento la esprime, naturalmente, nella sua maggioranza). La questione che si presenta anche oggi è: il governo poteva tacitamente supporre di avere la fiducia del Parlamento quando si è presentato? Nella mia prima dichiarazione ho detto le ragioni per le quali mi è lecito supporlo; ed ho invitato l’opposizione, o chiunque ne volesse dubitare, a ricorrere alla formula prevista dall’articolo 94 della Costituzione: cioè a presentare la mozione di sfiducia, che è la contro-prova di quella che poteva essere una affermazione non fondata, o contestata, da parte del governo. L’opposizione ha preferito non fare questa controprova. Cosicché il dibattito si è iniziato semplicemente in tono generale sopra le comunicazioni del governo, a proposito delle quali l’onorevole Nenni ha contestato che le dichiarazioni dei ministri socialdemocratici uscenti non sono base sufficiente per la nostra tesi, ed ha citato dichiarazioni contraddittorie attorno al Congresso socialdemocratico. Dopo le leali, esaurienti dichiarazioni fatte dall’onorevole Paolo Rossi , dovrei riferirmi alle dichiarazioni dell’onorevole Saragat, relatore al Congresso e oggi ancora segretario e quindi capo del gruppo del Partito socialdemocratico. pajeTTa Gian carlo. Capo di che cosa? (Commenti). De Gasperi.Lo so, onorevole Pajetta, che per lei non vi sono che due capi, uno dei quali non è nemmeno entro l’ambito delle frontiere nazionali! (Applausi al centro e a destra – Interruzione del deputato Invernizzi Gaetano). «Vi è da augurarsi – dice l’onorevole Saragat nella relazione – che questa coalizione continui per una generazione o due» (pretende un po’ troppo, anche nei miei confronti). «In questo senso la formula del 18 aprile, che non implica la presenza al governo, è una formula sempre valida. Il giorno che non vi fosse la possibilità della coalizione dei partiti democratici, la libertà in Francia e in Italia sarebbe completamente finita! Necessità dunque di non rimettere in discussione questa alleanza di partiti democratici fondata sulla formula del 18 aprile; necessità di non rimettere in discussione il Patto atlantico e la premessa stessa dell’esistenza di una democrazia nel nostro paese, se non si vuol lottare a favore del totalitarismo credendo di lottare contro di esso» . E qui, richiamandomi alla domanda dell’onorevole Togliatti, e a riferimenti di altri oratori (fra cui, se ben ricordo, l’onorevole Consiglio , l’onorevole Almirante, e, mi pare anche, l’onorevole Giannini) devo precisare quali sono state le mie dichiarazioni in seno al gruppo, per quanto le dichiarazioni che si fanno in seno al gruppo non portino responsabilità diretta in seno alla Camera. Ma, poiché la domanda è stata fatta, devo dire che non è esatto che ho parlato di crisi in seno al gabinetto, da attuarsi senz’altro, a una data scadenza, dopo le elezioni amministrative. Ho chiesto di rinviare a dopo questo termine (parlo del primo turno) la discussione in seno al consiglio nazionale del mio partito ed in seno al gruppo parlamentare democristiano intorno a problemi di settore che riguardano l’attività di governo ed a problemi organizzativi interni del partito, per concentrare ora tutto l’impegno nella campagna elettorale. Se ne parlerà dopo, e non come conseguenza delle elezioni, quasi che il risultato delle amministrative debba necessariamente avere per effetto obbligatorio delle modificazioni politiche. In verità io sono piuttosto della tesi che i comunisti hanno fatto valere in certe circolari rivolte ai sindaci nel 1948, quando si diceva che l’espressione popolare si manifesta in un modo sul piano politico e può manifestarsi spesso in altro modo sul piano amministrativo; devo riconoscere che i candidati locali, le situazioni particolari, i criteri amministrativi possono influenzare l’esito delle elezioni, tanto più che queste elezioni non si fanno con sistemi elettorali chiamati a misurare l’espansione dei partiti, gli schieramenti politici, eccetera, ma piuttosto col mezzo dell’apparentamento, che favorisce i partiti minori pur di raggiungere una maggioranza capace di amministrare. (Commenti all’estrema sinistra). Dopo questa parte formalistica, e venendo alla sostanza, devo dire che è vero che questo dibattito è venuto a confermare la nostra previsione anche a proposito delle elezioni amministrative, e cioè che è fatale che i problemi massimi che dividono noi, l’Europa e il mondo, si impongano anche al verdetto dell’elettorato amministrativo. L’onorevole Nenni qui è stato addirittura drammatico. Ha fatto quello che, attribuendolo di solito a noi, egli qualificava «allarmismo un po’ apocalittico» (uso le sue stesse parole). Tutta la colpa sarebbe del Patto atlantico, Corea compresa. Perché il governo – egli ha detto – nulla ebbe a dire su Mac Arthur? Si sono fatte solo delle chiacchiere a Santa Margherita e a Londra. Può credere l’onorevole Nenni che non abbiamo scambiato le nostre idee circa i problemi centrali internazionali? Ma pretenderebbe egli che noi, non membri dell’ONU e non partecipi alle imprese delle Nazioni Unite contro l’aggressione in Corea, fossimo i più indicati (e più indicati degli inglesi e dei francesi) a presentare suggerimenti sui criteri di condurre tali imprese? In quanto a Trieste, noi ci siamo dichiarati contrari alla proposta russa che stabiliva un’insormontabile connessione fra lo Stato austriaco e il territorio libero, perché tale formula significherebbe rinnegazione della dichiarazione tripartita, ma non siamo affatto contrari a che se ne parli nella prossima Conferenza dei ministri degli esteri, esaminando la proposta delle tre Potenze occidentali di accordarsi su un protocollo aggiuntivo al trattato per il ritorno del territorio libero all’Italia, e a condizione naturalmente che, trattandosi di tale argomento, sia presente, come è ovvio, l’Italia stessa. Non è poi affatto vero che in Italia si torni alla linea gotica. Noi riteniamo che la sicurezza obiettiva possa essere ottenuta solo da un sufficiente armamento di difesa, senza il quale non solo l’Italia, ma nessuno è sicuro. E certo che l’Italia, entrando nel Patto atlantico, ha visto aumentare enormemente le sue possibilità di resistere all’aggressione, se vi sarà. sansone. Quale aggressione? (Rumori al centro e a destra). De Gasperi. Quella che potrebbe avvenire e che voi non ammettete nemmeno per ipotesi. È certo che gli impegni del patto coprono tutto il territorio, e non solo l’Italia a sud della linea gotica. È poi chiaro che la revisione delle clausole militari dovrebbe significare la revisione di tutto il trattato, il quale sarebbe sostituito dai rapporti costituiti dal Patto atlantico, almeno per le tre Potenze che accettassero tale revisione. Ed è questo il senso evidente dell’intervista del conte Sforza, il quale si è preoccupato di tutta la revisione e niente affatto delle clausole militari se non in forma ipotetica, dicendo che può venire il momento in cui, se gli Stati balcanici – compresi anch’essi negli accordi di Potsdam – continuassero ad armarsi al di là dei trattati, si imporrebbe la necessità di risolvere la questione anche per quanto riguarda l’Italia. Ora, quale è la soluzione che propone l’onorevole Nenni? Richiamandosi, nel suo discorso, ad altre dichiarazioni fatte, se non erro, a Milano, l’onorevole Nenni si è mostrato molto accondiscendente: «ferma l’opposizione socialista alla politica delle alleanze militari ed al Patto atlantico, tuttavia i socialisti avrebbero considerato e considererebbero con occhio diverso chi, secondo la formula di uno scrittore liberale, del Patto atlantico, degli impegni che comporta, dia un’interpretazione crispina, come quella dell’attuale governo, o giolittiana, eccetera. E questa è stata la caratteristica dell’opposizione socialista alla politica estera del governo: un’opposizione che è di principio, ma che tende a rovesciare la posizione di punta, cioè la posizione oltranzista» . Ora, domando io se davvero in Italia esistano delle posizioni oltranziste. Quasi tutti gli Stati del Patto atlantico fanno uno sforzo maggiore del nostro; noi arriviamo, si e no, ai limiti concessi dal trattato delle quattro potenze, compresa la Russia. Vi può essere una qualsiasi provocazione in questa misura, che è stata già prevista come un minimo a cui l’Italia aveva diritto? Per arrivare a tanto, abbiamo bisogno del contributo americano, che non potremmo onestamente attenderci se facessimo dubitare della nostra lealtà circa l’impegno di mantenere la nostra sicurezza. Mi pare quasi di ricordare una cert’altra formula; l’onorevole Nenni non dice: «la guerra continua», ma dice: «il Patto atlantico continua» e pretende che si dia fede a questa formula, mentre contemporaneamente cerca di svuotarne il contenuto. Si dovrebbe tornare, dunque, alla politica da giri di valzer. In realtà questa soluzione è una seduzione, non una soluzione: una seduzione che riuscirebbe fatale all’onore, al prestigio, all’avvenire d’Italia. Invece di disincagliare, porterebbe definitivamente al naufragio. Meglio sarebbe, francamente, non ingannare nessuno, ed uscire dal Patto atlantico. Ed è ciò che ha proposto l’onorevole Togliatti, il quale nel suo discorso felpato alla Camera ha dimostrato uno sforzo evidente di non compromettere il patto di azione con l’onorevole Nenni e ha parlato di abbandonare la politica atlantica gradualmente, con limitazioni, con distacchi graduali. Ma l’onorevole Togliatti mi permetterà che io completi il Togliatti oratore parlamentare con il Togliatti capopartito e relatore del rapporto che egli ha presentato il 4 aprile al Congresso del Partito comunista. Là egli ha detto più esplicitamente: «vogliamo una politica di pace. Qual è questa politica di pace? Essa richiede che l’Italia esca dal Patto atlantico, che l’Italia rompa gli impegni che la legano ad una organizzazione politica e militare di aggressione contro l’URSS e i paesi di democrazia popolare, che l’Italia rompa qualsiasi solidarietà con coloro che conducono la guerra contro il popolo della Corea e contro il popolo cinese» . Cioè: rompa completamente con tutta l’Organizzazione delle Nazioni Unite. Egli aggiunge, poi, distinguendosi sottilmente dalla formula dell’onorevole Nenni, che non di neutralità si deve parlare, ma di indipendenza politica. Ma poco dopo c’è un’altra sua dichiarazione, che commenta e spiega di quale indipendenza si tratti, in quale senso si può parlare di indipendenza, quando l’onorevole Togliatti, con onesta franchezza, dice: «non abbiamo nessuna riluttanza in questo Congresso ad affermare che, nella lotta per la difesa della pace, la parte dirigente spetta all’Unione Sovietica, perché l’URSS non è imperialista, ma socialista» . (Commenti al centro e a destra). Ora, in quel discorso egli ci ha parecchie volte insultato, chiamandoci «partito americano di lingua italiana». Domando se mi è permesso parafrasare e dire «partito bolscevico di lingua italiana». (Vivi applausi al centro e a destra). Che cosa significa, dunque, vista al lume di tale premessa, cioè della direzione da parte della Russia comunista, una successiva dichiarazione del capo comunista? Una voce all’estrema sinistra. La lotta per la pace. De Gasperi. La lotta per la pace è spiegata con quel primo capoverso; e non tradisco affatto il pensiero dell’oratore. Ma cosa vorrà dire, cosa significa la enunciazione che segue, al lume di quella premessa che ho detto? Eccola: «il popolo italiano e, prima di tutto, la sua parte avanzata, una guerra al servizio dell’imperialismo americano, di aggressione contro l’Unione Sovietica e contro i paesi di nuova democrazia, in appoggio a coloro che vogliono distruggere le conquiste avanzate del popolo e spingere tutti i popoli verso la schiavitù, il popolo italiano una guerra simile non la combatterà mai» . Ora, quando mi si viene a dire ed a sostenere, nonostante l’evidenza dei fatti, che in Corea aggressori sono gli Stati Uniti, che vi sono andati in soccorso della Repubblica coreana, (vivissimi applausi al centro e a destra), domando come possiamo credere che, quando si parla di guerra di aggressione contro l’Unione Sovietica, si intenda davvero una guerra, una offensiva da parte nostra o delle potenze atlantiche. Qui, evidentemente, è il capovolgimento della verità in un concetto ormai di tesi dottrinale, che nessuno scuote. E più avanti ancora, ed è una lezione per il governo e per chi lo sostiene: «si ricordino gli attuali governanti d’Italia cosa è avvenuto quando il fascismo ci buttò nella guerra: tutto il popolo passò alla lotta aperta contro la politica di guerra del regime fascista; tanto che il regime fu travolto non solo dall’attacco degli Stati democratici, ma dalla collera e dalla rivolta degli italiani» . Queste minacce egli le esprime ancora più chiaramente, quando afferma che uno dei compiti è quello di fermare la mano a governanti venduti allo straniero. E perché il quadro sia completo e non ci rimanga alcuna illusione sulla sorte che ci può capitare, l’onorevole Togliatti (con grande franchezza, debbo aggiungere)… calcaGno . …con onestà. De Gasperi. …con un’onestà polemica che fino ad oggi gli si è sempre contestata, dichiara di essere completamente solidale con gli Stati satelliti e con la procedura che viene seguita colà. Orbene, se tutta la nostra lotta in Italia è stata caratterizzata nel 1948 da un senso di allarme, ciò è dovuto al fatto che poco prima in Cecoslovacchia si era verificato il colpo di Stato e avevamo avuto un esempio di quello che avveniva in merito alle libertà in genere (civili, religiose e via di seguito) negli Stati balcanici nel momento in cui se ne impadroniva il Partito comunista. Ma ecco la spiegazione del perché in questi paesi non possano sussistere le libertà democratiche. Sapete perché in quegli Stati i partiti di opposizione debbono essere soppressi ed i loro esponenti debbono eventualmente essere imprigionati o impiccati? Ecco la risposta. «Non vi possono essere partiti capitalisti là dove il capitalismo non esiste più perché si è introdotta ormai la socializzazione. Dove lo Stato si è accaparrato i mezzi di produzione non c’è più il capitalismo: quindi non è lecito che vi siano i capitalisti. Vi possono essere ancora degli speculatori, degli agenti dello straniero, dei traditori, ma contro di essi viene condotta la lotta che deve essere condotta» . (Commenti al centro e a destra). L’onorevole Togliatti, sempre riferendosi alla Cecoslovacchia, i cui avvenimenti tanta impressione destarono in Italia, ha aggiunto che anche quando, come in Cecoslovacchia, questi borghesi capitalisti avevano parvenza di rispettare le regole democratiche e borghesi, alla fine tradirono, quando si presentò la necessità di difendere i propri privilegi. Si tratta, come sapete, dei borghesi alla Masaryk e alla Beneš, che pure erano stati travolti dalla invasione hitleriana. Anche questo rimprovero viene rivolto alla Repubblica cecoslovacca, che un tempo fu considerata davvero come un modello di Repubblica borghese. Questa concezione generale è così chiara ed il parallelo così evidente, che noi non abbiamo altro da fare che prenderne nota. Non mi dica, poi, l’onorevole Nenni che io invento fantasmi e che vado a cercare l’ispirazione nell’apocalisse, l’apocalisse sta qui, cioè nell’esempio storico che abbiamo dinanzi e nelle parole che vengono dette per lodare questo sistema politico. (Vivissimi applausi al centro e a destra). Dopo questa introduzione di carattere generale, si parla di distensione e si offre, come piattaforma di collaborazione, la Costituzione repubblicana. Ma la Costituzione ad un certo punto assume un tono sacro, quando, all’articolo 52, afferma che «la difesa della patria è sacro dovere del cittadino». (Vivi applausi al centro e a destra – Commenti all’estrema sinistra). pajeTTa Gian carlo. L’onorevole Pacciardi, che non voleva combattere contro i tedeschi, ne sa qualcosa! De Gasperi. Tuttavia l’onorevole Togliatti completa il suo pensiero e non lascia dubbi al riguardo, quando aggiunge: «…tutto un programma di rinnovamento sociale, rinnovamento che però dovrebbe soprattutto urtare contro la massa dell’oscurantismo reazionario e clericale. Io non so se al di fuori di De Gasperi, che è di per se stesso pregiudizialmente condannato, c’è ancora un qualche democratico cristiano che sia fuori di questa massa oscurantista e clericale che possa eventualmente assumere la direzione di un governo di distensione di questo senso e di questo carattere» . A questo riguardo, ho da dire una parola franca, ma contemporaneamente serena. Io non inclino a sopravvalutare i deviazionisti in genere, i secessionisti, ne contesto naturalmente i progressi sintomatici delle libere organizzazioni in certe fabbriche; ma credo soprattutto che non si debba sottovalutare la forza di un partito come il Partito comunista, il quale – prendo le cifre che sono state riferite al Congresso – su 11.272 cellule ne ha 5.000 concentrate nelle 700 maggiori aziende industriali italiane. (Commenti all’estrema sinistra). E non penso, in questo momento, alle armi trovate, alla ricerca delle quali bisognerebbe dedicarsi a fondo e reperirle tutte, possibilmente (applausi al centro e a destra – commenti all’estrema sinistra); non penso a questo, e quindi non mi riferisco a questo piccolo particolare difensivo, ma al valore propulsivo – vedete che è un riconoscimento – che viene da quella massa facilmente mobilitabile per le agitazioni. E, inoltre, penso ai quadri che (non so in quale misura, ma in ogni modo, senza dubbio, in una notevole misura) meritarono di essere esaltati al Congresso comunista come disciplinati e dinamici esecutori. Di fronte a questo stato di fatto, l’onorevole Togliatti mi accusa di aver preconizzato una politica di denti stretti. Sì, se questo vuol dire estrema vigilanza e fermezza nel difendere le libertà democratiche, nell’esigere l’obbedienza alle leggi e nell’insistere nell’appello alla consapevolezza e alla virile attitudine di quanti amano le tradizioni spirituali e civili del nostro paese; sì perché è una necessità, è una responsabilità di chi è [al] governo. (Applausi al centro e a destra). Si, qualora voglia dire fedeltà agli impegni sanzionati dal Parlamento, fedeltà ai patti di sicurezza vicendevoli che ci legano ai popoli liberi, agli Stati fondati sulla democrazia e sul lavoro, (commenti all’estrema sinistra), popoli dei quali noi sappiamo che vogliono la pace come la vogliamo noi, che intendono il Patto atlantico come un impegno di difesa, come lo intendiamo noi, e che sono sempre disposti a cercare di favorire ogni componimento pacifico, purché sincero e realizzabile. (Vivissimi applausi al centro e a destra). Guardiamo invece, con sereno ottimismo, al popolo italiano, al suo buon senso, al suo patriottismo. Sono convinto che anche la prevalente maggioranza di coloro che appaiono inquadrati nel Partito comunista, nei momenti decisivi non resisterebbe all’impulso della solidarietà nazionale, e l’Italia sarebbe unita nella difesa della sua civiltà e delle sue frontiere. (Applausi al centro e a destra). Ogni sforzo sarà fatto perché questa solidarietà sia la legge fondamentale della comunità nazionale e contribuisca al progresso continuo delle classi popolari, e ci sospinga verso la meta doverosa di ogni democrazia: la giustizia sociale. Lotta contro la disoccupazione. In tal nesso viene curata l’emigrazione, per cui sono in atto due accordi importanti, col Brasile e con l’Australia, che verranno prossimamente sottoposti al Parlamento. L’attuazione della riforma fondiaria procederà; il piano decennale per le zone depresse del centro-nord avrà il suo corso. Ma che dire dello spirito distensivo con cui viene valutata ed accettata qualsiasi opera di riforma e di rinnovamento da noi fatta? Non c’è un caso in cui da parte dell’opposizione ci si sia venuti incontro, trattandosi pure di argomenti oggettivi, tecnici, e di riforme evidenti in favore delle classi operaie. Tutto si mette sotto sospetto, tutto si svaluta. L’onorevole Nenni ha esaltato l’opera di sabotaggio che si è tentata nella Sila. Ecco come stanno le cose nella Sila. Fra le proprietà espropriate dall’Opera della Sila in applicazione della legge 12 maggio 1950, vi sono alcuni terreni sull’altopiano, di cui parte sono in concessione a cooperative di contadini. Per principio comune, per tradizione continua, una parte di detti terreni, un terzo, è lasciata a turno alla libera disponibilità dei proprietari. Una voce all’estrema sinistra. A pascolo! De Gasperi. L’Opera della Sila, divenuta proprietaria per l’avvenuta espropriazione… Gullo. Non è esatto! De Gasperi. …esercitò il suo diritto di utilizzare i terreni della terzata, che quest’anno è a disposizione dei proprietari, e vi iniziò lavorazioni con mezzi meccanici, per assegnare le terre in compartecipazione ai contadini. Questo esercizio di un incontestabile diritto fu violentemente osteggiato da taluni agitatori; e l’agitazione, condotta da elementi politici, portò ad arbitrarie occupazioni di terre, che l’autorità dovette reprimere, procedendo anche ad alcuni fermi. In seguito a questo fermo contegno diretto a far rispettare la legge, si addivenne ad una riunione a Cosenza, a cui parteciparono un rappresentante dell’Opera della Sila e rappresentanti della camera del lavoro di Cosenza e della confederazione dei liberi sindacati, che portò il 14 corrente ad un accordo nel quale si riconobbe la piena legittimità dell’azione dell’Opera sulle terzate delle quali essa aveva già iniziato la lavorazione e si accettarono tutte le disposizioni che l’Opera della Sila aveva adottato e comunicato con manifesto pubblicato fin dal 25 marzo sia per l’assegnazione ai singoli contadini sia per le direttive e l’assistenza tecnica. pajeTTa Gian carlo. E in America che ha imparato a conoscere la Calabria! (Proteste al centro e a destra). De Gasperi. Si sfrutta anche sentimentalmente l’occupazione di alcune aziende siderurgiche o meccaniche, senza dire che lo Stato ha fatto per alcune di esse notevoli sacrifici finanziari e che il risultato di tale forma di resistenza fu di trascinare e di invelenire la crisi, senza poterla superare; e furono imposti ai lavoratori dei sacrifici che un rapido accordo avrebbe potuto ridurre o più tardi sanare con il reimpiego, come è avvenuto per la FIAT, che ha potuto aumentare il numero dei lavoratori riassorbendo anche lavoratori disoccupati. (Commenti all’estrema sinistra). Inoltre gli onorevoli Nenni e Togliatti, ripetendo una accusa che tante volte hanno lanciato, tornano a sostenere che il governo attuale esclude, per servilismo all’America, i paesi d’oriente dai nostri rapporti commerciali. E l’onorevole Togliatti nel criticare la politica economica d’Italia nei riguardi dei paesi dell’est ha affermato sostanzialmente tre punti: 1) che avendo esportato degli agrumi, l’Italia non ha invece voluto esportare macchine o attrezzature; 2) che il commercio verso detti paesi è regolato da strette proibizioni imposte dagli Stati Uniti; 3) che i nostri traffici potrebbero raggiungere cifre ben più alte. Tali affermazioni contrastano nettamente con la realtà delle cose. Secondo i dati del bollettino, del dicembre 1950, dell’Ufficio di statistica – che non sono naturalmente completi per tutto l’anno solare – si sono avute queste esportazioni di agrumi: 868 milioni verso la Cecoslovacchia, 84 verso la Polonia, 231 verso la Bulgaria; niente verso l’Ungheria e la Romania. Esportazioni macchine: 880 milioni verso la Bulgaria, 1.644 milioni verso la Romania, 1.921 milioni verso la Cecoslovacchia, 6.653 verso l’URSS, 4.395 verso la Polonia: un totale quindi di 1 miliardo e 183 milioni di lire di agrumi e di 15 miliardi e 493 milioni di lire di macchine. (Commenti all’estrema sinistra). Circa l’asserzione che le proibizioni degli Stati Uniti impedirebbero i traffici verso questi paesi, le poche cifre sopra ricordate dimostrano evidentemente il contrario. Quanto poi al disinteresse italiano per i traffici con i paesi dell’est, basterà ricordare che nel 1950 abbiamo aumentato con l’Ungheria i contingenti reciproci in sede di commissione mista (settembre1950); con la Polonia abbiamo provveduto a varie proroghe dell’accordo commerciale del 1949, l’ultima delle quali è di pochi giorni or sono; con la Romania abbiamo firmato un accordo commerciale di pagamenti ed altri connessi nel novembre passato; con l’URSS siamo in trattative per la revisione delle liste merceologiche; con la Cecoslovacchia abbiamo condotto a compimento importanti operazioni globali per ingenti quantità e, se non perveniamo ancora alla firma, ciò dipende unicamente dal fatto che detto paese non ha ancora voluto darci la minima soddisfazione circa il risarcimento di danni in merito alla nazionalizzazione per i sequestri e le confische. Si è anche detto da alcuni, con qualche preoccupazione legittima, che sarebbe da temersi l’abbandono da parte del ministro Campilli della vigilanza sulla Cassa per il Mezzogiorno. (Commenti all’estrema sinistra). Io ho dato formale, categorica assicurazione che quest’opera verrà mantenuta. Da qualcun altro è stata messa poi in dubbio e svalutata l’attività della Cassa per il Mezzogiorno. Ora, le cifre sono tali da consigliare prudenza a coloro che vogliono usare simili argomenti contro la nostra attività. La Cassa sino ad oggi, 17 aprile, su un totale di circa 800 progetti presentati, ne ha già approvati 531 per un importo di oltre 35 miliardi, mentre sono in istruttoria altri 175 progetti per un ammontare di 32 miliardi. Sono stati inoltre appaltati 97 progetti per un importo di circa 14 miliardi, mentre altri 170 progetti sono in corso di appalto per un importo di altri 14 miliardi. amenDola GiorGio. Per quante giornate lavorative? (Proteste al centro). Mi pare sia una domanda lecita. De Gasperi. È da notare che la Cassa funziona dall’ottobre scorso, da poco più di sei mesi quindi, e in questo breve periodo sono stati già esaminati progetti per circa 68 miliardi; voi domandate quante siano le giornate lavorative; non possiamo ancora calcolarlo, ma gli appalti sono fatti, i lavori si fanno e voi dovreste almeno riconoscere questo. Ci venite, invece, a parlare di distensione quando non avete il minimo senso di responsabilità nell’ammettere quello che si fa e si cerca di fare in questo campo. (Applausi al centro e a destra – Proteste all’estrema sinistra). amenDola GiorGio. Fatti, fatti, non parole. Basta con le chiacchiere! Ge Gasperi. È bastato riferirsi a cifre, a fatti concreti, perché la vostra sempre acuta dialettica si sia dimostrata… (Ripetute interruzioni del deputato Invernizzi Gaetano). presiDenTe. Onorevole Invernizzi! De Gasperi. Voi avete paura della verità. (Interruzione del deputato Sansone). Ella, onorevole Sansone, credo potrebbe vantarsi di essere sotto un governo che nel Mezzogiorno sviluppa una tale attività. (Applausi al centro e a destra – Interruzioni all’estrema sinistra). sansone. Non divaghi: deve dirci quanto è stato sottratto al Ministero dei Lavori Pubblici per questi lavori. De Gasperi. Il governo, continuando su questa via, sa di operare secondo lo spirito e la lettera della Costituzione ed è consapevole che la limitatezza dei nostri mezzi rappresenta il solo freno che ritarda il nostro slancio e rende più grave la nostra responsabilità nelle realizzazioni. In questo senso, riguardante la tendenza, la volontà, il programma, le realizzazioni e i limiti che la responsabilità ci impone, in questo senso, onorevole Togliatti, di rinnovamento e di progresso, e non nel senso reazionario che ci avete attribuito, è vero che la formula del 18 aprile è anche una formula sociale. (Vivissimi applausi a sinistra, al centro e a destra). [Il presidente del Consiglio sugli ordini del giorno presentati nel dibattito]. Non posso accettare l’ordine del giorno Nenni che, per quanto in forma tenue, non trova rispondenti le modificazioni personali introdotte nel gabinetto. Nel corso della discussione ho già risposto ai due primi capoversi dell’ordine del giorno Roberti. Un altro capoverso riguarda la pacificazione degli italiani: è una meta che bisogna raggiungere e io credo di aver fatto qualche cosa in argomento. Però il ricorso a metodi terroristici ci allontana e non ci avvicina alla meta. (Applausi al centro e a destra – Interruzioni all’estrema sinistra). Naturalmente, nemmeno l’ordine del giorno Roberti può essere accettato dal governo. L’ordine del giorno Togliatti contiene una formale deplorazione dell’opera del governo e la richiesta di un mutamento radicale dell’indirizzo governativo. Mi pare, perciò, che l’ordine del giorno sia quello che si presti, più di qualunque altro, per manifestare un giudizio globale sulla situazione e sul governo. Chiedo quindi che la Camera si esprima sull’ordine del giorno Togliatti . 