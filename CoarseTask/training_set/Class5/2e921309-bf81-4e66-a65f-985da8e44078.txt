Siamo stati alquanto sorpresi dalla comunicazione fattale, a nome del segretario di Stato, da Tomlinson . Infatti credevamo di aver chiaramente precisato a Bruce che l’impossibilità per il momento di portare il Trattato davanti alla Camera in seduta plenaria, non implica in alcun modo che il Governo italiano abbia mutato la sua ferma intenzione di portare avanti la procedura di ratifica nella forma più conveniente e il più presto possibile. Avevamo chiarito allo stesso Bruce le ragioni di politica interna e di tecnica parlamentare, che rendevano ancora impossibile l’esatta precisazione di modalità e date. Solo il Governo italiano può, evidentemente, avere sicuri elementi di giudizio su questo punto. In una lettera personale in data odierna diretta a Dulles, confermando questa nostra chiara posizione, lo ho al tempo stesso messo al corrente della decisione, che ho preso già da alcuni giorni, di fare una specifica dichiarazione al Parlamento, a conferma di questa nostra intenzione. Nel riferire a Tomlinson quanto sopra detto, gli lasci comprendere, nel modo più opportuno, le nostre perplessità sulla forma e sulla sostanza della sua comunicazione. 