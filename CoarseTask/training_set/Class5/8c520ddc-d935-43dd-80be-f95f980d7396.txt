Esiste confusione. Tutti credono che a Ottawa e a Washington si possa trovare la soluzione del problema di Trieste. L’attesa delle elezioni esaspera il problema. Abbiamo ancora qualche possibilità di rinvio, ma scarsa. Gli Alleati desiderano che noi trattiamo direttamente con la Jugoslavia. Sono stati fatti tentativi di sondaggio con estrema prudenza, ma ancora non esiste una base di trattative. Per noi la base è la dichiarazione tripartita con qualche rettifica che però rispetti la linea etnica. Le elezioni significano inasprimento della tensione con la Jugoslavia. Washington se ne rende conto ma Londra no. Londra vuole riprendere il dominio sui Balcani. Rileva poi che l’Inghilterra pensa che noi faremo delle concessioni per Trieste pur di ottenere la revisione del Trattato di pace. Polemizza con la tesi della revisione giuridica del Trattato di pace esposta dal senatore Tupini l’altro giorno. Accogliendo questa tesi si dovrebbero fare nuovi trattati con conseguente accettazione di tutte le cessioni territoriali subite (Pola, Fiume, Briga, e Tenda). Altro limite è costituito dalle questioni relative alle riparazioni e ai diritti dei terzi. Le riparazioni sono state precisate nei successivi accordi con la Russia, con la Grecia e con la Jugoslavia. Circa i diritti dei terzi chiede se debbano rimanere salvi. Fa quindi presente che il suo viaggio in America non varrà a risolvere questioni di dettaglio, ma sarà utile per una penetrazione psicologica. Per quanto concerne Trieste dobbiamo convincere gli Americani a non lasciare mano libera agli inglesi. Egli intende in proposito ottenere un risultato positivo. Ha discusso oggi con Sforza vari problemi e ne discuterà ancora domani. Rileva la gravità dei problemi relativi alla posizione dei tedeschi nell’esercito europeo, ed alle spese militari conseguenti alla partecipazione all’esercito europeo. Bisogna ora designare il successore di Taviani nella Commissione della NATO. Informa poi che avrà contatti con Acheson e che durante il suo viaggio si propone di tenere un discorso agli italiani di Detroit. Legge infine uno schema di comunicato. […] Ritiene che dopo il viaggio di Harriman, Acheson abbia convocato l’ambasciatore jugoslavo facendogli presente la necessità di giungere ad una soluzione che tenga conto della realtà etnica. A Truman dirà che noi non verremo mai meno al patto Atlantico ma farà chiaramente intendere la gravità del pericolo se gli Alleati sostengono ancora la Jugoslavia. Metterà in evidenza che una caduta di Adenauer e un avvento al potere di Schumacher comprometterebbero seriamente il patto Atlantico. Dirà anche che Franco, Tito e i Turchi indeboliscono quel vincolo della democrazia che è l’unica base di una Europa solida e che continuando in questa linea politica si rischia di ripetere l’errore che Roosvelt commise nei riguardi di Stalin. Sarebbe opportuno appoggiare Pieck e Togliatti se essi abbandonassero Stalin. In tal caso quale sorte avrebbe la democrazia? […] Alle obiezioni egli risponde ponendo in luce la preoccupazione di indole psicologica. [Il ministro della Difesa Pacciardi dichiara di non considerare «l’unione delle forze militari il miglior mezzo per giungere alla Federazione europea»]. Per ora dobbiamo nominare il capo della delegazione italiana facendo riserva di decidere nel merito. Propone Ivan Matteo Lombardo. [De Gasperi prende nuovamente la parola sul disegno di legge sugli aumenti ai dipendenti statali, illustrato dal ministro delle Finanze Vanoni sulla base di un piano di utilizzazione di 70 miliardi di lire, reperiti in parte con nuove imposte (20 miliardi) ed in parte (50 miliardi) con un incremento delle entrate erariali]. È contrario alla retroattività. Alle Camere bisogna indicare la somma di cui disponiamo, gli stanziamenti che vengono assegnati ai dipendenti statali e quelli destinati ad altre esigenze sociali. Se il Parlamento vuole variare la ripartizione sopprima alcune voci e stabilisca nuove imposte. 