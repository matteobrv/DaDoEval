Non vorrei più tornare sull’argomento, ma poiché ritengo che vi siano ancora persone in buone fede che possono avere frainteso le mie dichiarazioni di Fiuggi , tenterò di precisarle. La coalizione è stata la formula da me voluta e attuata prima e dopo le vittoriose elezioni del ’48. Ho insistito su tale formula anche dopo l’esperimento delle elezioni sarde riconfermando la necessità della coalizione come terza forza democratica, in confronto non solo dell’estrema sinistra, ma anche di fronte al tentativo di ripresa neofascista. Ho difeso poi a viso aperto la funzione mediatrice della Democrazia cristiana al Congresso di Venezia e nel Consiglio nazionale di Fiuggi ho ripreso l’argomento, polemizzando coi pochi delegati che si erano preoccupati del rigurgito anticlericale rivelatosi fra un gruppo di liberali rimasti in minoranza nel loro Consiglio nazionale. Prima e dopo, tuttavia, ho sempre sostenuto che la coalizione deve essere mantenuta, perché, a mio avviso, è il meglio che si possa fare per tutelare gli interessi del paese. Questa meta del «comune interesse» da difendere può imporre talora ai partiti delle limitazioni e degli svantaggi locali. Bisogna sopportarli, dicevo ai miei amici di Fiuggi, perché l’interesse immediato dei partiti va subordinato a quello più vasto e permanente del Parlamento. Se chiedo questo al mio partito non è lecito chiederlo anche ad altri membri della coalizione governativa che, in certe pubbliche riunioni, hanno invocato l’abbandono del governo nel presunto interesse del futuro sviluppo del partito? Ho sostenuto e sostengo che l’interesse del paese deve essere l’impegno comune. Mi si è obiettato: «ma chi decide se l’interesse è leso o difeso?». Rispondo: «l’interesse del paese si identifica col consolidamento di un libero regime democratico che si preservi dai pericoli delle due estreme. Chi intralcia o indebolisce tale sforzo di consolidamento mette in pericolo l’evoluzione progressiva del paese nella libertà e nella giustizia sociale. Più siamo nel costituire questa indispensabile terza forza, tanto meglio». Comunque (ho concluso a Fiuggi) in nessun caso la Democrazia cristiana verrà meno al suo impegno, anche nel deprecabile caso che le minoranze secessioniste, che di tanto in tanto si agitano in seno a qualche partito governativo, avessero la prevalenza ed inducessero la loro corrente ad abbandonare il posto di combattimento. Questa è la linea comune se, confido, cammineremo ancora a lungo assieme: essa ha permesso a ciascun partito di farsi le ossa e di partecipare al governo in piena autonomia e dignità. Certo che tale linea esige anche mutua lealtà e reciproca fiducia, specie per tutto ciò che riguarda fedeltà alle libertà costituzionali e al metodo democratico. Su tale argomento, il dubitare dei nostri propositi è già una gratuita offesa che noi abbiamo il diritto e il dovere di respingere. 