L’On. De Gasperi ha detto – contro le affermazioni degli autori di opposizione – di non essere venuto in Lucania per vantarsi di quanto è stato fatto, né per chiedere plausi o adesioni, bensì per affermare che molto di più deve essere fatto, perché le popolazioni meridionali, e quelle lucane in particolare, meritano molto di più. Perché questo popolo è stato per tanti anni trascurato e merita un trattamento privilegiato di fronte a quello d’altre regioni. Ma occorre tener presente che le possibilità sono limitate: non si può rimediare in pochissimi anni a tutta l’incuria e a tutto l’abbandono di oltre mezzo secolo. Riferendosi ad alcuni manifesti dell’opposizione, affissi a Matera, secondo cui «dopo cinque anni di governo De Gasperi, basta», l’oratore ha osservato che per l’attuazione del programma stabilito non bastano cinque anni, ma ne saranno necessari altri, data la complessità dei problemi da risolvere. Il presidente del Consiglio si è richiamato alle cifre fornite dal ministro Campilli ed ha reso omaggio a coloro che hanno collaborato e lavorato per la rinascita del Mezzogiorno. Egli ha spiegato come si è giunti all’impostazione, alla preparazione, alla applicazione delle leggi; la loro approvazione non è sempre facile, né può essere sempre rapida, soprattutto perché si tratta di mettere in moto la macchina statale, in settori spesso diversi, con compiti talvolta nuovi per i funzionari preposti alla loro attuazione. La Cassa del Mezzogiorno è stata concepita specialmente al fine di meglio coordinare tutte le attività che presiedono alla ricostruzione del Meridione. L’oratore ha osservato che gli aiuti americani hanno contribuito alla risoluzione di molti problemi. Di fronte all’accusa di servilismo che ci si muove, dobbiamo affermare che non la cosiddetta «alternativa» di Nenni, non la neutralità, possono aiutarci a risolvere le nostre questioni. Il sistema dell’isolamento e dell’autarchia ci ha portato al disastro di una guerra spaventosa. Non si può abbandonare la collaborazione politica internazionale, se non rinunciando ad una cooperazione soprattutto finanziaria ed economica. Né ci si può accusare di servilismo. Noi parliamo dignitosamente, da pari a pari, ma siamo riconoscenti. Sappiamo dove sono i nostri fratelli, non vogliamo abbandonare questa solidarietà, né nei momenti buoni, né nei momenti tristi. Ora, siamo nel momento buono, e speriamo che esso duri, che cioè la pace duri: e la pace durerà se saremo solidali, se ci sarà l’unità di tutte le forze. Richiamandosi ad una frase del ministro Campilli, secondo cui le popolazioni meridionali hanno superato la loro diffidenza verso il governo, e verso Roma in generale, l’on. De Gasperi ha osservato di essere consapevole di ciò per l’entusiasmo dei lucani, per il loro sguardo spontaneamente fiducioso. Voi avete fiducia nelle nostre parole, nei nostri atti ed avete ragione, perché per la prima volta la crosta della diffidenza è rotta. Il governo compirà tutti gli sforzi, come già sta facendo, ma esso avrà bisogno della comprensione e della fiducia dei meridionali. Voi non potete essere l’oggetto passivo della collaborazione fra popolo e governo, ma dovete essere il popolo che lavora, che consiglia, che aiuta: voi dovete essere il fattore principale della vostra rinascita. Domani sarà fatto ancora di più, ma occorre che le popolazioni meridionali abbiano coscienza della propria forza. Voi dovete essere certi di voi stessi, come lo sono io. Ma io non sono altrettanto sicuro delle classi dirigenti locali: esse hanno ora il dovere di rimediare ai mancati interventi del passato, ed è inutile che cerchino di sottrarsi alle proprie responsabilità dietro la figura della Monarchia o della Repubblica. Qui non si tratta di Monarchia o di Repubblica, si tratta del popolo italiano, della democrazia. Si tratta soprattutto della base dell’edificio: e la base è l’economia. Abbiamo oggi bisogno di concentrare tutti i nostri sforzi sul problema della rinascita del Mezzogiorno: e coloro che tentano di distruggere questa nostra costruzione, che cercano di diminuire e dividere questi nostri sforzi,tradiscono la causa del Mezzogiorno, che finalmente è stata fatta sua da un governo, anzi non dal governo, il quale la può passare, ma dal regime della democrazia italiana. Il presidente del Consiglio ha richiamato le iniziative di Zanardelli e le leggi del 1904 e del 1908 per il Mezzogiorno ed ha rilevato che la guerra del 1914-1918, come tutte le guerre, ha arrestato l’attuazione degli impegni assunti. Poi, il fascismo non continuò l’esecuzione degli atti indispensabili per la ripresa del Mezzogiorno. Ora proprio nel Meridione dovrebbe forse manifestarsi il riconoscimento di ciò che il governo democratico sta facendo per la sua rinascita? Perché non solo dall’estrema sinistra, ma anche dall’estrema destra si tenta di rallentare lo sforzo di ricostruzione, di rinascita: questo è un tradimento, e chi lo compie ne dovrà pagare le conseguenze. Il presidente del Consiglio ha accennato al problema della tradizionale sfiducia del Meridione nei confronti del governo centrale, ed ha citato un noto libro che esprime verso la conclusione, in tono disperato e pessimistico, il contrasto fondamentale tra campagna e città; fra le città dove sono ritirati i rappresentanti delle classi abbienti e la campagna dove immiseriscono i poveri contadini. «Campagna e città – diceva lo scrittore – civiltà pre-cristiana e civiltà non più cristiana stanno di fronte. Finché Roma governerà Matera, Matera sarà anarchica e disperata, e Roma disperata e tiranna» . Il contrasto insuperabile fra la classe colta e la classe povera voleva esprimersi forse, secondo lo scrittore, nel senso che non ci sarebbe rimedio, finché Roma governerà, e avrà cioè nelle mani i fili della ricostruzione, e in genere dell’economia. Ma questa visione disperata, in realtà, non trova rispondenza nella situazione attuale. L’on. De Gasperi ha rievocato quanto è stato fatto dal governo per il Meridione, ed ha soggiunto che il problema, nel suo complesso, non può essere risolto senza la cooperazione di tutte le forze attive. Si deve fare ciò che non è stato fatto nel corso dei secoli: ora si è cominciato, il programma c’è, e si tratta di portarlo a termine, ma ciò è impossibile senza un governo stabile. Noi non abbiamo formulato e non formuliamo promesse mirabolanti: esse sono inventate dai nostri avversari, i quali vogliono poter poi dire che noi non le manteniamo. Noi non promettiamo cose di cui non prevediamo la soluzione. Ma attenzione, come se il governo non sarà stabile non vi sarà possibilità di procedere nell’opera della rinascita, così se la pace fosse in pericolo tutta la nostra ricostruzione sarebbe ugualmente in pericolo. È ridicola l’accusa che ci si muove di cercare la guerra. La nostra politica, l’alleanza con le nazioni libere e democratiche vogliono dire la ricerca della pace, il rafforzamento della democrazia. È il popolo che ha la parola, è il popolo che decide. E sappiano i signori che essi hanno il dovere di mettersi alla testa del popolo, di essere a guida del progresso sociale; non c’è altra soluzione, se si vuole salvare la democrazia e la libertà; se si vuole cioè salvare il popolo. Roma è la patria italiana; e da Roma irradia la fraternità cristiana; e il cristianesimo è solidarietà sociale, è libertà, rappresenta il progresso. Democrazia vuol dire popolo, cristiana vuol dire sentimento di giustizia sociale. 