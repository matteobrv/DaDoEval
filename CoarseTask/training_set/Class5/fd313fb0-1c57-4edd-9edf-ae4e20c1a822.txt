Non intendo rispondere al discorso dell’onorevole Scoccimarro nella sua parte economica; mi riservo di farlo alla conclusione di questo dibattito. Non intendo rispondere nemmeno agli argomenti di carattere politico-generale. Mi preme però di fare subito una constatazione e farla con la migliore volontà di intenderci e soprattutto di evitare il rinfocolarsi di conflitti, di difficoltà nelle campagne e, in genere, nel mondo sociale. I prefetti hanno l’ordine di intervenire con la massima diligenza ogni volta che si tratti di far rispettare la legge e, con particolare urgenza, ogni volta che si tratti di far rispettare la legge in favore degli operai e delle classi dei contadini. Questo è l’ordine che hanno i prefetti ed a questo ordine, naturalmente, si dimostrano ossequienti quando intervengono nei vari conflitti del lavoro. Se i prefetti non riescono in questo compito, c’è il ricorso al ministro dell’Agricoltura o al ministro del Lavoro e sono centinaia e migliaia le mediazioni, i tentativi, gli sforzi di conciliazione fatti dal ministro del Lavoro e dal ministro dell’Agricoltura. Oggi stesso, ieri stesso, anche questa notte si continuerà ancora in una questione difficile come quella del Fucino; i ministri lavorano nei limiti della legge, forzando anzi certe volte anche l’interpretazione della legge in favore dei più poveri e deboli, come è loro dovere, come è nel nostro programma. (Vivi applausi dal centro e dalla destra) . Aggiungo che, in ogni caso, quando si tratta di applicazione di leggi io ammetto che ci siano degli egoismi, chiamateli egoismi, degli agrari o dei proprietari, egoismi di classi, di categorie, egoismi deplorevolissimi, lo ammetto. Ma constatato che noi abbiamo sempre dato la direttiva agli organi di governo di intervenire in favore dell’applicazione della legge e contro simili egoismi. Se questi organi direttivi, questi organi esecutivi non bastano per far applicare la legge, c’è la Magistratura, c’è l’organo che deve pronunziare la sentenza su tutti i diritti e, soprattutto, sul mantenimento e sulla applicazione delle leggi; e se ancora questo non basta, voi siete qui, partito numeroso, avete l’abilità, la capacità, la possibilità di protestare di intervenire di fare appello al Parlamento: Senato e Camera. Voi avete con ciò tutto quello che la democrazia può offrire per arrivare alla verità e alla giustizia. Né io, in nessuna maniera, né alcun governo che possa ispirarsi ad un principio di democrazia può menomare comunque questo vostro diritto e tener conto delle vostre interpellanze, delle vostre obiezioni, delle vostre discussioni, ed anche dei vostri attacchi come io faccio in questo momento; benché questo fosse un attacco che toccava la mia responsabilità morale, ed è in questo senso diffamatorio che lo respingo. sCoCCiMarro. Non ho l’abitudine di diffamare nessuno. Io ho esposto dei fatti. De GasPeri. L’onorevole Scoccimarro non ha esposto semplicemente dei fatti. Ma comunque non importa, se tutta la questione si riducesse ad una diffamazione, più o meno ad una contestazione fra me e lei, sarebbe una ben piccola questione, ma purtroppo la questione è grossa. La mia persona scompare e, se permette, scompare anche la sua, onorevole Scoccimarro, perché di fronte ai problemi che ci dominano bisogna che noi troviamo una risoluzione, una volontà di accordo e di conciliazione. (Commenti da sinistra). Però io vi dico che questa volontà di accordo, di conciliazione deve essere cercata e trovata nei limiti della legge e nelle forme della democrazia. Questa è la nostra libertà, questa è l’unica forza che ci rimane in Italia. L’Italia, con la guerra, ha perduto molte cose; non deve perdere la pace interna fra le libere organizzazioni, fra le libere categorie. Io rinnovo a voi l’appello che sentivo risuonare ieri in me mentre mi trovavo dinanzi al gruppo di funzionari e soldati che partivano per la Somalia. (Interruzioni da sinistra). Sì, sì perché era quello un esempio di disciplina e di unione al quale noi abbiamo il diritto ed il dovere di fare appello e di riferire la nostra attività. Io vi rinnovo questo appello, che è appello di collaborazione nelle forme di democrazia, nella libertà delle discussioni parlamentari, nei rapporti di giustizia e di competenza che devono riguardare da una parte la maggioranza che delibera e dall’altra l’opposizione che svolge opera di controllo, la quale qui viene accolta nonostante tutta la sua severità. Ma io vi dico che voi avete il dovere, come cittadini, nel pieno diritto di questa democrazia, di intervenire per calmare, quando si verifichino delle gravi eccitazioni di massa, e non di farne uno strumento agitatorio. Perché voi, mettendoci di fronte al fatto compiuto di una decisione illegale o comunque di una interpretazione che non è accettabile, ci mettete di fronte a un’enorme difficoltà: manifestate poi l’intenzione di non curarvi di queste difficoltà che pur suscitano i conflitti. Io vi dico che in uno Stato il quale assista inerte nel momento in cui le categorie ricorrono alla propria forza per imporre la propria volontà, in questo Stato la democrazia è finita, e vi dico questo non soltanto riferendomi al passato, quando nell’antifascismo abbiamo dovuto riunire tutte le forze in nome della libertà, contro coloro che ricorrevano alla forza propria delle squadre indebolendo lo Stato. Allora eravamo tutti d’accordo, con tutte le forze che sentivano la necessità di difendere la democrazia. Oggi bisogna esserlo ancora di più, poiché esiste questo ricorso in termini di violenza, fatalmente esso si rifletterà anche nelle altre categorie o nelle altre classi. Non è vero che in qualsiasi misura o modo abbiamo permesso il formarsi di squadre; siamo sempre intervenuti, siamo sempre pronti ad intervenire in ogni caso, e a ricorrere alla forza della legge per reprimerle. Questo vale per tutti, questo deve essere un principio generale se volete la libertà, se volete salva anche la classe lavoratrice; perché io conosco e tutti comprendiamo la miseria, la disoccupazione dei contadini e degli operai, noi non siamo né organi di gruppi monopolistici né strumenti di proprietari egoisti. Noi vogliamo l’avvento delle forze del lavoro, ma lo vogliamo nell’ordine, nella libertà e nella democrazia. 