1. Il Governo italiano ha sempre espresso il parere sia all’interno che all’estero che fosse necessario compiere ogni sforzo al fine di raggiungere un certo grado di integrazione, e ciò non soltanto in vista di uno scopo politico, ma anche in considerazione di obiettivi di carattere economico e commerciale. Il Governo italiano ritiene, infatti, che un progresso nel cammino dell’unione politica fra i Paesi Europei possa anche favorire un’unione economica; ed altresì che qualsiasi progresso nel campo economico e commerciale non possa che agevolare gli sforzi verso una integrazione politica. 2. La necessità di una unione europea è stata sentita in modo particolare dall’Italia. Questa, infatti, sulla base dell’esperienza di un passato di isolazionismo e di autarchia ha, fin subito dopo la fine delle ostilità, manifestato in più occasioni il suo desiderio di un pieno ritorno nella comunità mondiale, al fine di raggiungere al più presto uno stato di pace che non fosse semplicemente uno stato di non guerra. 3. L’Italia ha, infatti, attivamente contribuito alla creazione del Consiglio dell’Europa e fin dall’inizio è membro fondatore dell’organismo. Essa ha, inoltre, agito nell’esame dei più delicati problemi di politica internazionale sempre di concerto con gli altri Stati, con comune e scambievole soddisfazione. 4. Nel settore economico e finanziario il Governo italiano ha, inoltre, nel quadro degli accordi di cooperazione europea, concretamente operato per raggiungere gli scopi seguenti: a) una Unione doganale italo-francese, in fase ormai di definizione; b)una Unione regionale italo-franco-belga-olando-lussemburghese in fase di effettivo concretamento ed anche essa in via di pratica attuazione; c) una liberalizzazione commerciale di oltre il 76% dell’importazione delle materie prime, di quasi il 53% dei prodotti agricoli e, subordinatamente all’entrata in vigore della tariffa commerciale, di quasi il 51% dei prodotti finiti; d)una liberalizzazione nella quasi totalità delle transazioni invisibili, come indicato in un apposito memorandum inviato allo OECE; e) una decisa azione in campo internazionale verso una liberalizzazione delle esportazioni e di altre partite. Esso, inoltre, al fine di raggiungere al più presto risultati concreti, ha proceduto anche su strade nuove, quale, ad esempio, quella degli accordi di collaborazione industriale, presi con la Francia, che hanno anche costituito una premessa indispensabile alla futura unione doganale e integrazione regionale. 5. I risultati raggiunti nel cammino intrapreso non sono stati perseguiti, se non a costo di duri sacrifici: l’Italia è, infatti, in questo momento nell’ambito europeo uno dei Paesi a reddito più basso ed a un livello di vita più contenuto. L’immettere il mercato italiano in un super mercato – composto da Paesi dell’Italia più ricchi e tecnicamente più attrezzati – comporta per il nostro Paese rischi e pericoli di gravità estrema. Non bisogna, infatti, dimenticare alcuni particolari aspetti della struttura interna del Paese, caratterizzato [da alto potenziale demografico, da scarsa disponibilità di materie prime, e da un’attività industriale soprattutto trasformatrice]. Tutte queste condizioni di fatto sono state fatte presenti dal Governo italiano. Il Governo ritiene, anzi, che esse non possano non essere tenute in adeguata considerazione dal complesso degli Stati Europei, se non si vuole che l’esuberanza della popolazione e l’insufficienza della occupazione limitino gli effetti delle integrazioni, e ne condizionino l’effettiva portata. 6. Il Governo ha fatto quindi presente in sede internazionale di considerare il problema dell’integrazione europea, come un problema risolubile in direzioni molteplici e precisamente: a) liberalizzazione del movimento degli uomini e dei capitali ed integrazione dei rispettivi mercati; b)liberalizzazione delle transazioni invisibili; c) integrazione delle politiche economiche finanziarie; d)cooperazione politica internazion[al]e. Tutti questi aspetti del problema, a parere del Governo italiano, vanno risolti con quella gradualità e simultaneità, che lo stato attuale delle singole economie, prostrate dal periodo bellico, richiedono per il loro ritorno alla normalità economica. 7. Le particolari situazioni interne non hanno però costituito per il Governo italiano condizioni alla cui soluzione subordinare il raggiungimento di una integrazione economica. Il Governo italiano ritiene, anzi, che proprio da una integrazione europea, possa derivare la soluzione di alcuni dei suoi principali problemi interni ed a questo scopo, come fatto presente nei punti precedenti, ha già esplicato tutta la sua opera. I provvedimenti concreti che esso ha preso e gli impegni che esso ha assunto, hanno indicato anche a chi non conosce la situazione interna del paese, e il delicato momento che esso traversa nel suo processo di ricostruzione e di riconversione, che l’Italia intende effettivamente progredire verso la creazione di un organismo europeo e collaborare nell’ambito internazionale per una migliore vita di domani. 