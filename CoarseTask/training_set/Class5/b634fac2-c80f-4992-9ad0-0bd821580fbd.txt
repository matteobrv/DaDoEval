Dopo alcuni accenni alla situazione in generale ed una rassegna degli argomenti più attuali del Patto atlantico, il presidente è venuto a parlare della nota per la revisione del Trattato, che sarà consegnata il 12 dicembre. Noi abbiamo chiesto che vengano attenuate talune delle procedure concernenti le clausole economiche del Trattato (scadenze per i reclami, commissione internazionale, ecc.) L’ammissione all’ONU appare difficile. Non pretendo, dichiara il presidente, né abbiamo mai chiesto, che si agisca in violazione dello Statuto, ma ci attendiamo uno sforzo intenso e visibile fino ad assicurarci l’ammissione. Noi apprezziamo che ci si preoccupi di evitare la rottura con la Russia, ma al tempo stesso dobbiamo chiedervi: cosa accadrà quando la maggioranza degli Stati aderirà alla revisione del nostro Trattato? Quale sarà il vostro atteggiamento nei confronti della Russia? Acheson dice che l’obiettivo della nostra ammissione deve essere perseguito. Anche se ora andremo incontro ad un altro veto, l’Assemblea prenderà atto ancora una volta dell’assurda e ingiusta posizione dell’Italia e ciò costituirà un’altra tappa di un cammino che percorreremo fino in fondo. È questa l’intenzione degli Stati Uniti. Espone poi quale sia, secondo lui, la diversità delle posizioni nei riguardi dello Statuto e del nostro Trattato: nel primo caso abbiamo un accordo liberamente sottoscritto per il mantenimento della pace; diverso invece è il caso del Trattato italiano. Passando a parlare di Trieste, il presidente osserva che i sondaggi non sembrano molto promettenti, poiché gli Slavi cercano di confondere i concetti di linea etnica e soluzione etnica. Vogliono una compensazione etnica, e cercano di mettere sulla bilancia anche la minoranza slava della città di Trieste. Tito stesso ha ammesso l’italianità di Trieste: non possiamo assolutamente discutere la Zona A, nella zona B vogliono cedere solo Capodistria. Riferendosi all’articolo del «Times», il presidente dice che questa tesi rappresenta il completo sovvertimento della dichiarazione tripartita e pone in questione Trieste stessa. È una vecchia tesi inglese e provocherà nuove agitazioni in Italia, rendendo difficili i sondaggi di Parigi. Acheson non crede che la notizia risalga al Governo inglese, ma che responsabile personalmente ne sia il corrispondente; comunque la deplora per le agitazioni che può provocare. Per influire su Tito vedrà di nuovo di sollecitare Allen . Acheson s’interessa al colloquio con Lowett per le commesse e spera ormai che si concluda rapidamente. Discorso di Acheson e Dunn sul pericolo di sabotaggio: pur escludendolo, il presidente dice che verrà intensificata la vigilanza. 