Nella creazione della legge elettorale amministrativa, col sistema degli apparentamenti, la Dc vide il metodo più corretto e più equo di costruire una coalizione di forze atte ad impedire il passaggio delle amministrazioni al bolscevismo. L’apparentamento delle liste, infatti, permette che i risultati del voto si sommino per formare la maggioranza, senza che i singoli partiti siano obbligati a fondersi e scomparire in una lista comune, ossia nel cosiddetto «blocco». Il presente sistema elettorale, inoltre, assicura a tutte le liste associate per la formazione della maggioranza la ripartizione proporzionale del premio che, onde facilitare il funzionamento delle amministrative locali, viene attribuito alla lista o alla somma di liste che raggiunge o sorpassa il 51 per cento dei voti . Si può, quindi, affermare che questo sistema è moralmente e politicamente corretto ed equo, vantaggioso alla democrazia e in modo speciale ai partiti minori. Sventuratamente, le lunghe trattative svoltesi per trovare dei criteri comuni fra i partiti della maggioranza del 18 aprile fecero nascere, forse contro la volontà dei promotori, problemi di direttiva politica nazionale, che non sono di per sé inerenti a elezioni locali e provinciali, che per loro natura è improprio e difficile di voler sottoporre a regole rigide e valide per tutti i casi. È noto che la Dc, premessa una piattaforma comune, la quale escludeva i due estremi di sinistra e di destra, ammetteva che si procedesse fra tutti gli altri partiti secondo la tattica del caso per caso, a seconda che le forze reali dei partiti rendessero indispensabile, o consigliassero, l’apparentamento con l’uno o con l’altro o con tutti i partiti considerati democratici. E qui si manifestò una diversità di valutazione intorno al carattere democratico da riconoscersi ai partiti. La Dc sostenne che tale carattere non può essere negato a un partito per il solo fatto che si presenti in sede amministrativa come «monarchico», purché sia manifesto che esso agisca con il metodo democratico e si impegni ad operare lealmente in confronto alla Costituzione che ci regge. In base a tale valutazione e considerando che nel Mezzogiorno, in parecchi Comuni, il contributo dei monarchici sarebbe stato estremamente utile per impedire la conquista della maggioranza da parte dei socialcomunisti, la Dc sarebbe stata disposta ad apparentarsi in alcuni Comuni, oltre che con altri partiti democratici, anche con liste monarchiche , purché la lealtà verso le istituzioni fosse nel loro metodo e nell’operare dei monarchici messa fuori di discussione; e, ben s’intende, essi non apparissero collegati con le liste del Msi . Era quest’ultima una richiesta esagerata? Nessuno potrà affermare che questo ultimo partito si possa inquadrare fra i partiti che difendono il regime parlamentare democratico contro le aspirazioni totalitarie del comunismo. Anche a voler essere estremamente ottimisti e augurare una sua possibile e futura evoluzione verso la democrazia, nessuno potrà affermare che oggi tale evoluzione sia in vista, perché alcune generiche dichiarazioni, fatte per l’occasione, non possono cancellare la diffidenza che deve far nascere, in chiunque sia preoccupato per le sorti del nostro paese, la stampa neofascista con una continuata, perturbante esaltazione del passato regime, con una pericolosa apologia della sua politica interna e internazionale, con una denigrazione demolitrice del sistema parlamentare e dei princìpi direttivi della democrazia; e la recente campagna amministrativa nel Nord ha offerto ai candidati del Msi l’occasione di manifestare questi loro sentimenti. Si discute molto sull’opportunità o sull’efficacia della legge che si propone di sbarrare la via al neofascismo, rendendo applicabile e fattiva una disposizione precisa della Costituzione. Se ne dovrà ancora dopo il Senato, occupare la Camera; ma intanto nessuno vorrà almeno negare la legittimità e la doverosità di un atteggiamento che si rifiuta di assumere la corresponsabilità di presentare assieme o appoggiare le liste di tale partito. Il Pnm è di diverso parere, come risulta da un’intervista di sabato dell’armatore Lauro ? Non sappiamo se l’opinione del capo sia condivisa dal suo stesso partito, in seno al quale sussistono senza dubbio degli scrupoli per una alleanza avvallante il partito che, fra l’altro, assume l’eredità anti-monarchica della Repubblica di Salò. Ma comunque, se la Dc che pur considera superato il problema istituzionale nelle formule giurate della Costituzione, potrebbe ritenere buona tattica quella d’inserire nell’attività democratica monarchici leali, come dal canto suo ebbe a fare dal Risorgimento in qua la Monarchia nei confronti dei repubblicani, la stessa Dc non ha mai fatto un passo o detta una parola per lasciar credere che il medesimo atteggiamento possibilista sarebbe tenuto in confronto col Msi per la «contraddizion che nol consente» almeno fino a che uomini e cose non compiano una radicale evoluzione, della quale non vediamo alcun inizio . Se quindi il comandante Lauro ha deciso di vincolarsi al Msi e di esprimere tale vincolo nell’apparentamento delle liste, egli sapeva benissimo per chiara e diretta conoscenza che ciò significava rinunciare a ogni approccio con la Dc. La sua responsabilità è grave. La conseguenza può essere la perdita a favore dei socialcomunisti di parecchie posizioni: i monarchici di queste città o di queste provincie non sentiranno il disagio o lo scrupolo di tali situazioni? La Dc non poteva fare di più, né si pente di essere andata fino al limite di quello che, nell’interesse della democrazia, poteva essere tentato. Nessuna cieca intransigenza, nessun risentimento per il passato, ha ispirato il nostro contegno. L’appello che la Direzione del partito ha lanciato è rivolto a tutti i partiti democratici; essa ha desiderato inserire fra questi anche quei monarchici che non si sentissero vincolati colla estrema destra; non poteva andare oltre e in nessun momento fu dubbio ch’essa volesse e potesse andare oltre. Noi riteniamo che il tentativo era prudente e saggio. Ma, comunque si possa pensare in argomento, ora, a chiarificazione avvenuta, è venuto il momento della responsabilità. La Dc intende fare con forza e compattezza il suo dovere. Essa resta più che mai il baluardo che non bisogna indebolire né pregiudicare, perché la battaglia politica decisiva, che sarà fra mesi, esige uno strumento organizzato, una bandiera spiegata, un programma politico senza equivoci. Superate una volta le situazioni locali che portano fatalmente a locali schieramenti, la battaglia politica si concentrerà intorno ad un’alternativa sola: democrazia, o non democrazia, intendo sotto questo nome non semplicemente la forma, ma la sostanza della nostra vita nazionale, coi suoi princìpi morali, colle sue libertà spirituali, ed organiche, colle sue tradizioni nazionali e con le sue aspirazioni di giustizia sociale. In considerazione di questo scontro supremo, levino i partiti democratici il loro sguardo a tutta l’ampiezza dell’orizzonte e agiscano oggi, in maniera da preparare l’indomani, facciano anche essi nell’interesse del paese il loro dovere, come intende farlo la Dc. Ogni debolezza, ogni esitanza può diventare irreparabile diserzione. 