(Segni di vivissima attenzione). Onorevoli colleghi, ho assistito in silenzio, con il rispetto dovuto alla libertà parlamentare, alla polemica dell’onorevole Gullo ed ho sopportato – sapendo di poterle confutare – tutte le contraffazioni interpretative del mio discorso che egli, dal suo punto di vista, ha creduto applicarvi. Mi riservo di rispondere punto per punto. I nostri colleghi dell’opposizione hanno il diritto di fare l’opposizione e meritano che all’opposizione si risponda con lo stesso tono e con la stessa precisione: lo farò l’ultimo giorno. (Vivi applausi al centro). Ma debbo dire sin d’ora che quello che mi è sembrato più strano è stata l’interpretazione data alle mie parole «antidoto alle ansie della ricostruzione». Che cosa io intendevo dire con quelle parole? Intendevo semplicemente dire che le ansie del presente, che abbiamo tutti quanti, potranno essere lenite dal quel senso di solidarietà che ci viene dal concetto della fraternità cristiana, che potrà costituire il senso dello spirito nuovo e, insieme, un metodo nuovo di lavoro, se tutti collaboreremo secondo questo spirito. Questo il senso: se l’onorevole Gullo desiderava un’interpretazione autentica, eccola qui. Aggiungo una sola parola: non credo – se voi esaminate il mio discorso – che vi sia in esso alcuna cosa che possa giustificare un’asprezza di polemica come si è determinata in questi giorni; noi comprendiamo come l’opposizione rechi tutto il rigurgito della lotta elettorale: sta bene. Noi non abbiamo nessuna vergogna del nostro successo elettorale, né abbiamo alcuna intenzione di ammettere che i sedici milioni di voti si debbano a manifestini o a piccoli interventi più o meno veridici. Io non entro nel merito: tutto quello che dite voi è semplicemente ridicolo, (applausi al centro), e ingiurioso per il popolo italiano. Di fronte a tutte le nazioni del mondo ho il diritto di contestare… (interruzioni all’estrema sinistra – proteste al centro)… che chi afferma che sedici milioni di italiani hanno votato come hanno votato, (rumori all’estrema sinistra – proteste al centro), semplicemente per i motivi da voi addotti, calunnia il popolo italiano e l’Italia nel mondo. (Vivissimi applausi a sinistra, al centro e a destra – Rumori all’estrema sinistra). E poiché qui si è voluto fare un contrapposto fra il 18 aprile e il 20 settembre, aggiungo che mai la lotta è stata impostata come che sia su rivendicazioni, che sarebbero addirittura anacronistiche, della Chiesa, mai; e che io in modo particolare e tutti i miei colleghi, che hanno seguito il mio esempio, abbiamo impostato la lotta sul concetto di libertà per tutti i partiti. (Applausi al centro). E se vi è stata una ragione per cui nel popolo italiano si è avuta una mobilitazione degli spiriti che ha portato ai risultati, che voi nella vostra cecità non prevedevate, (applausi al centro), questa va ricercata nei fatti che voi avete provocato. (Vivi applausi al centro – Proteste all’estrema sinistra). Comunque, amici e avversari, vi prego di unirvi nel grido di: «Viva la libertà! Viva la Costituzione!». (I deputati della sinistra, del centro e della destra si levano in piedi – Vivissimi, prolungati applausi – Grida di: «Viva la libertà! Viva la Costituzione!» – All’estrema sinistra si grida: «Viva la Repubblica italiana!» – Vivi applausi). 