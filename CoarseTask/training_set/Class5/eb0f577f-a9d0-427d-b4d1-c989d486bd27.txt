Le accuse che mi fanno questi signori del Msi di essere filocomunista sono oltre tutto ridicole, come lo sono altrettanto quelle dei comunisti che mi accusano di avere spalleggiato il fascismo. Agli uni e agli altri posso rispondere che sempre ho agito da italiano e da democratico e quando nel 1922 io e i miei amici ci siamo accorti che la libertà era in pericolo, abbiamo preso la strada della libertà e della democrazia e ne abbiamo pagato le conseguenze. Questo è stato il mio fascismo. Falsa è dunque l’accusa dei comunisti ma falsa ancora più l’accusa del Msi. È proprio ridicolo pensare come dalle due parti si falsifichi la storia, come si pensi in ogni modo di colpirmi. No, io fui e sono un democristiano (e sono cinquant’anni che sono in politica), mai sono venuto meno a questa linea di azione. Ma la mia parola ben poco conta, quello che conta sono le opere che il mio governo ha fatto, la ricostruzione dell’Italia che ha riportato il paese ai livelli prebellici. Quello che il fascismo fece contro di me nel 1924 è stato oggi riesumato da gente di cui non posso credere alla buona fede. Devo dire ai signori del Msi: ove eravate voi negli anni dal 1946 ad oggi, quando si è trattato di organizzare un governo democratico? Dove eravate voi, salvatori d’Italia, quando la parte comunista minacciava la conquista del potere? Noi democristiani abbiamo affrontato il popolo nelle piazze a sostegno di una politica di giustizia, di una politica costruttiva. Dopo avere ricordato quanto il governo ha fatto per Grosseto ed essersi soffermato sulla prossima realizzazione dell’acquedotto di Fiora che darà l’acqua a tutta la Maremma – e per cui è prevista una spesa di 9 miliardi – l’oratore ha messo in rilievo quanto il governo si appresta a fare in Maremma in tema di riforma agraria. Noi abbiamo sentito il «problema della terra» e vi dico che in provincia di Grosseto saranno espropriati ben centomila ettari. Per ventisettemila l’esproprio è già attuato. Se a questo aggiungete tutti gli altri lavori che la riforma agraria comporta, potrete render conto della mole dei lavori che per una più equa giustizia sociale il governo attua ed attuerà in questa regione. Questi sono fatti. Il governo giudicatelo dai fatti e non dalle chiacchiere della propaganda socialcomunista. Non è facile contrastare il progresso delle masse socialcomuniste, che dispongono di grandi mezzi e che hanno sulle folle una grande attrattiva. Noi però faremo ogni sforzo per contendere il passo ai socialcomunisti, non per ragioni sociali – che è nostro precipuo intendimento applicare una maggiore giustizia sociale –, ma perché nel partito comunista vediamo un partito che serve una causa che vede solo le cose da un punto di vista sovietico. Quelli del Msi ci dicono che non siamo adatti per combattere il comunismo. Io mi domando se essi vogliono ricorrere ancora alla violenza, oppure arrivare ad un rivolgimento che avvenga attraverso le libere consultazioni popolari. Io mi domando se essi non si sentono di rendersi ridicoli con l’affermare che siamo un partito di vecchiette e di beghine. No, signori del Msi, vi sbagliate se pensate di avere il monopolio della gioventù. Penso che non sia troppo tardi, però, per invitare questi signori a fare un atto di coscienza. Se veramente essi sono guidati da un entusiasmo nazionale, come possono pensare di risollevare l’Italia da soli, proprio soli, senza l’aiuto di nessuno? Noi abbiamo perdonato, abbiamo dimenticato e dobbiamo vedere oggi questa gioventù che si aggrappa ancora al passato, che fu violenza e servilismo, accusare noi di servilismo. Essi ci accusano di non essere italiani, di mancare di sentimento nazionale. Questa è una accusa che noi respingiamo nella maniera più categorica. Noi siamo pronti ancora ad una collaborazione, ma a una condizione: che non si parli più del passato e che si operi solo ed esclusivamente nell’interesse del paese, il quale deve seguire una politica come la nostra, una politica di dignità, di alleanze con popoli liberi, una politica di pace. Ai comunisti che ci accusano di preparare la guerra e di preparare al popolo un nuovo servaggio io rispondo: quale imperialismo abbiamo noi da difendere, quali mire possiamo noi avere con il piccolo esercito a nostra disposizione? Noi non riusciremo mai a provocare un conflitto, e perché non vogliamo e perché non possiamo. Ecco perché tutta l’impostazione della propaganda comunista è falsa e ampiamente lo hanno dimostrato gli avvenimenti coreani, i quali dai comunisti sono stati prospettati esattamente al contrario solo perché così volevano i loro interessi, gli interessi della Russia. La propaganda comunista è una continua calunnia contro il governo. Noi siamo circondati da una falsa propaganda, che proviene dagli Stati satelliti della Russia. Finché sono parole, niente è da temere (benché facciano tanto male). Ma è da temersi che questo lancio di parole possa trasformarsi in un lancio di colpi di offesa e allora io dico: noi non siamo soli. È inutile il gioco di Togliatti, il quale dice: mettiamoci l’uno accanto all’altro. Io l’ho provato. Finché si tratta di problemi di politica interna, benché l’accordo sia spesso faticoso, a qualche risultato si giunge, ma quando si toccano problemi di politica estera, allora si vede subito la politica sleale del Pci, perché non è un Partito comunista nel vero senso della parola, ma un Partito comunista bolscevico, che segue ciecamente la parola di Mosca. Fu per questo che trovai necessario eliminarli dal governo. Io mi auguro che dal voto che voi esprimerete domenica prossima possano uscire amministrazioni democratiche, feconde per lavoro e per opere. Mi auguro che la Maremma, con la riforma agraria e lo sviluppo industriale, possa avviarsi ad essere una grande regione. La nostra meta è creare una nuova Italia, che abbia profonda la legge della giustizia, un’Italia che sia rispettata all’estero e che riprenda la sua funzione nel mondo, cui le dà diritto la gloria del suo passato e l’operosità del suo presente. 