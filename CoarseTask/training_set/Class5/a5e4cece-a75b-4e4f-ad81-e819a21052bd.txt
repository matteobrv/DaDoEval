Il Sig. De Gasperi ha detto che oltre ai fattori interni coinvolti, il risultato delle elezioni è stato «un riflesso della situazione europea». Ha detto che durante il lungo periodo preelettorale l’offensiva di pace di Malenkov è stata sempre più efficace nel persuadere l’opinione pubblica italiana che la minaccia di aggressione comunista in Europa è finita con la morte di Stalin e che la coesistenza pacifica con la Russia sovietica ora è divenuta possibile. Ha detto che il discorso di Churchill ha causato un danno incalcolabile alle elezioni dando ampio credito a questa impressione e che ha anche gravemente messo in pericolo ovunque in Europa la validità e l’urgenza di tutta la comunità di difesa europea della NATO e i concetti di comunità politica europea che sono stati alla base della politica estera cristiano-democratica. Ha detto che la richiesta di Churchill di neutralizzazione della Germania prefigura una calcolata politica britannica per far collassare tutti gli sforzi di creare un’Europa unita e forte in funzione antisovietica. Nel suo duro giudizio di condanna di Churchill ha affermato «Churchill è più giovane delle sue idee». Queste, ha affermato, sono le idee di un imperialista britannico dell’età vittoriana. Ha dichiarato «ci sono solo due potenze conservatrici e reazionarie nel mondo di oggi – la Gran Bretagna e l’Unione Sovietica». Ha detto che l’attacco indiretto di Churchill contro l’unione europea si fonda sulla volontà di ridurre l’Europa, ancora una volta, a un debole insieme di piccole nazioni che si temono e sospettano a vicenda così che la Gran Bretagna possa tornare ancora alla sua storica politica di balance of power giocando il ruolo di potente mediatore fra il mondo e la Russia sovietica. Ha avvisato che se «la politique de Churchill» persiste e prevale, finirà col far cadere Adenauer, consegnare la Germania nelle mani dei socialisti e dei neutralisti tedeschi, rafforzare le stesse forze socialiste e neutraliste già forti in Francia e distruggere l’intero movimento cristiano-democratico in Europa. Intende dire tutto questo a Churchill in occasione del pranzo che si terrà questo martedì a Londra. Ha detto che il successo della politica attualmente illustrata da Churchill dovrebbe anche portare al ritiro delle forze americane in Europa e quindi alla fine del predominio americano in Europa. All’offensiva di pace di Malenkov e al discorso di Churchill, fra i fattori che hanno contribuito a creare un clima d’opinione favorevole alla causa comunista in Italia ha aggiunto, come fattore minore, il capitale emozionale che i comunisti sono riusciti a ricavare dal caso Rosenberg , dato che l’opinione pubblica italiana, sia a destra sia a sinistra, invocava clemenza. Ha anche accennato alla capacità dell’opposizione tutta di capitalizzare l’incapacità americana di emanare una legislazione sull’immigrazione o di assumere la leadership mondiale per risolvere il problema. Ha poi affermato che l’effetto negativo di tutti questi fattori sulle elezioni è stato accresciuto dal taglio significativo degli aiuti americani all’economia italiana. Ha detto che visti i bisogni italiani e l’importanza delle elezioni «venti milioni di dollari erano stati troppo poco». Ha minimizzato gli effetti sugli elettori delle somme consistenti rappresentate dai manufatti militari americani e degli offshore procurements dato che ogni discussione pubblica al riguardo li avrebbe necessariamente identificati come preparazione alla guerra e, nell’atmosfera creata dall’offensiva di pace di Malenkov e dall’approvazione fattane da Churchill, questa discussione ha ulteriormente alimentato i sentimenti pacifisti italiani che a loro volta hanno aiutato i comunisti.[…] Ha detto che se l’opinione pubblica non fosse stata così attratta dal tentativo di raggiungere o evitare la maggioranza elettorale del 50,1, la questione di Trieste sarebbe certamente stata dominante nella campagna e che in questo caso egli avrebbe subito una sconfitta ancora peggiore. Ha affermato e ripetuto diverse volte che «l’Italia potrebbe già essere perduta per la questione di Trieste». Ha detto che ora sarebbe più difficile che mai per lui discutere qualsiasi soluzione finora proposta da Tito perché senza una maggioranza forte in Parlamento gli sarebbe impossibile presentare al paese un accordo su Trieste che non fosse chiaramente favorevole all’Italia. Ha detto che la debolezza relativa del suo governo lo costringe ancora una volta a dichiarare che la sua politica su Trieste si fonda sulla dichiarazione tripartita. Ha detto che il suo governo cadrebbe certamente se egli accettasse una soluzione che includa un corridoio che permetta alla Jugoslavia di costruire un porto jugoslavo in concorrenza con Trieste. Ha detto che se in conseguenza di questo si arrivasse a elezioni anticipate nella attuale incerta situazione internazionale, l’Italia potrebbe diventare comunista. Ha detto che «il Pentagono, nella sua fascinazione per le divisioni jugoslave» ha seguito una strada che potrebbe portare alla perdita dell’Italia, senza la quale la Jugoslavia non sarebbe utile in battaglia. Qui è tornato alla politica britannica che ha costantemente appoggiato Tito e ha accusato quei politici britannici che hanno scioccamente immaginato che Tito potesse ancora essere trasformato in un socialista di tipo europeo-occidentale. Ha poi detto che è sua intenzione portare avanti «fino alla sconfitta o fino alla morte» la politica a cui è legato da profonda convinzione personale, necessità politica interna e logica della situazione europea. Ha detto che la creazione di un’Europa unita, una «terza forza» è necessaria, o l’Europa è destinata al comunismo. Ha detto che nonostante tutte le indiscrezioni sul contrario, egli sta per formare un governo degli elementi della coalizione di centro politicamente affidabili ed efficaci e che non coinvolgerà né destra né sinistra. Ha detto che questo governo sarà il più possibile stabile e durevole e che desidera che così sia visto all’estero e che le voci sulla formazione di un governo ad interim o di ordinaria amministrazione sono state messe in giro dai comunisti che cercano di distruggere in anticipo la fiducia del partito e del pubblico nell’integrità, forza e stabilità del nuovo governo in modo da causare una serie di crisi e nuove elezioni. Non sottovaluta la possibilità che il suo governo cada e che siano indette nuove elezioni per il mese successivo, ma ha detto che se il suo governo cade non deve cadere su temi di politica interna che favorirebbero i comunisti ma su una questione internazionale che metta alla prova in maniera definitiva l’opinione pubblica italiana sull’intera questione delle sue politiche di difesa occidentale e di integrazione europea. Ha poi espresso la fervida speranza che la politica americana intervenga con forza nelle questioni internazionali sopramenzionate, ma particolarmente ha sottolineato l’importanza che il governo americano non faccia dichiarazioni politiche relative all’Italia che non possa poi tradurre in tempi ragionevoli in azione concreta. Pur esprimendo comprensione e simpatia per le necessità politiche che la nostra amministrazione deve affrontare, ha detto che se l’annuncio di politiche auspicabili nei confronti dell’Italia, specialmente nell’ambito degli aiuti, fosse effettuato con tentennamenti aumenterebbe i dubbi in Italia sul fatto che il governo americano sia sufficientemente forte all’interno per perseguire la propria politica ma, ancora più importante, ha detto che qualsiasi misura richiesta ad alto livello per conto dell’Italia se poi abbandonata confermerebbe lo scetticismo italiano riguardo al fatto che tali misure vengono annunciate semplicemente per manipolare l’opinione pubblica italiana in senso favorevole in tempi di crisi politica – chiaramente un altro riferimento all’abbandono statunitense della dichiarazione tripartita. Ha poi espresso sincera gratitudine per l’appoggio americano, sia in passato sia durante le elezioni. Ha detto che spera che il suo pensiero sia portato immediatamente alla tua attenzione […] 