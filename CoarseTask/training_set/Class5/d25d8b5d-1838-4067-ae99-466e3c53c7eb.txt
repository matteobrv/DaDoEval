(Segni di viva attenzione). Ho il dovere di comunicare alla Camera che l’odierno Consiglio dei ministri , preso in esame l’andamento della discussione parlamentare sul disegno di legge di riforma elettorale; considerati l’importanza politica attribuita al disegno di legge stesso ed il dovere del governo di assumere tutte le sue responsabilità; considerato che l’opposizione ha non solo accentuato la portata politica del provvedimento, ma ne ha posto in dubbio la legittimità costituzionale; considerato che la Camera dei deputati ha discusso con la massima ampiezza sul disegno di legge, ne ha riconosciuto la costituzionalità e l’opportunità politica ed è passata all’esame dell’articolo unico; considerata l’assoluta necessità di rendere l’azione del governo rispondente in ogni momento all’orientamento politico del Parlamento, manifestato ed attuato in un’azione sempre più efficiente per lo svolgimento della funzione cui è destinato; tenuto conto altresì che dall’ampia discussione e dall’esame di tutti gli emendamenti proposti è risultata l’opportunità di alcune modifiche al disegno di legge presentato; mi ha autorizzato a porre, come pongo, la questione di fiducia sull’accettazione da parte della Camera della residua parte dell’articolo unico del disegno di legge n. 2971, modificato dagli emendamenti Bertinelli ed altri al punto II (pagina 21 del fascicolo n. 2 degli emendamenti). Marotta ed altri al settimo comma del punto II (pagine 23, 24 dello stesso fascicolo), Marotta ed altri al penultimo comma del punto II (pagina 25 dello stesso fascicolo), Sailis ed altri al punto IV (pagina 15 del fascicolo 5-d), e completato da un comma finale, relativo alla immediata entrata in vigore della legge; emendamento Rossi ed altri (pagina 22 dello stesso fascicolo), con esclusione di qualsiasi divisione, emendamento, articolo modificativo o aggiuntivo di qualsiasi natura. [Il presidente del Consiglio replica quindi alla richiesta dell’on. Di Vittorio di rinviare al giorno successivo il seguito della discussione della mozione da lui presentata «sulla tredicesima mensilità e sull’assistenza medica e farmaceutica ai pensionati statali»] . De Gasperi. Chiedo di parlare. presiDente. Ne ha facoltà. De Gasperi. Vorrei fare osservare all’onorevole Di Vittorio che ci troviamo in una situazione sostanzialmente nuova rispetto alla settimana scorsa. È stata posta la questione di fiducia: cioè il governo fa dipendere la sua stessa esistenza dal voto che si darà in questa legge. Quindi la priorità su qualsiasi altro argomento è evidente. Se si vuole arrivare presto a discutere della tredicesima mensilità ai pensionati, si risolva prima la questione della legge elettorale. (Applausi al centro e a destra – Commenti all’estrema sinistra). Di Vittorio. Chiedo di parlare. presiDente. Ne ha facoltà. Di Vittorio. Io non contesto l’importanza della questione sollevata dal presidente del Consiglio; però, dal momento che si sta discutendo di rinviare la discussione a domani, chiederei, se possibile, di utilizzare una parte della giornata di domani stesso per concludere la discussione sulla mia mozione, che è pure molto importante. Si manterrebbe fede, così, ad un impegno preso da tutti i gruppi e dalla stessa Presidenza della Camera. (Applausi all’estrema sinistra). De Gasperi. Chiedo di parlare. presiDente. Ne ha facoltà. De Gasperi. Vorrei osservare che concludere sulla mozione Di Vittorio sarebbe inutile, dal momento che il governo potrebbe anche cadere, e quindi essere nell’impossibilità di assumere alcun impegno. 