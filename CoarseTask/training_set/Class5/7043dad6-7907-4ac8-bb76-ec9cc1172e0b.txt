Questa lapide che oggi inauguriamo ricorda tre valorosi combattenti per la causa dei lavoratori, due dei quali attraverso il sacrificio della loro vita hanno cinto di una aureola luminosa tutta la loro attività. Questa attività è multiforme ma si estrinseca essenzialmente in una posizione di vigilanza e di critica. Ma questo non deve preoccupare perché democrazia significa appunto diritto di criticare. Tutti hanno diritto di muovere appunti al governo ed il governo ha il diritto e il dovere di difendersi. Questo diritto deve però essere conciliato con il dovere della collaborazione nazionale. Questo lavoro delle organizzazioni sindacali deve essere non solo dedicato alle esigenze momentanee, ma soprattutto dedicato ad un programma di elevazione, di miglioramento sia delle condizioni di vita, sia delle condizioni spirituali, in realtà decisive per le classi dei lavoratori. È necessario che il lavoro, emancipandosi, mano a mano ed elevandosi, lo faccia assumendo entro se stesso tutti i doveri civili, doveri in genere del cittadino in confronto dello Stato e della collettività. Questi uomini che noi abbiamo commemorato rappresentano una idea, una idea di libertà e di democrazia, o di bontà in genere o di religione, una idea fondamentale al sevizio della quale essi intendevano di fare anche l’interesse della classe dei lavoratori. Così bisogna che chi combatte su questo terreno e su questo settore abbia innanzi a sé una idea di giustizia e di bontà. Ecco, amici miei, che da questo punto io vi prego di riconoscere anche ai rappresentanti del governo la buona volontà di essere lavoratori, di essere soprattutto alla ricerca della verità. Anche voi, in mezzo a questo affannarsi, a questo tumultare di problemi economici e di problemi sociali, anche voi dovete soprattutto ricercare una cosa: la verità. La verità che si avvicina alla realtà della vita e, quindi, la ricerca dei mezzi opportuni, realizzabili nel momento, per portare miglioramenti giuridici. Non guardatemi con diffidenza. Non vi dirò nulla che possa coartare la vostra libera volontà, né diminuire la vostra coscienza. Se in questi giorni, non vorrei commettere il solito errore di cadere in politica, ma se in questi giorni, in me c’è stato uno sforzo, uno sforzo condiviso dall’amico Saragat e dagli amici socialisti che sono qui presenti, questo sforzo che cosa vuol dire? Vuol dire fede nell’avvenire! Se oggi le cose non vanno bene, dovranno andare meglio domani. Meglio per gli operai, meglio economicamente e, soprattutto, meglio per gli uomini di buona volontà se devono mettersi d’accordo e mettere insieme le proprie forze per ricostruire una patria migliore, una patria che sia la patria dei lavoratori, la patria del lavoro. La vita quotidiana ci porta molte delusioni, delusioni che vengono dalla realtà, dalla necessità, forse anche qualche volta dalla insufficienza personale degli uomini che stanno al governo, degli uomini che stanno nelle amministrazioni, ma noi dobbiamo porre come base della nostra cooperazione e collaborazione la buona fede. Dobbiamo ritenere, sino a prova contraria, che vi sia la buona volontà; ricercare insieme i mezzi migliori e i mezzi realizzabili per ottenere e per raggiungere la grande meta comune. Credete a questo nella vostra attività: gli uomini che oggi sono al governo hanno la buona volontà; se fanno male o è per insufficienza, perché i mezzi di realizzazione non sono alla mano, o perché personalmente non vedono quello che vedete voi. Sicuro, si tratta di discutere, di vedere, di far vedere, ma di trattare, soprattutto, dal punto di vista della buona volontà, della comprensione della causa. Ecco che io esprimo questa speranza: nonostante la crisi politica che attraversiamo ci muoviamo sempre più verso il governo. Si abbia la massima e la più larga comprensione degli interessi dei lavoratori e, soprattutto, si miri a fare di questi lavoratori la classe dirigente di domani. Dinanzi a questi commemorati io sento di poter esprimere una speranza; verrà il momento in cui voi non parlerete più di categoria, parlerete di Stato, perché lo Stato lo dirigerete voi. 