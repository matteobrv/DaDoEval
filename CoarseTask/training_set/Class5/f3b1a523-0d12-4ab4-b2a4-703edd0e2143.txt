Amici abruzzesi, sono venuto tra voi per impostare nei suoi termini precisi e nelle sue decisive prospettive la campagna elettorale e per illustrarvi l’atteggiamento della Democrazia cristiana nei riguardi degli altri raggruppamenti politici ed in particolare nei riguardi del Fronte cosiddetto popolare che serve a nascondere dietro il simbolo di Garibaldi le vere mete che si propone il Partito comunista, cui fa da scudiero il Partito socialista. Togliatti e compagni, si preoccupano di ciò che io farò dopo il 18 aprile. So anche che in alcuni centri del Nord è stato emanato l’ordine di far correre sulle piazze la notizia allarmante che io sarei fuggito o starei per fuggire all’estero avendo perduto al governo il controllo della situazione. Si è detto anche di altri ministri che terrebbero pronti gli aerei per partire. Queste sono naturalmente delle fandonie che calcolano sulla presunta ignoranza ed eccitabilità delle folle. Ad ogni modo è opportuno precisare: dopo il 18 aprile tutti i ministri si riuniranno a Roma per constatare la vittoria della libera democrazia italiana, vittoria che ormai non è solo probabile, ma, per tutti i segni che si possono avere sullo stato della pubblica opinione, certa ed immancabile. Ci sarà frattempo un altro Consiglio dei ministri per affari di ordinaria amministrazione. Poi, come si è già decretato, il giorno 8 maggio si riuniranno le nuova Camere, che il 9 eleggeranno le proprie presidenze ed il 10 si convocheranno in seduta comune per la nomina del presidente della Repubblica. È in questo momento che nuovi poteri della Repubblica sono costituiti ed entrano in funzione ed è da questo momento che la regola democratica della responsabilità verso le due Camere deve avere la sua attuazione. Non voglio intervenire nella polemica giornalistica, in quanto si occupa della procedura, ma quello che è fuori di ogni dubbio è che ogni governo dovrà attenersi al principio e alla prassi democratica parlamentare, per cui la decisione formale e definitiva sul governo e sul programma spetta al Parlamento, il quale come prevede l’articolo 94 della Costituzione «accorda e revoca la fiducia mediante mozione motivata e votata per appello nominale». Questa è l’essenza del metodo democratico e della nostra Costituzione. Le fantasie giacobine di coloro che vorrebbero precedere le decisioni delle Camere con dimostrazioni di piazza e improvvisazioni demagogiche si infrangeranno di fronte alla maturità del popolo italiano e alla vigilanza del governo. Il 18 aprile si eleggono i deputati e i senatori. Dobbiamo fare ogni sforzo perché il voto sia libero. Poi l’8 maggio si riuniranno le Camere. Dobbiamo essere vigilanti perché i rappresentanti del popolo possano esercitare il loro mandato in libertà e nella pienezza della loro funzione. Il Partito comunista non tralascia di attaccarmi in ogni modo e con tutte le maniere, anche le più spregiudicate e le più spregevoli. Eppure tre anni or sono ero ritenuto degno di dirigere gli esponenti della democrazia dagli stessi che oggi mi chiamano traditore e tentano di farmi passare come l’austriacante. Io non starò a ripetere ancora una volta la mia difesa perché non ho bisogno, ma è bene che ricordi che il sistema degli attacchi alla mia persona usato oggi dai comunisti rassomiglia troppo a quello usato dal fascismo quando la lotta si fece più accesa e il «Popolo d’Italia» mi accusava di antipatriottismo. Oggi «l’Unità» e i giornali satelliti adoperano il medesimo frasario. Si accusa anche il governo in campo economico e costruttivo: facile demagogia per chi vuole ignorare che in Italia la lira dal 1934 in poi è andata sempre più svalutandosi e che durante il tripartito la discesa continuava vorticosamente. Il governo ha arrestato la caduta della lira e questo è almeno evidente a tutti: perché se non avesse fatto altro, sarebbe già al suo attivo questo risultato portentoso. Il governo fino ad oggi ha speso 400 miliardi per la ricostruzione e la pubblica assistenza. Dove li ha presi? Dall’aiuto americano. E perché dunque l’atteggiamento comunista è così ostile? Perché questo è l’ordine di Mosca: ne abbiamo le prove inconfutabili. Così come abbiamo le prove inconfutabili dell’atteggiamento autonomo e contrapposto a quello governativo per quanto riguarda il problema di Trieste per il quale abbiamo avuto di recente favorevoli incoraggiamenti dai governi occidentali. D’altra parte non va dimenticato che attraverso il sistema dell’affitto e prestiti, la Russia stessa ha ricevuto molti miliardi dall’America; perché mai dovrebbe ora rifiutarli l’Italia? Quando il governo votò miliardi per la assistenza, «l’Unità» scrisse che De Gasperi non avrebbe saputo dove prenderli; ebbene svelo oggi il segreto a Togliatti: li prendo dal fondo lire, che è la rendita del fondo americano. Tutto mi si rimprovera e tutto è male quello che faccio, perfino la telefonata con la quale, in un momento drammatico per il popolo italiano cui mancava il pane, chiamai Fiorello La Guardia . Infatti, ora mi si domanda perché non abbia telefonato alla Russia! Mentre è evidente che se mi sono rivolto all’America è perché questa aveva grano a sufficienza, mentre la Russia non ne aveva. Abbiamo poi preso una iniziativa per soccorrere nella stagione invernale alle prime necessità dei disoccupati ed abbiamo istituito un fondo di solidarietà nazionale, presieduto dal vice presidente del Consiglio onorevole Saragat e nella cui apposita commissione c’è anche l’onorevole Di Vittorio: ebbene sono molto lieto che le entrate di questo fondo ascendono a tre miliardi e oltre 600 milioni e le uscite fino ad oggi a oltre tre miliardi. Tutti gli sforzi, come si vede, tendono ad una rapida ricostruzione ed è perciò che siamo sicuri che il popolo italiano saprà vagliare nella piena libertà del voto, l’opera fattiva dell’attuale governo. 