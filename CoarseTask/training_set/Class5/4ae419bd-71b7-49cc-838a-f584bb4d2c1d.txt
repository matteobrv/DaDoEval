Le truppe d’urto del «maresciallo» Longo . Abbiamo letto nell’Avanti! che la rivoluzione è stata fatta a metà e che occorre ora portarla a fondo con un’azione di urto. La rivoluzione a metà sarebbe la guerra di liberazione e la trasformazione del regime. Ad entrambi abbiamo partecipato pure noi. Ma ora per l’Avanti! noi siamo diventati reazionari, e la rivoluzione dovrebbe essere condotta a fondo contro di noi. Questo frasario internazionale della demagogia non ingannerà il pubblico italiano. Esso avverte che non di rivoluzione si tratta, ma di involuzione, cioè del ritorno allo Stato-partito e al metodo totalitario, che intacca o annulla la libertà degli altri partiti e con ciò il metodo democratico. Attenzione! Il cosiddetto «Fronte» fa uso del gas. La cortina di gas fumogeni è costituita da quei pochi borghesi di stile moderato che vengono cacciati avanti per nascondere le truppe di urto che seguono, agli ordini del «maresciallo Longo», truppe di choc che si battono per la dittatura balcanica. Ma vi è anche il gas che assopisce e avvelena. È il gas della paura. Bisogna reagire al panico ed al terrore! Bisogna avere consapevolezza che la lotta è aspra e decisiva. Le donne sono più aperte alle ragioni ideali che agli opportunismi, perciò faccio appello a loro, perché convincano gli uomini che ogni calcolo di opportunità o doppio gioco è vano e non rende. Ogni doppio giuoco è vano. La nostra parola d’ordine è: «Aver coraggio ed infondere coraggio». Agire secondo coscienza, costi quello che può costare. Se avremo coraggio noi, che siamo alla direzione della pubblica cosa, il popolo ci seguirà nella lotta per la libertà del suo sviluppo politico e per la sua esistenza economica. Vi prego, voi donne, che coprite cariche e responsabilità, di infondere in tutti la convinzione che questa volta non ci sono vie di mezzo, che non esistono posizioni di riserva, che la lotta va affrontata in pieno, accettandone in pieno anche le conseguenze. Con questo spirito la vittoria non mancherà. 