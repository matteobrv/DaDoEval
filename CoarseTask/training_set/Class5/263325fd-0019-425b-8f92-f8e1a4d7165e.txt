Per noi, che estranei alla contesa, abbiamo seguito con tanto interesse le vicende di questa consultazione, essa significa, e benché non siano ancora noti i risultati ufficiali, una cosa sola: l’affermazione del sistema parlamentare democratico. Io ho conosciuto personalmente i principali protagonisti di queste elezioni. Sono uomini che al di sopra del loro partito, pongono gli interessi della Patria, come è nella vera tradizione democratica. E poiché tali interessi non possono prescindere dalla causa generale di una giusta pace e della sicurezza delle Nazioni e di tutto ciò che la rafforzi, ho fiducia che la cooperazione tra i nostri due Paesi possa trovare sempre maggior incremento in ogni campo. In un momento in cui in molti Paesi la libertà è soppressa, o in pericolo, è motivo di soddisfazione per ogni uomo libero vedere il popolo inglese restar fedele ai suoi principi democratici, che sono la sua vera e maggiore gloria. 