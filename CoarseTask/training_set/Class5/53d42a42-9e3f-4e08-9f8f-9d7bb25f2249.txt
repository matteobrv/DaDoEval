Il presidente del Consiglio rievoca il defunto ministro Carlo Sforza, ricordandone i servizi resi all’Italia, la fervida collaborazione all’opera del governo, sottolineando la generale partecipazione italiana e estera al cordoglio comune. Si rallegra, poi, con l’on. Scelba per la recuperata salute e il rientro al Ministero dell’Interno e nel contempo ringrazia l’on. Spataro dell’interim esercitato negli ultimi mesi. Indi, il presidente fa una relazione sulla situazione internazionale e l’attività svolta dall’Italia in questi ultimi mesi nel settore della politica estera. Primo argomento toccato è stato quello riguardante la Comunità del carbone e dell’acciaio e la sistemazione dei suoi organi. L’Italia ha avuto congrua rappresentanza tra i funzionari sinora assunti. La sistemazione dei vari organi e uffici sta procedendo con sufficiente razionalità e unitarietà. Riferisce poi sull’azione svolta per l’attuazione dell’art. 38 dello statuto della Comunità carbone-acciaio, relativo allo studio da parte dell’assemblea di una evoluzione in senso federativo, o confederale dell’Europa; e riferisce anche sul cosiddetto piano Eden per il coordinamento tra questa iniziativa e il Consiglio d’Europa. La conclusione è stata che le commissioni dell’Assemblea lavoreranno a identificare lo schema della costituzione della Comunità generale. Nel suo discorso all’Assemblea d’Europa, il presidente ha cercato di dare delle indicazioni sui possibili sviluppi. In complesso il presidente esprime la chiara fiducia che il movimento a favore dell’Europa si sviluppi continuamente con successo. In questo quadro degli incontri di Lussemburgo e di Strasburgo, si è acutizzato il problema di Trieste, la cui importanza per l’Italia è stata posta dal presidente all’attenzione del ministro Eden, nell’incontro avuto a Lussemburgo. 