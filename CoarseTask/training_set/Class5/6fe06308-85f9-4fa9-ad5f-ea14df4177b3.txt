«L’Italia segue con interesse e grande simpatia la rinascita della Germania democratica. Si è felici di constatare come questa Germania stia riallacciando le sue vecchie relazioni e cerchi di riprendere il suo posto nell’organismo europeo». Così ha dichiarato recentemente il presidente dei Ministri De Gasperi, nel suo ufficio a Palazzo Viminale, ad un redattore della «Die Neue Zeitung». In merito all’opinione italiana verso la Germania occidentale e i tedeschi, De Gasperi ha dichiarato che il Governo Italiano si è sempre pronunciato in favore dell’integrazione, più completa, di una Germania pacifica e democratica nella famiglia dei popoli europei. Una strettissima collaborazione tra i Paesi democratici dell’Europa è una assoluta necessità, ma senza l’incorporazione di una Germania democratica ciò non è possibile. Dopo il 1945 anche l’Italia ha dovuto sormontare gravissime difficoltà. Ma con la pazienza e con metodi democratici la maggior parte di questi problemi hanno potuto essere risolti. Reciproca comprensione e pazienza Anche Alcide De Gasperi considera la soluzione delle questioni francotedesche come il problema fondamentale della politica europea. Ma sia da parte tedesca che da parte francese sono necessarie reciproca comprensione, buona volontà e pazienza. La paura ancora esistente in Francia – comprensibile se si pensa che la Francia, in meno di tre generazioni, ha avuto due volte i tedeschi, come nemici, sul proprio suolo – può essere superata soltanto lentamente e soltanto con la dimostrazione da parte degli uomini politici responsabili della Repubblica federale che la Germania ha rinunciato per sempre ad una politica di forza. Dall’altra parte, i francesi dovrebbero avere comprensione per la difficile situazione interna della Repubblica di Bonn e facilitare il suo ritorno in seno alla famiglia dei popoli europei. Accanto allo schiarimento dell’atmosfera politica, il capo del Governo italiano considera come desiderabile un’armonia economica tra l’Inghilterra e la Germania occidentale. A questo punto De Gasperi ha sottolineato che durante i suoi colloqui con il ministro degli Esteri britannico, Ernesto Bevin, egli ha avuto l’impressione che Bevin sia positivamente favorevole ad una sempre più stretta collaborazione europea. Si deve superare la sbagliata opinione che la liberalizzazione, necessaria nel campo economico, sminuirebbe quei vantaggi che la politica laburista ha conquistato per i lavoratori britannici. All’obiezione che la necessità di un’unificazione europea trovi un largo consenso nel pubblico, ma che contemporaneamente uno scetticismo non meno grande in merito alla sua realizzazione si stia facendo sempre più strada, De Gasperi ha risposto: «Su questo punto non sono scettico, ma paziente. Un’intesa sarà raggiunta, perché soltanto su questa via, e con una stretta collaborazione, possono essere risolti i problemi nazionali ed internazionali del continente europeo». Nel corso della conversazione, durante la quale De Gasperi ha ripetutamente dimostrato grande comprensione e vasta conoscenza dei problemi tedeschi, il presidente dei Ministri ha anche toccato diversi problemi della politica interna italiana. Alla domanda perché nella formazione del suo ultimo Gabinetto, egli abbia nuovamente scelto la forma della coalizione, contrariamente alla proposta di una parte dei suoi amici di partito, che chiedevano un governo composto da soli democristiani, De Gasperi ha risposto, tra l’altro, che l’Italia aveva avuto una coalizione già prima delle elezioni dell’aprile 1948, e che il voto degli elettori del 18 aprile ha confermato la decisione presa a suo tempo. La democrazia in Italia è ancora giovane e oggi, come non mai nel passato prima del periodo fascista, essa è esposta all’assalto dei partiti estremi che si propongono di abolire la democrazia come tale ( si è visto in molti paesi come essi hanno realizzato questo proponimento). Diversamente di quanto avviene in Inghilterra o in America, l’Italia non ha oggi soltanto da realizzare un programma di governo, ma deve consolidare e difendere la democrazia stessa. In queste condizioni «la migliore formula» è quella della coalizione di tutte le forze democratiche. Nessun «Cominform» democristiano Alla fine della conversazione De Gasperi ha espresso il suo pensiero in merito alla tanto discussa questione se sia possibile contrapporre all’Internazionale Comunista una Internazionale dei vari partiti cristiano-democratici dell’Europa. Nella sua risposta, De Gasperi ha dapprima ricordato, scherzosamente, che un giornale, in occasione del recente convegno di Sorrento delle «Nouvelles Equipes Internationales», ha parlato di un «Cominform» di Sorrento . Ma a Sorrento non si trattava «di fissare i termini concreti del nostro atteggiamento politico e sociale». Sarebbe contrario al buon senso di pensare ad un organismo «che diriga e sorvegli in tutta l’Europa l’attività dei partiti di ispirazione cristiana. Possiamo invece constatare l’identità dei principi che ispirano il nostro atteggiamento e la comune radice della nostra ispirazione, una identità che deve aver luogo a certe analogie e talvolta a uniformità nella soluzione di alcuni problemi fondamentali che ci sono comuni. Uno scambio più frequente di idee è certamente da caldeggiare». «A me pare – così ha concluso De Gasperi – che ciò si vada attuando nei consessi internazionali ufficiali ed ufficiosi, fra i rappresentanti di tutte quelle nazioni che interpretano come noi il significato di libertà e democrazia. Ciò è necessario nell’interesse di una maggiore intesa ed unità di azione indispensabile alla conservazione della pace ed al raggiungimento dell’Unità Europea». 