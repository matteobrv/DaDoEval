L’on. De Gasperi ha iniziato affermando di sentirsi uomo di responsabilità di fronte alla comunità nazionale. Che cosa è questa comunità nazionale se non l’estensione del concetto di famiglia a tutti coloro che vivono in una stessa regione, in uno stesso territorio, di tutti coloro che vivono la stessa storia, che hanno le stesse speranze, gli stessi problemi economici? L’oratore ha continuato affermando che il nostro compito principale di cittadini e di padri di famiglia è quello di educare i figli, quello di preparare la generazione futura. Tuttavia nella vita e nella società moderna è facile sfugga il controllo dei ragazzi che crescono, che sfugga la possibilità della vigilanza diretta. Il problema è ormai diventato superiore alle forze individuali e si pone come problema sociale. (Applausi, approvazioni). Ecco perché l’opera del CIF e delle associazioni è altamente meritoria. Io sono qui come capo del governo a ringraziarvi per la vostra opera nel campo dell’assistenza, soprattutto per quella rivolta alla gente povera, ai lavoratori, alla grande massa del popolo. Vi ringrazio perché voi arrivate ad attuare un’opera che sarebbe compito dell’Amministrazione dello Stato e che lo Stato, nonostante la buona volontà dei funzionari, non arriva a compiere. Occupandovi della educazione e dell’assistenza, voi vi occupate di un problema sociale della vita nazionale. La vita nazionale è qualcosa di diverso da quello che può essere la somma delle vite delle singole famiglie, delle singole regioni. La vita nazionale è una responsabilità collettiva. E che importerebbe se voi vi sforzereste nelle vostre famiglie, tra parenti, oppure nel circolo ristretto della nostra beneficenza a far bene e a educare, quando poi l’atmosfera generale fosse infetta, quando l’educazione generale, quando la stessa nazione fosse ormai disorientata nei suoi problemi fondamentali? Il lavoro è utile soltanto se unito, se i buoni si uniscono assieme, contro i pericoli e contro le minacce, e si sforzano di educare le coscienze, di educare gli spiriti e di guadagnare le masse popolari. (Calorosi applausi). L’avvenire del paese dipende dalla vostra risposta ad alcune domande: dove andiamo? Dove va la comunità nazionale? Siamo pronti a difenderci dai pericoli che si avvicinano? Vogliamo veramente arrivare a una libertà regolata nell’ordine? Vogliamo mantenere vivo l’insegnamento del cristianesimo sociale? L’on. De Gasperi avviandosi verso la conclusione, ha detto che tutto ciò che è stato fatto per la ricostruzione materiale del paese non basta. Non basta aver costruito ponti, case e strade. È necessario creare una vera comunità nazionale. Dare un’anima a questa comunità e garantire che quest’anima continui poi a vivere nei nostri figli, nelle generazioni che verranno. Perciò, esprimendovi il ringraziamento del governo, esprimo anche la fiducia che voi, donne e madri di famiglia, vi preoccupiate soprattutto di questo problema: creare un’atmosfera in cui vi sia la certezza che l’avvenire d’Italia sia un avvenire morale, abbia un esito e un fine. 