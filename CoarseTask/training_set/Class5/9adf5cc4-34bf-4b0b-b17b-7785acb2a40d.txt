Onorevoli colleghi, forse alla fine di questa discussione abbiamo il diritto di dire che qui si sono sentite soltanto risonanze in tono minore della campagna di violenze verbali, di farisaiche condanne contro un’inesistente tendenza dittatoriale di un immaginario cancelliere; risonanze deboli, perché via via che si è proceduto nel dibattito è risultato manifesto che né lo spirito della Costituzione né la prassi parlamentare sono stati offesi minimamente e soprattutto che non esiste un cancelliere avido di concentrare nelle mani sue e dei suoi amici tutto il potere politico. Esiste un uomo, modesto se volete, ma galantuomo, che, interprete fedele delle direttive del suo partito, tende ad assidere e a consolidare la democrazia italiana sulla base più larga possibile. (Applausi al centro e a destra). E l’ampiezza di questa base è segnata dalla indispensabile e insospettabile lealtà verso il sistema democratico parlamentare e dalla convergenza delle forze sul settore delle realizzazioni sociali, in una sincera ed efficiente volontà di marciare verso la giustizia, salvando però la libertà, conservando e suscitando le energie morali del nostro popolo per elevarlo, strumento consapevole del suo autogoverno in patria e fuori, poiché è fatale che il lavoro italiano è in tutto il mondo elemento di pace e di progresso fra i popoli civili. (Applausi al centro e a destra). Non si offendano gli oratori dell’opposizione, soprattutto gli scrittori dell’opposizione, se ho usato l’aggettivo «farisaico». Ricordo che nei tempi della semi-clandestinità, nei primi periodi del movimento della nuova repubblica e della nuova democrazia, le parole d’ordine dell’onorevole Nenni erano: «tutto il potere ai comitati di liberazione». Poi, mutando e tramutando la parola d’ordine: «tutto il potere alla repubblica degli operai». E le ultime parole d’ordine alla vigilia delle elezioni affermavano che se il «blocco del popolo» (credo di non fargli torto attribuendogli queste parole dette durante la campagna elettorale) avesse avuto anche un solo voto di maggioranza, avrebbe avuto diritto a tutto il potere. Ricordo anche le opinioni di altri, la cui dottrina è applicata nella pratica sulla scorta di Lenin. L’onorevole Pajetta ha fatto sfoggio di parecchie citazioni al riguardo: sarà bene che io ricordi la famosa polemica di Lenin contro i cosiddetti pseudo-sinistri, sui parlamentaristi e sul valore del Parlamento. Egli diceva che il Parlamento bisogna utilizzarlo agli scopi della dittatura proletaria, per arrivarvi. In tutti i paesi ove il comunismo venne al potere si fece applicazione di questa dottrina, cercando, in realtà, di trasformare e di soffocare il Parlamento democratico, per farne un mezzo di governo, un mezzo di dittatura. Detto questo, io non so se sia veramente giusto, se sia veramente conveniente (o se la nostra pazienza sia troppa) che noi, che cerchiamo la collaborazione dei partiti, che manteniamo fede alla Costituzione, dobbiamo essere accusati di essere nemici del Parlamento. (Applausi al centro – Commenti all’estrema sinistra). Questa è la questione: voi non siete, né in teoria né in pratica (dove comandate), fedeli al sistema democratico parlamentare. (Applausi al centro e a destra – Commenti – Proteste all’estrema sinistra). Ci vuole improntitudine, disse Lenin. È stato ricordato che Lenin diceva che l’improntitudine, quando assume una certa proporzione, diventa presunzione ironica. Voi potete darci delle lezioni in molte cose, non nella fedeltà a un sistema parlamentare, soprattutto non nell’accettazione della libertà teorica e pratica dei partiti nello Stato. A questo punto, io devo domandare scusa all’onorevole Giannini, il quale ha fatto, se non a me direttamente, in genere al nostro atteggiamento polemico il rimprovero di trasformarlo sempre in una polemica, in un duello fra i rappresentanti dell’opposizione, anzi, diceva nominalmente, fra Nenni e De Gasperi. Non ne ho colpa io. Se potessi scendere a singolar tenzone come si faceva una volta (si ride all’estrema sinistra), evidentemente non cercherei davvero di ridurre in termini ristretti una questione che è senza dubbio di un’ampiezza maggiore. Ma quando la polemica viene di là, l’attacco viene di là, le campane che suonano a stormo vengono di là, bisogna ben farsi sentire. Qualche volta voi avete detto che la situazione del 18 aprile è superata, che lo stato dei rapporti politici dei partiti è cambiato, anzi è capovolto. Ma per voi, opposizione, quella situazione non è mai esistita, non l’avete mai riconosciuta. Quindi non tocca a voi decidere se la situazione della collaborazione sia superata o meno. Tocca a coloro i quali alla collaborazione hanno partecipato o vogliono partecipare. (Commenti all’estrema sinistra). La democrazia è questa. Voi avete il diritto di criticare, ma non avete il diritto di decidere in argomento che non vi riguarda. (Interruzioni all’estrema sinistra). Molto meno, in particolare, nominalmente, ha diritto di vedere la situazione attuale così capovolta l’onorevole Nenni, il quale senza dubbio è un oratore molto abile e capace nel ricostruire situazioni in modo suggestivo: ma non legge diligentemente i resoconti parlamentari e spesso non ricorda i suoi discorsi fatti in situazioni analoghe. Quando nel dicembre 1947 entrarono a far parte del governo i tre rappresentanti del partito dei lavoratori italiani, Nenni disse: «c’è bisogno di fare la discussione? No: la situazione non è cambiata. Il comparire di questi signori non cambia niente». «Onorevoli colleghi, disse allora l’onorevole Nenni (il gruppo parlamentare socialista era molto in dubbio circa l’opportunità di aprire un dibattito di carattere politico), noi stimiamo infatti che non vi sia un fatto politico nuovo. Si vedono all’interno del governo dei nuovi ministri. Nessuno di loro, io credo, in ogni caso nessuno di noi ha l’illusione che il carattere o la natura di un ministero possa essere determinato dalle persone che lo compongono. Non c’è nulla di mutato dal punto di vista della direzione politica, come non c’è nulla di mutato nella direzione della politica economica e sociale del gabinetto De Gasperi». (Commenti). Oggi per Nenni la situazione è addirittura capovolta. Allora l’intervento di quei tre ministri non mutava affatto la composizione, il carattere, la direzione del ministero. Oggi che ne escono la situazione è talmente mutata che bisogna che il capo del governo venga qui, si penta della propria base e ne cerchi un’altra, perché il programma deve essere assolutamente diverso. Sarà bene ricordare quale è, quale fu la base dello schieramento attuale del governo. E qui voglio usare proprio la parola generica, come si è usata prima del 18 aprile, per dire che non si tratta di composizione, di dosatura del governo e nemmeno di uno studio analogo di confluenze di programmi, ma soprattutto di un atteggiamento che corrisponde a direttive vitali della nazione, e che quindi non facilmente può essere tramutato da singole differenze sopra un qualche non essenziale problema: l’appello del governo italiano del febbraio 1948 diceva: «siamo fermamente convinti che la Repubblica democratica si salva solo resistendo alla tentazione della violenza e deferendo alla volontà popolare, espressa in libertà nelle forme previste dallo statuto, ogni decisione circa la costituzione e l’esercizio del potere popolare. Serviamo con ciò soprattutto la causa della pace e della indipendenza nazionale, perché la sopraffazione di una parte all’interno sarebbe il preludio della guerra civile, e la guerra civile aprirebbe fatalmente il varco al conflitto armato fra i popoli. Il consolidamento della pace è anche la meta della nostra leale e attiva partecipazione al Piano Marshall sulla base della cooperazione europea. Non dobbiamo nascondere che fu soprattutto la generosa solidarietà americana ad evitare all’Italia gli orrori della fame e la totale paralisi dell’industria, ma i piani di soccorsi e di finanziamenti avrebbero efficacia passeggera se non mirassero, come mirano, a ricostruire e a coordinare le forze autonome delle nazioni europee. Appoggiare questo sforzo è dovere ed interesse della nazione italiana, sabotarlo ed intralciarlo significa compromettere irrimediabilmente la sorte del nostro paese e rendere estremamente difficile il consolidamento di una democrazia europea fondata sulle forze del lavoro e sulla cooperazione dei popoli liberi». Su questa linea direttiva si è impostata la politica interna ed estera del presente governo, e tutti i gruppi in esso rappresentati sono concordi nel ribadire che essa deve svilupparsi e rafforzarsi ulteriormente: verso l’estero con l’unione doganale europea, e verso l’interno saldando e integrando il Piano Marshall per l’Europa con un programma nazionale della ripresa economica e industriale, che coordini le forze della ricostruzione. Benché provenienti da diverse ideologie e da diversi ambienti sociali, voi ci avete visto cooperare lealmente ed efficacemente in tutti i problemi di emergenza, nella lotta contro la disoccupazione e la crisi industriale, per lo sviluppo delle piccole industrie, per la salvezza della moneta e per la stabilizzazione dei prezzi, nella politica dei lavori pubblici, nella bonifica, premessa necessaria di ogni riforma agraria, nel preparare alle Camere elementi indispensabili per le riforme sociali. Abbiamo così dato l’esempio di una politica realista ed efficace che può essere fatta anche con la collaborazione di gruppi di origine diversa, quando una sia la direttiva: quella di volgere ogni cura alla salvezza e al progresso delle classi popolari, lavoratori e ceto medio, e comune sia la fedeltà alla democrazia nella sua formula repubblicana, definitivamente stabilita nella Costituzione… leone-Marchesano. Questo è l’errore! De GasPeri. …senza riserve di natura totalitaria o conservatrice, oppure reazionaria, purché non sia contrastante la visione dei problemi internazionali, e infine purché la collaborazione sia sincera e leale tanto nel governo che nel paese. L’appello al paese così concludeva: «nella campagna elettorale ogni gruppo rappresentato al governo esercita il suo diritto di propagandare integralmente innanzi agli elettori il suo programma particolare, nella applicazione del sistema proporzionale ogni gruppo assumerà la figura che gli è propria; ma noi confidiamo che il popolo italiano chiamato a deliberare intorno al Parlamento, e quindi intorno al governo futuro, ravviserà nelle linee fondamentali comuni del nostro schieramento le possibilità ricostruttive per l’avvenire e la garanzia per il progresso della giustizia e per lo sviluppo della democrazia e per la pace». Questo è il programma di cui tanto si parla, l’impostazione a cui si accenna spesso, forse non ricordando mai che cosa in essa era contenuto. Non si può pensare di ricostruire, impostare nuovamente questo programma e contemporaneamente stralciare da esso tutto quello che riguarda la politica estera e il Piano Marshall. Questo è il programma, questa è l’impostazione che è stata sottoposta al voto degli elettori, non i fantasmi a cui tante volte si richiama l’opposizione. E questa impostazione è stata approvata con milioni di voti. (Vivissimi applausi al centro e a destra – Commenti all’estrema sinistra). Pajetta Giuliano. E il discorso di Vercelli dell’8 marzo ? De GasPeri. I partiti che partecipano alla coalizione, nell’atto stesso delle dimissioni dei socialdemocratici, hanno confermato questa base espressamente, esplicitamente. Era naturale, forse era ovvio che l’opposizione approfittasse dell’occasione, ma sarebbe stato ingenuo da parte mia di non tener conto della collaborazione di coloro che realmente la vogliono, non di quelli che per principio sono all’opposizione. Per questo io mi sono detto: devo marcare, anche col mio contegno, che il programma politico continua e che su quello noi ancora ci battiamo (applausi al centro); tanto è naturale, tanto è solido, tanto è profondo quel programma e quello schieramento, che perfino coloro i quali in questo momento per ragione interna al partito non chiedono più di dare il loro contributo all’attuazione, perfino costoro – e ricordo le parole dette dall’onorevole Vigorelli – prendono un atteggiamento che in fondo a questo programma corrisponde. Quando l’onorevole Vigorelli si rivolge verso isuoi di estrema sinistra e dice: «voi siete legati alle formule straniere, ad una mentalità bolscevica», quando accentua la preminenza degli interessi della nazione contro il nazionalismo, ma in favore della dignità dell’uomo, quando egli si richiama al giorno in cui malauguratamente dovesse scoppiare un conflitto, dopo aver discriminato il proprio atteggiamento dice ai social-comunisti: «voi avete torto, perché cadrà il velo dietro il quale mascherate il vostro pensiero contro il totalitarismo» , allora io sento che anche coloro che in questo momento dissentono per ragioni tattiche e momentaneamente, in realtà non dissentono per le ragioni fondamentali che sono alla base della collaborazione, sulla base di un governo futuro per il nostro paese. (Approvazioni al centro). Si è cercato anche di approfittare delle critiche avvenute entro il gruppo liberale. Se questa discussione non fosse pubblica, non avrei il diritto di citarle, né di farvi accenno. Tuttavia, poiché è stata pubblica, ed anche vi si è fatto riferimento, dirò qualcosa in proposito. Nei momenti di una crisi, quando si crede o si ritiene che sia giunto il momento di ricostruire o di modificare un governo, è naturale che le discussioni si allarghino e vadano al di là di quella che può essere l’esigenza momentanea. Questo si chiama il pericolo di crisi per questo fine, e i singoli gruppi o partiti, specialmente quando alcuni organi non sono qui direttamente rappresentati, credono di avere il diritto – o il dovere – di intervenire e dire le loro opinioni. A proposito però di una interpretazione che si è voluta dare all’atteggiamento liberale, io, richiamandomi alle parole molto temperate e molto sagge del vicepresidente Martino , e aderendo naturalmente alle sue conclusioni, debbo aggiungere che non accetterei, o che non vorrei che si sviluppasse nella composizione del governo il criterio della bilancia. Si è detto in un primo momento che il peso laico entro la coalizione fosse diminuito e che convenisse aumentarlo. Lo so, è una sensazione che ha avuto la sua manifestazione e che aveva il suo diritto di essere sostenuta; però mi pare che, in vista anche del nostro sviluppo avvenire, si debba cercare un’altra forma per valutare la collaborazione. Il governo di coalizione, se facesse il massimo sforzo semplicemente per essere una bilancia fra elementi contrastanti, finirebbe con l’essere, non un potere, ma una impotenza. Le risultanti delle forze debbono essere elementi attivi e di propulsione per poter costituire la rappresentanza di una democrazia in cammino. L’importante è il perfetto accordo sopra le linee tendenziali; libertà, repubblica, coscienza morale, tradizione illuminata dai grandi del passato, elevazione, anche economica e sociale. Queste sono le linee principali di cui dobbiamo essere investiti per giudicare con un sincronismo che possa essere fattivo, che possa portare ad una ricostruzione fattiva. Bisogna che tutto sia cementato da fiducia reciproca. Una voce all’estrema sinistra. E lo Stato laico? De GasPeri. Vengo anche a quello. Il Consiglio dei ministri è un organo sintetico, e il presidente ne deve essere l’espressione: politicamente poi tutti i ministri agiscono (parlo con una fraseologia naturalmente politica e non giuridica), sia pure nella pienezza delle loro attribuzioni, per procura degli altri. Se c’è una politica interna, se c’è una politica della difesa vale lo stesso argomento per tutti: sono organi unitari di una politica di difesa, di una politica estera ed anche di una politica interna ed economica. Politiche che, prima di arrivare alla loro esecuzione, debbono aver trovato la linea di soluzione entro il Consiglio dei ministri, entro i sottocomitati appositi (come, per esempio, quello del CIR, eccetera), organi i quali nelle discussioni e nei dibattiti sono liberamente aperti all’influenza dei vari gruppi e che poi, arrivati alle conclusioni, le trasmettono al competente ministro. Qual è dunque l’ideale di un ministero di coalizione perché sia talmente unitario da poter agire efficacemente? È questo: maggiore e massima discussione possibile nel periodo di preparazione, e massima unione nel periodo di esecuzione. Questo è stato un nostro sforzo nel passato, non sempre raggiunto; ma questa deve essere una meta anche per l’avvenire, perché il governo democratico di coalizione sia veramente efficace ed attui delle soluzioni che rappresentino in quel momento l’esigenza attuale. Certo che al servizio della sintesi le qualità personali e di preparazione specifica, le tendenze stesse più particolarmente proprie di un partito, la storia di un partito sono elementi e contributi che debbono assolutamente essere valutati ed utilizzati allo scopo comune del programma governativo. In quanto allo Stato laico, poiché qualcuno mi vi richiama, io non ho difficoltà a dire il mio pensiero, tanto più che esso è stampato. Ecco al Congresso del mio partito a Fiuggi che cosa dicevo al riguardo: «se laico vuol dire liberale, cioè cittadino preoccupato di difendere, nell’ambito dello Stato, la libertà di tutta la coscienza, ciò è secondo la Costituzione: ma come può assumersi il patrocinio di tale laicità il marxista leninista del Cominform?». (Commenti all’estrema sinistra). È proprio nel pensiero che vi ha espresso anche Simonini e che io non ho difficoltà di far mio al riguardo: «a questa laicità basta la Costituzione, a cui gli spiriti redenti hanno collaborato, votandola così com’è, non perché ritenessero che l’invocazione a Dio avrebbe menomato la dignità umana e il libero arbitrio – ricordo il turbamento alla Costituente quando La Pira sommessamente osò proporre la sua invocazione interconfessionale – ma perché sanno che ciò è nella Costituzione e che non è necessario proclamare le proprie credenze, quanto piuttosto indispensabile accordarsi su norme di convivenza civile che, con la libertà di tutti, difendano anche la libertà del singolo. (Applausi al centro e a destra). Che se il laicismo avesse un’altra interpretazione – come mi pare si voglia obiettare da quei banchi – se volesse significare anticristianesimo o indifferentismo ostile che si volesse agitare sulla scena della vita italiana, come se non esistesse una tradizione storica millenaria, come se la voce delle migliaia di campane non avesse più eco nell’animo di quarantacinque milioni di italiani, se volesse significare libertà della minoranza di vivere a modo suo, portando alla negazione della maggioranza, alla negazione della pubblica fede dei padri, allora il laicismo si rivelerebbe un nemico della Costituzione e chi lo praticasse agirebbe contro il consolidamento del nostro regime democratico». (Vivi applausi al centro e a destra). Egregi colleghi, collaboratori e oppositori, voi non potete negare che, prima che si aprisse questa discussione proclamata così necessaria per il componimento delle volontà per un nuovo accordo di situazione politica, noi avevamo lavorato qui in questa Camera e nell’altro ramo del Parlamento con una diligenza particolare. V’è stata una discussione e una partecipazione ai singoli problemi dei singoli bilanci amministrativi che io riconosco, anche da parte dell’opposizione, molto feconda e che si è concretata, in molti casi, anche in suggerimenti da parte della minoranza accolti dal governo. V’è stata, dunque, una collaborazione che ha portato senza dubbio non all’approfondimento dei problemi tecnico-amministrativi ma, per riuscire a creare in un Parlamento una classe dirigente, traendola dai giovani che domani dovranno prendere il potere e dirigere le sorti del popolo, è necessaria una certa continuità di addestramento, soprattutto una stabilità del governo: quella stabilità del governo che non vale tanto per le persone quanto per l’indirizzo e la linea direttiva, perché è necessario che sui problemi di base non si minacci sempre una discussione, e un mutamento in seguito alla discussione, ma che vi sia una presunzione di continuità che renda veramente fattiva la collaborazione di tutti e possibile il concentramento dello sforzo per conseguire risultati pratici. Nei discorsi di parecchi oratori, e soprattutto, mi è parso, in quello dell’onorevole Giannini – al quale, cogliendo l’occasione, esprimo la mia particolare gratitudine per le sue espressioni di amicizia in occasione del mio lutto – si è ammesso che, veramente, al vertice la Democrazia cristiana è stata abbastanza larga nella distribuzione dei portafogli, ma che alla base (la base spingerebbe, alla periferia, verso l’intransigenza) starebbe il pericolo. Io credo, onorevole Giannini, che non siamo stati troppo restrittivi! Si poteva usare la bilancia del peso specifico, ma è un po’ difficile valutare la qualità di ciascun partito e di ciascun uomo. Si poteva però usare la bilancia comune, quella del numero, e allora la situazione sarebbe stata molto diversa. Noi, invece, dopo quello che abbiamo fatto nell’interesse del paese, che senza dubbio corrispondeva ad un sentimento profondo (in un mio discorso, se vi prendeste la cura di rileggerlo, trovereste anche le ragioni storiche per cui siamo arrivati, doverosamente, a questa politica di mediazione e di concentrazione) , non abbiamo fatto agire la proporzionale nel governo come nelle elezioni delle giunte amministrative , perché la proporzione sarebbe stata molto diversa. E vi prego, qualche volta, cari colleghi, specialmente quelli di voi che fanno delle obiezioni e sono portati a dover difendere certe posizioni in confronto di ignari elettori, di ricordare queste proporzioni e di ricordare, quindi, che la dignità della collaborazione e la sua efficacia è stata ampiamente concessa al di là di quello che il numero avrebbe permesso. L’onorevole Giannini ha detto: alla vetta voi avete avuto un certo criterio di larghezza, ma in basso… e ci ha raccontato un episodio avvenuto in un paese della periferia. Mi dispiace che egli si sia sentito offeso poiché è entrato alla Camera legittimamente, dopo un’ampia discussione e il vaglio della Commissione competente. Mi dispiace che ciò sia avvenuto, ma mi dispiacerebbe di più se si dovesse dare a questi episodi della periferia un’importanza che non hanno. È naturale che la cosiddetta base (mi scuso per questo mimetismo di termini propri della estrema sinistra) è di per se stessa intransigente e portata alla intransigenza. Ma la base rappresenta il partito, cioè la parte, ed è ben naturale che tutto quello che è proprio della parte venga più sentito e fatto valere di quello che è comune. Ma quanto più su si va si trovano uomini che devono rappresentare gli interessi comuni, gli interessi della collaborazione e del paese, e là vi è possibilità di collaborazione. Su questi si deve misurare la profondità e la realtà della collaborazione. Un’altra accusa che si fa spesso è quella dell’accaparramento di tutti i posti. (Commenti all’estrema sinistra). Non è per farvi un calcolo statistico, ma per invitarvi a farlo: prendete in mano, egregi colleghi, l’annuario parlamentare e leggete, da pagina 450 a pagina 550, l’elenco di tutte le istituzioni di carattere finanziario, di tutti gli enti economici, amministrativi, sportivi, educativi, eccetera, e fate esattamente il calcolo delle persone che li stanno dirigendo e che sono iscritte al partito democristiano. Se dopo questo bilancio, eseguito con un briciolo di buona fede, potrete ancora dimostrare, cifre alla mano, l’accaparramento dei posti da parte del partito democristiano, allora mi arrenderò alle vostre dimostrazioni. Ma questo è impossibile ed è ora di finirla, altrimenti saremo costretti a pubblicare gli elenchi. (Applausi al centro e a destra – Rumori all’estrema sinistra). Con ciò non voglio negare l’esistenza di qualche situazione particolare e locale e che alla periferia qualche cosa possa essere avvenuto. Nego però che, nel quadro sintetico dell’attività nazionale e dei posti dirigenti, il partito democristiano possa comunque essere paragonato ad un partito fascista, ad uno Stato-partito o ad un partito come il vostro (indica l’estrema sinistra), quando domina in un certo paese. (Applausi al centro e a destra). Nei paesi da voi dominati si perde non solo il posto, ma spesso anche la testa. (Applausi al centro e a destra – Rumori all’estrema sinistra). Ho udito che qualcuno ha citato don Sturzo. Ciò mi procura l’onore di ricorrere a un argomento polemico. Don Luigi Sturzo si è riferito al caso di incarichi ad alcuni deputati; si è fatto in proposito un calcolo e mi è stato sottoposto: si tratta di otto o nove deputati in tutto che hanno degli incarichi riconosciuti. Niente di più, ripeto: otto o nove su trecentosette. Io credo che don Luigi Sturzo, il quale è un attento osservatore dei fenomeni sociali ed è esperto di statistiche, darà ragione a me quando vedrà qual è la situazione reale del paese. Anzi, mi permetto di farvi una rivelazione: don Sturzo, che è sempre giovanile nella polemica ed in molti casi è così libero nei suoi atteggiamenti critici anche in confronto al suo partito da offrire argomenti alla opposizione, se ha un rimprovero da fare è quello che noi, assorbiti troppo dal problema politico, non ci occupiamo degli altri problemi di grande importanza, e soprattutto non cerchiamo di influire di più sul nostro programma di riforme sociali e di direttiva economica. L’obiezione, pertanto, ha un suo valore, ma in senso contrario a quello che era nelle intenzioni dell’interruttore. Vi ricorderete, del resto, che prima del Congresso di Venezia il senatore Merzagora, che era appena uscito dal governo, credendo evidentemente di fare onore alla verità ed un piacere a me, ha pubblicato un articolo sul Corriere della Sera, in cui dimostrava che è falso accusare i democristiani di aver dato o di aver tentato la scalata ai consigli economici, e pubblicava una serie di cifre che potrete trovare in quell’articolo . Quell’articolo, contro la buona volontà dell’autore, non mi ha giovato. Esso, anzi, ha indebitato la mia situazione perché alcuni dei membri del Congresso vi hanno trovato conferma della loro tesi che, per la tendenza particolare dei vecchi – e di De Gasperi in modo particolare – di cercare persone dotate di preparazione tecnica soprattutto per certi posti, il partito non avesse trovato il mezzo di dimostrare la propria capacità. E ho dovuto difendermi dicendo ai giovani: preparatevi e addestratevi perché il valore tecnico di un collaboratore deve essere commisurato secondo la sua capacità tecnica e non secondo la tessera di partito. Quindi, nessun vantaggio porterà il fatto di avere la tessera democristiana, perché sono i valori della preparazione tecnica che devono portare ai posti direttivi. Ed ora veniamo alle questioni di procedura. Io credo che dopo le dimostrazioni degli onorevoli Lucifredi , La Malfa e Martino, non mi vorrete ancora portare a discutere la questione degli interinati. È stato qui dimostrato fino a che punto sia arrivato il rigore della Costituente, che, attraverso il voto di una sua sottocommissione, ha ammesso un interinato al massimo per sei mesi. Io spero che gli attuali ministri ad interim non durino sei mesi, anzi spero non durino sei settimane. Ma comunque, abbiamo nella prassi (intendiamoci, la prassi è certo un argomento come lo è anche il precedente, ma non è detto che sia sempre la norma della liceità e della giustizia), 75 casi di interim, e a questo proposito l’onorevole Nenni dice: mi ricordo quando il presidente è partito, quando vi è stato il vicepresidente, eccetera. Se fossero quei soli casi! Ma l’onorevole Nenni non ricorda che, in un ministero in cui erano rappresentati anche i suoi, l’onorevole Bonomi, ad esempio, aveva contemporaneamente (e finché durò il ministero) l’interim degli Esteri dell’Africa Italiana , e nessuno dei partiti, nessuno dei comitati di liberazione protestò. Onorevole Nenni, non so se sia stato lei che ha usato la frase «tener caldo il posto» (mi scusi se non è stato lei; mi riferisco a chi l’ha detta), quasi che io abbia la strana intenzione di tener caldo il posto a lei agli Esteri. (Si ride al centro e a destra). Dal 13 luglio al 18 ottobre 1946 ho assunto io l’interim agli Esteri; e poi il posto è passato all’onorevole Nenni, che lo tenne fino a quando avvenne quella illecita catastrofe cui si è riferito, e cioè una crisi nel suo partito . (Commenti all’estrema sinistra). Dunque, la stessa posizione. La seconda parte della originaria interpellanza Giannini, che si riferisce alle comunicazioni fatte non direttamente dal governo ma eventualmente attraverso la Presidenza della Camera, è oggi superata. Tuttavia molti sono gli argomenti che ho in serbo, e li farò valere, eventualmente in altra occasione. Veniamo ad alcuni argomenti che sono stati toccati da diversi oratori. Il primo è quello dell’amnistia. Se ne è parlato in parecchie occasioni. Il ministro della Giustizia ne ha parlato anche ultimamente in Senato. Voglio ricordare i precedenti. Il 7 ottobre la Camera ha chiesto un’amnistia la quale renda possibile la completa pacificazione del paese. Il Senato, il 20 ottobre, ha raccomandato larghezza di criteri e adeguatezza di uffici nelle pratiche per la liberazione condizionale e provvedimenti di grazia, riaffermando però l’esigenza fondamentale per lo Stato democratico di non indebolire la certezza della legge e della sua applicazione. In questo dibattito l’onorevole Nenni ha chiesto l’amnistia per tutti gli arrestati dopo il 14 luglio, per tutti gli scioperi e le agitazioni sindacali, e riferendosi alla Resistenza ha detto: essa va accettata in blocco; il rifiuto scatenerebbe agitazioni. Queste parole «accettata in blocco» si riferiscono ad una frase celebre che riguarda la rivoluzione francese. I terroristi della rivoluzione francese hanno sempre preteso che essa fosse accettata in blocco, cioè difesa ed esaltata anche nelle degenerazioni terroristiche che sono avvenute, anche nella responsabilità dei singoli fatti. Debbo dire che questo principio mi pare non sia né moralmente, né giuridicamente accettabile. Possiamo considerare appartenenti alla guerra civile i fatti che ad essa erano connessi, non i delitti o reati commessi contro persone o cose al di fuori di essa. Non possiamo, quindi, pregiudizialmente negare alle vittime il ricorso alla legge, ma possiamo far valere le attenuanti del clima in cui i delitti furono compiuti. Ho presenti in questo momento i fatti più gravi, come i fatti di sangue che non vennero amnistiati nemmeno dall’amnistia Togliatti . L’onorevole Leone-Marchesano, invece, si è riferito ad ispirazioni religiose, a documenti pontifici, ai provvedimenti di clemenza che si sono avuti in altri Stati in occasione dell’Anno Santo. Osservo che nessuno dei provvedimenti di questi Stati contempla un’amnistia generale e totale, ma solo revisione parziale o condono, ed il testo dell’indulto brasiliano, per esempio, si preoccupa – cito le parole testuali – «che esso non venga ad indebolire il dovere delle repressioni e l’efficacia preventiva della legge penale». Ripeto che si tratta di indulti e condoni assai limitati. Posso dire che, in linea di principio, accetto naturalmente lo spirito di clemenza e di misericordia suggerito dalla solenne occasione dell’Anno Santo, ma condivido anche le legittime preoccupazioni espresse dal Senato. Sono certo che il Consiglio dei ministri, quando si tratterà di presentare formule concrete o quando si tratterà di prendere posizione dinanzi alla proposta della Camera, avrà presenti queste due esigenze e cercherà, nei limiti del possibile, di conciliarle. Inoltre, gli atti di clemenza sono efficaci soprattutto quando chiudono un ciclo, e lo chiudono definitivamente; in questo caso rappresentano veramente il desiderio del presentatore della proposta, cioè il superamento dei conflitti. Ma quando si riferiscono a situazioni ancora accese, a contrasti ancora violenti – basta pensare, proprio in questi giorni, al processo Fanin per comprendere a che cosa mi voglio riferire – e quando si leggono certi settimanali che esaltano il regime fascista e la guerra civile, quando si sentono gridare per le strade gli antichi inni, che sono diventati oggi inni di battaglia e di guerra civile, allora l’atmosfera che si forma non è adatta ad atti di particolare clemenza, non è assolutamente adatta, e noi dobbiamo cominciare con l’invocare dalle due parti e da tutti coloro i quali vogliono veramente la pacificazione di astenersi da simili atti o da simili dimostrazioni. Io debbo dire, onorevole Nenni, che sono trattenuto dal ricorrere a misure eccezionali proprio dal senso della democrazia che mi domina, dai limiti della Costituzione che mi impegnano (applausi al centro e a destra – rumori all’estrema sinistra); debbo dire che sento in questo campo che la costanza nella pazienza è un dovere, ma debbo anche aggiungere che coloro i quali vedono impunita o scarsamente punita una dimostrazione o una pubblicazione di giornale, non si immaginino che noi sopportiamo ciò perché lo troviamo sopportabile. Esso è al di là di ogni limite, al di là di ogni tolleranza. Bisogna aver vissuto il periodo dal 1919 al 1921 per sapere che cosa hanno fatto nascere le campagne di stampa e le manifestazioni di quel tempo, per ricordare che questi esaltatori di un regime sono responsabili della guerra fratricida e civile in Italia (vivissimi applausi al centro e a destra), per ammonirli che si guardino dal continuare su questa via, poiché se noi ricorriamo – e non possiamo non farlo – a misure legali di repressione solo nella misura sancita e applicata dai magistrati, le debolezze di queste situazioni fatalmente si vendicano attraverso altre contro violenze. Credo che, per fortuna la maggior parte dei colleghi non leggano certi giornali che si chiamano fascisti o neofascisti, e che corrispondono, o meno, al partito o all’organo del partito che è qui rappresentato. Anzi, in un’altra occasione ho sentito dichiarazioni in cui si smentisce che questi giornali siano organi diretti da questo movimento. Io non parlo del movimento qui rappresentato; però a questa corrente la quale crede in tal modo di poter far risorgere un regime che il popolo italiano ha condannato per sempre, (vivissimi applausi a sinistra, al centro e a destra); a questa corrente diciamo: vi è una democrazia che si arresta innanzi alla legge, la quale prescrive che lo scioglimento di un partito dipenda dalla sentenza dei magistrati; e si arresta anche se abbiamo la convinzione che certi atti avrebbero già moralmente legittimato questo scioglimento. La democrazia vi dà un esempio e un monito perché non lavoriate per il ritorno di un regime che ciò non avrebbe mai permesso; vi dà un esempio e un monito perché si sappia che qui in Italia è ancora possibile l’esistenza anche di partiti di estrema posizione. (Applausi al centro e a destra – Commenti all’estrema destra). E veniamo a un discorso più pacifico. Si è qui ripetuta parecchie volte, anche durante questo dibattito, l’accusa che il governo alimenta e mantiene la congiura del silenzio nei riguardi di un grande piano rigeneratore che salverebbe l’Italia se discusso, se accettato, se applicato: il piano della Cgil. L’onorevole Nenni ha detto: trentacinque-quaranta anni fa questo sarebbe stato un grande avvenimento che avrebbe avuto una enorme risonanza. Può essere. Quando la estrema sinistra – fatte poche eccezioni – si ostinava in un atteggiamento negativo e rimandava la riforma e i grandi rivolgimenti sociali al momento della eliminazione della borghesia, il fatto che una organizzazione socialcomunista presentasse un progetto di politica economica (programma minimo di azione) avrebbe avuto un significato nuovo. Ma, onorevole Nenni anche qui non la mia, ma la sua situazione è superata. I comunisti che, apparentemente, ed in certe questioni realmente, siedono alla sua sinistra, in questa sono molto al di qua della sua destra. I comunisti sono dei realizzatori; essi sanno lavorare e costruire, non sono semplicemente degli affermatori teorici. Anzi, sono nati così, e tutte le polemiche di Lenin contro i riformatori, contro gli estremisti, contro i romantici, si fondano su questo principio. Quindi la novità, davvero, non esiste. Abbiamo collaborato, abbiamo lavorato in certi ministeri e ciascuno ha fatto la parte sua, fosse anche venuto dal comunismo. Il programma minimo non è più una novità, anzi, se si trattasse di questo, niente sarebbe più facile che lavorare anche con i comunisti poiché la differenza fra noi ed essi non sta nel programma minimo o nella possibilità di attuarlo, ma sta nelle direttive generali per cui il programma minimo per noi rappresenta un elemento di costruzione dello Stato democratico e per essi rappresenta un elemento per superarlo, per negarlo ed arrivare alla dittatura proletaria. (Commenti all’estrema sinistra – Interruzione del deputato Di Vittorio). Conosco il piano Di Vittorio perché sono lettore di giornali e talvolta mi tocca leggere, purtroppo, l’Unità. (Commenti – Si ride). Ho letto quindi, onorevole Di Vittorio, il suo discorso di Genova del 5 ottobre in cui ha fatto la presentazione delle rivendicazioni operaie e del suo piano, in genere . Un grande discorso, durato parecchie ore, che immagino sia stato soltanto riassunto nello stesso giornale del suo partito. Ella ha cominciato con una polemica sostanziale e violenta contro il Piano Marshall e, naturalmente, contro coloro che lo hanno invocato, sostenuto, appoggiato e che, eventualmente, ne hanno fruito. Ella ha inquadrato, quindi, la sua posizione economica e politica in questa cornice. Evidentemente, dopo questa introduzione, ella non poteva credere che il governo chiamato a collaborare eventualmente con lei e con la confederazione per eseguire quel piano potesse essere il mio o quello che mi può succedere entro la stessa scia e le stesse direttive. Leggendolo attentamente, ho pensato che il suo documento era un documento abile, scritto soprattutto per rifare l’unificazione entro la Confederazione generale del lavoro: scopo altamente legittimo, ma che, come capo del governo, non mi riguarda. Poi, ho visto che nei successivi commenti dei giornali si è detto: ma perché il governo non parla del piano, perché non ne tiene conto? Gli è perché ha paura di questo piano e non vuole attuarlo per la sua concezione di classe padronale, antitetica alle direttive del piano stesso. Ho letto il piano: dopo la polemica contro l’ERP vi è ancora un’altra parte polemica sul fallimento della scissione; questa è diretta contro i socialisti, o contro gli ex membri della confederazione, ed anche questo è un tema che direttamente non mi concerne. Poi, vi sono le dieci rivendicazioni dei lavoratori. Si tratta della continuazione della tattica usata sempre dai sindacati: aumenti dei salari, eccetera. (Commenti all’estrema sinistra). In tutto questo piano (che dovrebbe essere offerto come un ramoscello di ulivo non dico a me, Dio me ne guardi!, ma a coloro che mi succederebbero) non si accenna, che per disprezzarle, a tutte le riforme e ai contributi dati dai nostri ministri per quanto riguarda ad esempio la svalutazione, l’opera del ministro del Lavoro, i miglioramenti agrari e le bonifiche agrarie, i lavori pubblici. Secondo il programma Di Vittorio, niente esiste di accettabile in ciò che abbiamo fatto noi; non vi sono nemmeno elementi di ricostruzione. Tutto si deve fare di nuovo e tutto deve essere organizzato – questa è la scoperta – da tre grandi enti: un ente nazionale per l’elettricità, un ente per le bonifiche e le trasformazioni e un ente edilizio. Secondo la relazione Di Vittorio, sembra che i governi democratici fino ad oggi non abbiano fatto niente per la ricostruzione dell’Italia, nemmeno quelli che avevano nel loro seno gli onorevoli Romita , Nenni e Gullo . Di vittorio. Questo è inesatto. De GasPeri. La funzione dell’ente delle bonifiche – che dovrebbe essere evidentemente di coordinamento degli enti esistenti – è assolta dal ministero dell’Agricoltura. Per quanto riguarda l’edilizia, proprio quest’anno il governo ha provveduto sia con leggi speciali, sia con i particolari contributi dati recentemente al Mezzogiorno, sia con lo sviluppo del piano Fanfani che, irriso da voi e reso da principio di difficilissima attuazione, tuttavia si dimostra oggi un elemento di sicura ricostruzione. (Applausi al centro e a destra). E possiamo aggiungere quei cantieri di rimboschimento, quei cantieri di lavoro che si vedono ormai in tutte le province d’Italia e che, se i mezzi non mancheranno, potranno farci raggiungere la meta di ridurre notevolmente la disoccupazione. L’onorevole Di Vittorio, alla fine della sua relazione a Genova e nell’ordine del giorno votato il giorno dopo, disse che il piano della Cgil doveva essere sviluppato da tecnici, da economisti, eccetera. Era naturale, il minimo che potesse fare per essere estremamente oggettivo, che il governo attendesse che il piano stesso fosse integralmente pubblicato. In ultimo, v’è un accenno a duemila e cinquecento miliardi che, secondo l’onorevole Di Vittorio, si potrebbero senz’altro trovare. Io sono, come dire, un generico, e quando si tratta di documentarmi mi rivolgo a tecnici. Credo che l’onorevole Di Vittorio farà altrettanto ad avrà trovato qualche tecnico che gli avrà detto: «caro mio, come fai, in un paese dove il reddito è di 5000 miliardi, 5000 miliardi e mezzo, facciamo pure 6000 miliardi, a risparmiare più della misura normale del 15 per cento?». Di vittorio. Si fa allo stesso modo, come in caso di guerra. De GasPeri. Ma la guerra ci ha mandati in rovina! Noi dobbiamo evitare l’inflazione. Ad ogni modo è anche vero che noi, governo contrario agli investimenti, come voi dite, abbiamo avuto quest’anno già 537 miliardi di investimenti (commenti all’estrema sinistra), che noi quindi, anche su questa via, abbiamo proceduto. Quanto al problema della elettricità, è inutile che io lo esamini anche qui dal punto di vista ricostruttivo, quando se ne è parlato a lungo alla Camera e al Senato e quando il problema è stato studiato anche per quel che riguarda i finanziamenti, ma supponiamo pure che questo governo non abbia fatto niente, che questo governo sia incapace di qualsiasi ricostruzione, che necessiti ricorrere alla Cgil. Sta bene: noi attendiamo le vostre proposte di finanziamento, che esamineremo obiettivamente, e se obiettivamente risulterà che esso è possibile, tutto ciò che è possibile fare noi lo faremo, da qualunque parte vengano le proposte e indipendentemente dallo spirito che le muove. (Applausi al centro). Fosse vero, onorevole Di Vittorio, che basti avere un bel piano per costruire veramente qualche cosa!… Ne avevamo anche noi di piani! Avevamo il piano Tupini per tutti i lavori pubblici nel Mezzogiorno; avevamo il piano Tremelloni che arriva a 3 mila miliardi, e il cui ideatore, consapevole come è, stava ancora studiando come poter suggerire il finanziamento; abbiamo il piano per le ferrovie del ministro Corbellini, eccetera. Non sono i piani che mancano, mancano i quattrini! (Commenti all’estrema sinistra). Noi dovremo fare il massimo sforzo per venire incontro alle opere che limitano la disoccupazione. L’onorevole Vigorelli, che è stato un nostro apprezzato collaboratore, a un certo punto perse la pazienza perché ritenne che il suo piano di concentrazione dell’assistenza non fosse da noi considerato; devo dire, invece, che noi l’abbiamo considerato. Lo dimostra, prima di tutto, il fatto che il governo ha speso circa 400 miliardi per la previdenza e altri 100 miliardi per l’assistenza, quindi in tutto 500 miliardi. Non si può dire, pertanto che, quando si faranno statistiche comparate non si potranno fare raffronti con altri paesi, come se il nostro paese fosse tra quelli più retrogradi, o non vi si pensasse alla sicurezza sociale. Dicendo ciò si svaluta l’opera del governo, e soprattutto l’opera della democrazia italiana. È vero che un miglior coordinamento potrebbe giovare; ma è vero anche che esiste un programma di riforma di cui si occupano il ministro del Lavoro e il ministro dell’Interno per la parte che loro compete. Quindi, il problema è tuttora aperto: ed è di quelli che si studiano e si preparano fino a che vi siano la possibilità ed i mezzi per risolverli. Dunque non potete dire che ciò che si doveva fare in cento anni e non è stato fatto, noi dovremmo farlo in un anno, cioè dovremmo fare in un anno tutto quanto è necessario per il popolo italiano. La regola del nostro lavoro è che si stanno facendo ovunque è possibile, con il massimo sforzo, opere pubbliche per lenire la disoccupazione. So che il nostro principale e sacrosanto dovere è quello di lenire i bisogni, le esigenze della povera gente! So che è su questo che noi dobbiamo concentrare ogni sforzo, e lo faremo. sansone . Ma quando? De GasPeri. Dopo che ella è uscito dal governo, facciamo tutti i giorni qualche cosa! (Applausi al centro e a destra – Commenti all’estrema sinistra). L’onorevole Nenni – devo nominarlo ancora perché le affermazioni più gravi le fa lui, le cose più inesatte le dice lui, ed io non posso non confutarlo – ha detto che una delle ragioni della crisi (si vuole che questa sia una crisi profonda, una crisi di divisione dei partiti e delle classi) è l’inquietudine del paese circa la politica estera. «Le vicissitudini africane – ha detto l’onorevole Nenni – l’onere finanziario che costerà l’amministrazione anche di una sola colonia, il Mediterraneo che diventa lago anglo-francese», eccetera. Veda, onorevole Nenni, io ho molta ammirazione per le sue attitudini giornalistiche e oratorie, ma questa è roba vecchia. (Applausi al centro e a destra – Interruzioni all’estrema sinistra). Che un partito, che è sempre stato contro le imprese coloniali fino, addirittura, a svellere le rotaie delle ferrovie, abbia per un certo periodo fatto qui l’opposizione a certi uomini, chiamandoli rinunciatari, questa è una di quelle antinomie curiose della nostra politica che vengono rinforzate ancora da altri atteggiamenti: piange per gli oneri che eventualmente le colonie potrebbero addossarci, piange sopra il Mediterraneo, divenuto lago anglo-francese. Onorevole Nenni, questa è cosa vecchia perché sul Mediterraneo si affacciano oggi altri popoli – i popoli arabi – e si presenta quindi la necessità di una collaborazione che sposta tutto il nostro atteggiamento su un’altra linea. (Interruzioni all’estrema sinistra). Io mi rimetto al ministro degli Esteri per gli argomenti che, ex professo, dovranno essere affrontati dalle due Camere a proposito della questione coloniale. Una cosa devo dire, indipendentemente dalla valutazione in metri quadrati oppure dall’organizzazione delle nuove strutture, eccetera: che io sono molto lieto – io che sono vecchio e reazionario – di essere questa volta dalla parte dell’avvenire di quei popoli con i quali si formerà e si ricostruirà una indipendenza nelle terre d’Africa. (Applausi al centro e a destra). Collaborare coi nativi, con gli arabi; partecipare alle varie forme di insegnamento e di colonizzazione nelle terre d’Africa; servirsi di questo atteggiamento, di questo trampolino, per una maggiore collaborazione nel campo del lavoro, nel rinnovamento e nel riscatto delle terre africane in genere. E in questo sguardo verso l’avvenire, sì, dimenticare anche i risentimenti, dimenticare le ingiustizie che ci hanno fatto. Dal punto di vista giuridico, dal punto di vista della comparazione dei meriti, sono state commesse ingiustizie contro di noi: ma (perché vi sono delle fatalità, talvolta, che fanno nascere delle antinomie) da un altro punto di vista, ben venga anche questa collaborazione, in piena libertà e in piena democrazia. Certo, tutto dipende dal modo con cui si comporteranno i popoli con i quali dobbiamo collaborare e ci comporteremo noi, naturalmente, ma anche e soprattutto, dal modo con cui i paesi più forti di noi si comporteranno. Io ho letto recentemente un accenno a questo riguardo, e con molto interesse, in un discorso del ministro inglese degli Esteri, Bevin. Una volta applicata la decisione nei riguardi delle colonie, noi condividiamo cordialmente un proposito di sincera collaborazione tra l’Inghilterra e l’Italia, rapporto di lealtà e di amicizia. Un secondo spettro che l’onorevole Nenni ha visto profilarsi sull’orizzonte è quello del militarismo prussiano di Hitler. Gli oratori dell’estrema sinistra, tante volte, hanno accusato me di aver disegnato sull’orizzonte dell’Italia, prima della campagna elettorale, tristi fantasmi, affermando che il popolo ha agito per terrore di fronte a questi fantasmi. In quel tempo, voi avete fatto cavalcare Garibaldi illecitamente sulle nuvole, (si ride), ma non venite a far cavalcare anche il militarismo prussiano da Bismark a Hitler, ora che la Germania si dispone ad entrare nella nuova Europa. Noi abbiamo il dovere di incoraggiarla sulla via del risanamento politico ed economico, perché anche là vi sono stati dei perseguitati, delle vittime, non solo dei complici, e v’è stata anche in Germania molta gente che ha difeso e conservato il senso della libertà. Noi ci auguriamo che quella parte della Germania che non fu responsabile dei tragici errori e terrori della guerra, possa ottenere che tutti i popoli liberi seguano i suoi sforzi con simpatia. E noi, che abbiamo sofferto tra complici e vittime, noi dobbiamo accompagnare questo sforzo con tutta la nostra simpatia. (Vivissimi, prolungati applausi a sinistra, al centro e a destra – Congratulazioni). [Dopo una breve interruzione della seduta, il presidente della Camera dei deputati annunzia la votazione dell’ordine del giorno Nenni, che considera «contraria allo spirito della Costituzione e alla prassi parlamentare e inefficiente in rapporto alla situazione del paese la soluzione data alla crisi del ministero». Il presidente del Consiglio riprende la parola in merito alle dichiarazioni di voto del comunista Fausto Gullo, che lo accusa di aver taciuto, dopo il suo recente viaggio in Calabria, la difficile situazione in cui versava il Mezzogiorno]. La questione calabra, nei suoi vari aspetti, è attualmente in discussione al Senato. Quindi la posizione dei vari ministri e del governo in genere su questo problema verrà fissata di fronte all’altro ramo del Parlamento. L’onorevole Gullo ha moltissime ragioni di votare contro di me per il fatto stesso della sua posizione politica; ma sono meravigliato che egli abbia ricordato le benemerenze e le necessità delle popolazioni calabresi proprio nel momento in cui, essendomi io recato ad inaugurare lavori di bonifica in Calabria , ove ho avuto accoglienze molto simpatiche anche da elettori comunisti… Pajetta Gian carlo. Noi siamo educati. De GasPeri. …ho confermato a quelle popolazioni la deliberazione del governo, adottata su mia proposta, di fare uno stralcio nella riforma generale e di applicare innanzi tutto in Calabria, per le particolari condizioni di quella regione, le disposizioni più favorevoli. Sono meravigliato, dicevo, che, proprio in questo momento in cui, in seguito particolarmente alle mie pressioni, si è potuto trovare un finanziamento di 20 miliardi per la Calabria, il rappresentante en titre della Calabria mi rinfacci un silenzio il quale voleva soltanto dire che, in luogo di parole, io avevo agito. (Applausi al centro e a destra). L’onorevole rappresentante della Calabria avrebbe ben potuto prendersi il disturbo di leggere il mio discorso, in cui tutta l’illustrazione degli interessi della Calabria e dei rimedi che si possano prendere è esposta ed in cui è riconfermata la volontà del governo di presentare quel disegno di legge che domani verrà licenziato e presentato appunto alla Camera. Sarà allora il momento in cui voi, (indica l’estrema sinistra), vi alzerete e voterete ancora una volta la sfiducia contro di me, dicendo che non ho fatto niente. Voi dunque parlate falsamente di mano tesa; ma quello che io ho fatto, lo riconosce il popolo calabrese . (Vivissimi, prolungati applausi al centro e a destra). 