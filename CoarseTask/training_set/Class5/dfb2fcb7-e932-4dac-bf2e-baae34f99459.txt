È noto che il Mazzini alla vigilia del rivolgimento politico di cui celebriamo il centenario, tendeva anche ad una riforma religiosa e nella sua ricostruzione ideale associava l’operadella Costituente a quella di un Concilio, che abbattesse il Papato romano: mirava cioè ad una riforma totale che unificasse nella sua Repubblica i due poteri, quello temporale e quello spirituale. La storia in verità prese diverso cammino e la Repubblica italiana, proclamata cento anni dopo, si fonda sulla libertà e distinzione dei due poteri. Ma bisogna rilevare, anche, che il Mazzini stesso, entrato in Roma dopo che l’Assemblea costituente aveva già fissato nello Statuto fondamentale la formula del Filopanti : «il Pontefice romano avrà tutte le guarentigie necessarie per la indipendenza nell’esercizio della sua potestà spirituale», nulla fece per opporsi a tale formula o per svuotarla. Anzi nel suo discorso all’Assemblea del 10 marzo, evitò tutto quello che poteva dividere e cercò appassionatamente tutto ciò che potesse unire, dando alla Repubblica un senso che superasse i partiti passati e presenti e quanto era formale nel regime. «Per la Repubblica – egli disse – noi intendiamo un principio, intendiamo un grado di educazione conquistato dal popolo, un programma di educazione da svolgersi, un’istituzione atta a produrre un miglioramento morale… il sistema che deve sviluppare la libertà, l’uguaglianza, l’associazione». Ed ecco la conclusione di quel discorso: «tollerantissimi di quanto ha preceduto l’impianto della nostra Repubblica, di tutto ciò che può avere appartenuto a un ordine meno inoltrato di idee, uniamoci tutti nell’avvenire, proviamo al mondo e all’Italia che noi possiamo farci in brevissimo tempo, migliori». Mi pare questo un appello che, lungo la curva di un secolo, arriva anche alle nostre menti e ci spinge al lavoro concorde per lo sviluppo politico, morale e sociale della nostra democrazia, costituita a Repubblica. 