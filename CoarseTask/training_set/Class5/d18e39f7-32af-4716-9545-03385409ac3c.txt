Amici di Sassari, gli sforzi del governo per far risorgere il paese sono identici agli sforzi fatti dagli italiani per sopravvivenza: l’Italia, oggi, a distanza di tre anni dalla fine della guerra, non si riconosce più. Molte strade e molte case sono ancora da ricostruire, molto è ancora da fare, ma oggi guardiamo all’avvenire con ottimismo perché siamo certi che se in questi tre anni abbiamo fatto tanto, in seguito faremo molto di più. Faremo molto di più nel campo sociale, sempre nel pieno rispetto della libertà e della democrazia, perché questa è la caratteristica del governo che presiedo. Ed è veramente sorprendente l’atteggiamento assunto da qualche tempo a questa parte dai comunisti nel definire il mio governo, governo nero e della reazione; dimenticando che quando loro collaboravano si trattava, invece di un governo democratico e repubblicano come più volte l’avevano definito. E badate bene questo governo è sorto dopo che mi sono convinto della impossibilità di una collaborazione al vertice con il Partito comunista, sia per il suo doppio gioco sia anche per certe vedute di politica internazionale che non potevamo assolutamente accettare. Al posto dei comunisti ho immesso al governo personalità del campo economico e finanziario la cui opera è stata dedicata ad arrestare l’inflazione e basterebbe solo il fatto di avere fermato la lira nella sua corsa pazza verso l’abisso per far meritare a questo governo più considerazione da parte degli avversari. Per quanto riguarda la nostra azione sociale, l’onorevole Li Causi ci ha rimproverato la mancata attuazione della riforma agraria; ma voi sapete che essa è allo studio e che sarà senz’altro attuata e ne sono conferma le leggi del vostro illustre concittadino ministro Segni al quale rivolgo il mio più vivo ringraziamento per la sua opera tutta rivolta a preparare gradualmente la riforma agraria stessa. Voi dovete tenere conto, quando si trattano i problemi sociali, della nostra attuale situazione economica che non si può ancora reggere da sola e senza gli aiuti americani che sono assolutamente indispensabili per la nostra ricostruzione. E mi riferisco specialmente in questo momento al piano Marshall, che proprio per questo, viene accanitamente avversato dai comunisti su precisi ordini del Cominform rivolti anche agli altri partiti comunisti europei. La scusa è che il piano Marshall sarebbe un piano di guerra, un piano del capitalismo americano laddove esso è proprio volto ad evitare un altro conflitto e a sanare la situazione disastrosa delle economie dei paesi europei occidentali. Per rendere più credibile la loro azione, il Partito comunista è ricorso ad una operazione che io ho avuto modo di stigmatizzare più volte nei miei discorsi e cioè alla mimetizzazione nella attuale campagna elettorale. Si sono camuffati dietro la testa di Garibaldi, il quale non è qui per protestare; ma lo ha fatto sua figlia : Garibaldi, salpando da Caprera, saprebbe oggi da che parte volgersi. Egli saprebbe che il pericolo oggi non viene dall’America ma dall’Oriente. Oggi, al di là dell’effigie di Garibaldi, noi vediamo chi è che mira ad insidiare la libertà in Italia; e noi che siamo per la libertà, difendiamo Garibaldi, ma non coloro che si nascondono dietro di lui. 