Seguito telegrammi circolari 6612 e 6613 di questo Ministero e 663-664 di codesta Ambasciata. Ritengo opportuno chiarire, in seguito notizie raccolte, nostro punto di vista circa prossima riunione Sei Ministri. Se due presidenti del Consiglio e quattro ministri degli Esteri, dopo infiniti rinvii e coll’aspettativa che è venuta crescendo nella pubblica opinione, si radunano, non [è] certo per di scutere solo di questioni tecniche, scelta dei nomi per Alta Autorità e per Corte di Giustizia. Per quanto mi concerne almeno non intendo venire a Parigi per questo scopo limitato. Trattasi invece di riunirci per un esame politico della situazione, quale creata dall’entrata in funzione effettiva della prima Comunità dei Sei. Come sempre abbiamo sostenuto, le comunità (che finora rappresentano per noi soltanto scambi di idee) non sono concepibili come enti a se stanti, ma soltanto come elementi della costituenda Comunità Politica Europea. Ritengo pertanto essenziale che imminente conferenza si occupi in prima linea delle due questioni più importanti attualmente sul tappeto: 1) inizio concreto dei lavori per auspicata costituzione della Comunità Politica Europea; 2) sede non solo della CECA, ma anche della Comunità Europea Difesa. Ritengo di essere confortato in queste mie idee da analoga opinione espressa da Schuman nei recenti contatti con l’E.V.; comunque questo è quanto propongo che si discuta in via pregiudiziale. Quanto alla prima, come Le è noto, articolo 38 oltre che una condizione all’esistenza stessa della comunità, rappresenta un impegno politico destinato ad avere grande importanza in sede ratifica parlamentare Trattato CED. Di qui la necessità – visto le eventuali more nelle ratifiche del Trattato stesso – che la realizzazione degli impegni già effettivamente presi dai Governi, abbia inizio fin da ora e continui suo corso. Così soltanto Parlamento potrà convincersi, al momento delle ratifiche, che la Comunità Politica Europea non è soltanto mera speranza o addirittura uno specchio per le allodole. Alla seconda è altrettanto evidente che dobbiamo dare alle due Comunità, e non ad una sola, la sede; tale questione infatti è, in realtà, unica anche perché alcuni degli organismi sono addirittura unici per le due Comunità. Pertanto intendiamo proporre Strasburgo come sede unica, perché sede del Consiglio d’Europa, per tener conto del Piano Eden. In quest’ordine di idee ritengo quindi urgente che sia fissato, di comune accordo, ordine giorno connesso riunione, che proponiamo come segue: 1)Comunità Politica Europea – proposta di affidare mandato di cui articolo 38 all’Assemblea Comunità Carbone Acciaio; 2)sedi CECA e CED; 3)costituzione organi CECA. Al punto 1°, dopo la parola «proposta» si può inserire, se i Francesi sono d’accordo, «italo-francese» Infine aggiungo che odierna comunicazione ufficiale inglese, con cui Governo britannico dichiara di non opporsi a che sia affidato ad Assemblea CECA il compito già previsto per quella CED, sempre che questo avvenga nella cornice Piano Eden, è destinata a far compiere notevoli passi avanti nel senso da noi desiderato. La prego volere intrattenere d’urgenza ministro Schuman su quanto sopra e riferire. Il presente telegramma è diretto all’Ambasciata Parigi e per conoscenza Ambasciate Bonn, Bruxelles e Legazioni l’Aja e Lussemburgo. L’Ambasciata Parigi è pregata di dar in visione all’onorevole Lombardo il presente telegramma. 