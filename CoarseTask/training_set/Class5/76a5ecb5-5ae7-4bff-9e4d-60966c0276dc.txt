Ha preso quindi la parola il presidente del Consiglio, il quale, in un’ampia relazione sulla situazione attuale, ha precisato che il governo ha fatto in Parlamento un appello ad una ravvivata e rinnovata solidarietà nazionale intorno ad una politica che tende a salvaguardare la pace, l’integrità, la sicurezza, e l’indipendenza del paese, una politica fondata sull’unità morale dei cittadini e sul patto internazionale di difesa nord-atlantico. Tale solidarietà deve essere una solidarietà di popolo attorno ai valori morali della tradizione italiana, attorno allo sforzo attuale di progresso sociale, attorno alla cooperazione con altre nazioni per la comune sicurezza nell’ambito dei Patti difensivi. Il governo, interprete del Parlamento, ha il dovere di provvedere e cooperare al fine di rendere il Patto efficace per la nostra e comune sicurezza. Il governo è consapevole che l’unità morale dei cittadini è premessa indispensabile per mantenere la pace, poiché le interne discordie hanno sempre provocato interventi esterni, mentre è sicuramente efficace, ai fini della pace, l’opera di un governo che nei consessi internazionali possa agire in nome di un popolo unito. L’unità morale, inoltre, costituisce, in ogni evenienza, la energia motrice e vivificante della difesa e fa sì che la pace possa riposare nel nuovo Stato democratico. Ciò è tanto più necessario in quanto la parte avversaria rinnega la base fondamentale della democrazia e della stessa Costituzione, proclamando la preminenza delle proprie tesi ideologiche, in confronto della sovranità sociale rappresentata dal Parlamento e dal governo parlamentare. Il presidente De Gasperi ha, quindi, affermato che il governo si è rivolto ai partiti che nelle Camere e nel paese hanno preso un atteggiamento conforme alle sue direttive internazionali, invitandoli a ridestare con manifestazioni e con opere la coscienza del popolo: a convogliare i suoi sentimenti verso espressioni ed atti di solidarietà. Questa opera dovrebbe svolgersi affermando la volontà del paese e promovendo tutte quelle iniziative che possano rinsaldarla nella cooperazione internazionale; la fedeltà ai postulati di giustizia sociale e quindi la lotta contro lo spirito fazioso dei comunisti e lo spirito egoistico dei privilegiati trova il suo terreno più favorevole nella riaffermazione della doverosa solidarietà tra i cittadini sul terreno della patria comune. L’Italia, culla della civiltà va difesa anche come centro d’irradiazione morale e culturale ed il sentimento nazionale, specialmente nei giovani, deve sempre più alimentare il culto della nostra storia e delle nostre tradizioni. Concludendo la sua relazione, il presidente del Consiglio ha invitato la Direzione della Dc a prendere l’iniziativa di proporre anche agli altri partiti e movimenti che condividono le stesse direttive di politica internazionale, di associarsi a tale campagna di solidarietà nazionale per la pace e la sicurezza . 