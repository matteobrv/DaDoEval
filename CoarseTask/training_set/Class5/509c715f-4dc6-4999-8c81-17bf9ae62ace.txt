Ho insediato alcuni giorni or sono il Comitato dei ministri, a cui la legge affida il compito di formulare i programmi di quelle che la legge definisce «opere straordinarie del Mezzogiorno», di coordinare tali opere da eseguirsi dalla «Cassa» in ogni esercizio coi programmi dei lavori ordinari, elaborati dai ministri competenti e, a mezzo del ministro presidente di tale Comitato, seguire con vigile interessamento l’attività della «Cassa» in genere per poter rispondere di essa innanzi al Parlamento. Oggi, invece, con questa più solenne riunione in presenza di colleghi del gabinetto, la quale attesta tutto il più fattivo interessamento dell’intero governo, affinché il nuovo istituto riesca non solo nelle funzioni sue più dirette, ma anche quale centro coordinatore dello sforzo ricostruttivo che ci si propone di fare nel Mezzogiorno, inauguriamo – insediando il Consiglio di Amministrazione – la vita stessa dell’Istituto. All’illustre presidente, quindi, e ai membri del Consiglio reco anzitutto il grato e fiducioso saluto augurale del governo. I membri del Consiglio amministrativo sono tutti, se non erro, figli del Meridione e certo nella loro designazione ebbe qualche parte anche la circostanza che per residenza e vincoli natali ciascuno sia in grado anche di conoscere uomini e cose di un dato settore della periferia; ma non c’è bisogno di dire che, divenuti una volta membri del Consiglio, la loro responsabilità è solidale e totale, che il loro mandato supera provincie e regioni per abbracciare l’interesse del Mezzogiorno intero, anzi di tutto il paese, perché l’azione della «Cassa» si svolge in funzione dei progressi del Mezzogiorno, ma bensì in quanto essi sono e siano parte dello slancio ricostruttivo e rinnovatore dell’Italia intera. Ho espresso ed inculcato altre volte questo pensiero di unità e di corresponsabilità. Il Mezzogiorno si trova innanzi una occasione magnifica di dimostrare la sua accresciuta consapevolezza ed il suo senso di solidarietà meridionale e nazionale. Troverete senza dubbio delle difficoltà organizzative e sarete insidiati da tendenze localiste, ma spero fermamente che non vi attarderete in questioni meschine di interessi locali o di precedenze, che vi lascerete guidare solo dal fervore e dall’impegno che esige un programma decennale di opere di rinnovamento e di giustizia sociale, con un investimento totale di oltre mille miliardi. Per riuscire bisogna vedere grande, non disperdersi in piccole soddisfazioni o gare locali, tendere più che possibile a conclusioni massicce e definitive. Ciò non toglie che nell’esecuzione dovrete far leva sugli enti periferici, quali consorzi di bonifica, enti per la riforma agraria, consorzi di acquedotti, amministrazioni locali, avvalendovi anche di privati professionisti. Fuori di qui continuerà il lavoro ordinario che si adegua più che è possibile alle richieste e alle esigenze più evidenti e più conclamate, ma qui come dice la legge, si tratta di opere straordinarie, di opere non destinate semplicemente a soddisfare immediate esigenze, ma ad incidere profondamente e permanentemente nell’economia del Mezzogiorno e delle Isole creando complessi organici che riguardano l’acqua per dissetare e per irrigare, la terra per trasformarla e ridistribuirla, la viabilità minore, l’industria agricola e il turismo. Ed ecco che tutto quello che era nell’aspettazione del Mezzogiorno venne predisposto: i mezzi finanziari garantiti in una forma che non si poteva desiderare più sicura, la snellezza dell’organismo programmatore e la fattività di quel tutto. Ora dipende dagli uomini, da voi ministri, da voi amministratori e dai vostri funzionari dirigenti. Taluno, ha potuto in un primo momento trovare improprio che fossimo ricorsi per il posto di presidente ad un alto, anzi al più alto dei magistrati amministrativi dello Stato. Dirò francamente perché siamo stati felici che Ferdinando Rocco che voi vedete così giovanile, benché sia alla fine della sua carriera burocratica, abbia accolto la nostra preghiera di assumere la Presidenza di questa Cassa che meglio avrei voluto chiamare «Istituto per il Risorgimento del Mezzogiorno». Il vostro presidente non solo ha passato la trafila dei due ministeri competenti per il settore di azione della «Cassa» quali l’Agricoltura e i Lavori Pubblici, ma egli è per l’alto osservatorio che ha occupato e ancora occupa un uomo di sintesi, un uomo abituato a vedere al di là delle parti il tutto, cioè lo Stato; un uomo che nell’amministrazione è uso considerare il diritto come sovrano imparziale per tutti e sopra tutti, infine un figlio del Mezzogiorno che ama ardentemente la sua terra, ma la vede, la considera e la sente come parte integrante dell’unità della patria. E anche voi, signori amministratori, il governo vi ha scelti perché ciascuno di voi rappresenta una competenza tecnica o una pratica esperienza. Vi ringrazio, signori, di aver accettato di metterla a disposizione di questo istituto e della rinascita del Mezzogiorno. Ed ora esprimendovi gli auguri per il vostro duro, ma glorioso cammino, sento la commozione di un congedo e ad un tempo di una speranza. Il piano decennale per il Mezzogiorno è nato sulla fine del passato gabinetto e nel travaglio della costituzione del ministero presente: esso si sviluppò, si concretò, si estese alle zone più bisognose del Nord (e di ciò parleremo in altra occasione): esso è figlio – non è vero miei colleghi di ministero? – della nostra ansia di lavoro, del nostro impegno angoscioso a creare condizioni di più umana e più cristiana giustizia sociale. Assieme con la riforma fondiaria esso costituisce il nucleo più organico dei nostri sforzi di rinnovamento e fu lunga fatica il concretarne le forme e gli strumenti di attuazione. Penso con gratitudine a quanti parteciparono a tale fatica, in modo particolare all’on. Campilli, che questo neonato tenne a battesimo innanzi alle due Camere. Ora è ai primi passi e taluno di noi non lo vedrà quando sarà adolescente, ma ci conforta la speranza che questa creatura del nostro amore per il Mezzogiorno svilupperà davvero la vita nuova che quel buon popolo lavoratore si merita. Che Dio benedica i nostri sforzi e ispiri a noi tutti il senso di concordia e di sacrificio, che è necessario per la salute della nazione. 