Signor Ministro È con vivo piacere che ho ricevuto la lettera consegnatami dall’ambasciatore Fouques Duparc il 26 gennaio in cui Ella ha voluto riconfermarmi il desiderio Suo e del nuovo Governo francese di continuare a percorrere di buon accordo la strada che dovrà condurci all’Europa unita. Ella sa con quale spirito di vera convinzione e di sincera collaborazione il Governo italiano partecipa al progresso di integrazione europea. Noi crediamo fermamente che solo procedendo verso sempre più intime forme di associazione potremo conservare ai nostri popoli i valori della comune civiltà e procurare loro più stabili ed adeguate condizioni di vita. È quindi con vera soddisfazione che ho preso conoscenza della decisione del Governo francese di iniziare senz’altro la procedura intesa a promuovere l’entrata in vigore degli accordi costitutivi della Comunità di Difesa che di tale processo integrativo costituiscono una tappa essenziale. Con non minor interesse – sempre nello stesso spirito ho letto che gli scambi di vedute che il Governo francese si propone di aprire per la conclusione di accordi addizionali al Trattato, sono di tale natura da inserirsi nel quadro normale dei lavori del Comitato interinale, trattandosi solo di interpretare e precisare alcune clausole del Trattato stesso. Non posso nasconderLe infatti che le vaghe notizie finora giunte a nostra conoscenza avevano destato nel Governo italiano qualche timore che i protocolli potessero riferirsi a punti sostanziali del Trattato, venendo a toccare le caratteristiche salienti di esso, lo spirito europeistico cioè e la sovranazionalità, che ne costituiscono agli occhi nostri gli elementi fondamentali. Sono stato quindi particolarmente lieto delle indicazioni che Ella ha voluto fornirmi e le assicuro che porteremo nello scambio di vedute suggerito dal Governo francese il nostro costante spirito di collaborazione e la particolare comprensione dei motivi che muovono il suo Governo nel proporre i protocolli aggiuntivi. Nella Sua lettera Ella ha anche riconfermato il desiderio francese, pienamente condiviso dal Governo italiano e da me personalmente, di continuare l’opera di consolidamento di una più stretta amicizia franco-italiana. È certamente in questo spirito di amicizia che Ella ha voluto assicurare l’ambasciatore Quaroni – che me ne ha informato – di aver dato istruzioni affinché vengano risolte con amichevoli trattative tutte quelle questioni minori che ingombrano da vari anni il terreno delle relazioni italo-francesi e sulle quali un soddisfacente compromesso potrà essere raggiunto, ove intervenga una superiore direttiva di carattere politico. In occasione del Suo ritorno alla direzione del Quai d’Orsay desidero formulare l’augurio di ogni miglior successo e assicurarLe che, come per il passato, potrà sempre contare sul mio incondizionato assenso ad ogni iniziativa suscettibile di promuovere il rafforzamento dell’amicizia italo-francese. La prego di accogliere l’assicurazione della mia alta considerazione. 