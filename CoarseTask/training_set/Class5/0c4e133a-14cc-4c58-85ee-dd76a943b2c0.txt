Senatore, generale , comandante , dinanzi al vostro nome, alla testa di una schiera di eroi, mi inchino in tutta umiltà e con me si inchinano milioni di italiani. Qui debbono tacere le contese che ci dividono su problemi politici, economici e sociali; qui il nostro orecchio ascolta solo la voce della patria italiana, voce ammonitrice che ci richiama ai valori essenziali della vita nazionale: di questa voce accorata, e penetrante, voi siete, di diritto, gli interpreti più autorevoli, voi che partecipaste al Corpo italiano di liberazione o dei gruppi di combattimento, voi volontari della libertà, voi che affrontaste tormenti e sacrifici inauditi, voi rappresentanti delle famiglie dei caduti, ricordate il grande sacrificio di Caulonia , voi rappresentanti delle vittime dei campi di concentramento, di tutti coloro che hanno sofferto e sono caduti per tener fede al giuramento una volta prestato. Generale, ricordando questo altissimo principio morale della fedeltà e dell’onore che vincola ogni combattente al suo capo e, per mezzo del capo alla patria, voi avete il diritto di rivendicare non solo i gloriosi esempi vostri e dei vostri commilitoni che nel momento della decisione agirono nel senso del dovere, ma voi avete anche il diritto di richiamare alla mente di tutti gli italiani, la legge unica, suprema e fondamentale della disciplina interiore che sola garantisce l’unità e la salvezza della patria. Solo chi nella solidarietà nazionale subordina le proprie opinioni, la propria libertà nazionale alla libertà di tutti, combatte veramente per l’indipendenza e la libertà della nazione. Noi non vogliamo, e voi certo non volete, sedere al tribunale per giudicare i singoli casi di coscienza di ciascuna persona, ma voi avete il diritto e la missione gloriosa di difendere ed inculcare l’insegnamento e la validità del principio di giustizia, della norma di condotta. Che cosa sarebbe la libertà senza il costume e qual è il costume del combattente se non l’onore? La nazione che si perde a discutere tale legge, tale legge naturale, minaccia di entrare in crisi e rischia di perdere la sua molla vitale. Perciò, comandante, il nostro richiamo è la voce della patria che suscita e chiama a raccolta le energie morali di tutti i cittadini. È dall’alto di questa convinzione che voi avete il diritto di discriminare tra i valori della Resistenza, di rifiutare, cioè, le scorie faziose cresciute, poi, intorno alla massa nucleare spontanea della quale voi avete il diritto e la missione di rivendicare la nobiltà e la purezza. A ragione noi leviamo in alto, al di sopra di questa assemblea, la figura eroica del martire capitano De Gregori , combattente su due fronti, eroe che ebbe un solo ardore: l’Italia, la sua libertà, la libertà della patria all’interesse e l’indipendenza della patria fra le nazioni. Vi ringrazio per questa evocazione e per le vostre parole d’incoraggiamento. Non io, forse, sono destinato a raccogliere, che breve ormai è lo spazio di tempo che mi resta per operare, ma le raccoglieranno i giovani che una certa propaganda tenta di condurre per vie che hanno diverso punto di partenza, ma che fatalmente conducono entrambe, qualunque sia la buona intenzione e la volontà di chi li guida, alla perdita dell’unità nazionale e, fatalmente, alla perdita della sua libertà nelle sue istituzioni e nei suoi rapporti col mondo. La vostra voce, generale, risuona conferma delle esperienze internazionali che ho potuto fare in questi anni di storia recente? Fuori, anche per la malevolenza di avversari o di falsi amici, ma anche per colpa nostra, soffriamo ancora l’eco dei passati errori; in Europa e nel mondo, pur nel riconoscimento dei progressi di consolidamento fatti negli ultimi anni, – riconoscimento che non manca mai – c’è ancora chi dubita dell’avvenire di questa nostra Italia rinnovellata, perché – si dice – è troppo straziata dalle interne passioni. C’è ancora chi pensa che le nostre istituzioni democratiche, squassate dalla violenza dei sovvertitori e sotto l’incubo dei fantasmi del passato che vogliono tornare, o per una sciagurata dispersione delle forze costruttive diventino preda di nuove convulsioni e la paralisi interna renda di nuovo vuoti quei seggi che abbiamo faticosamente conquistati nei consessi internazionali. C’è chi pensa e, forse c’è chi opera, ma Iddio che ha protetto la nostra patria in disastri più grandi, disperda il tristo vaticinio; Iddio, che ha fatto sorgere nel vostro cuore l’impegno eroico di cui portate le insegne e ci ha salvati e redenti per il sacrificio dei combattenti e delle vittime della guerra, per la forza del vostro animo e del vostro braccio, susciti, oggi ancora, a mezzo dell’esempio dei vostri Martiri e l’incitamento della vostra fraterna parola, il sentimento dell’unità di tutte le forze libere, di tutti gli italiani che, superando il passato, puntino risolutamente e concordemente verso l’Italia di domani. 