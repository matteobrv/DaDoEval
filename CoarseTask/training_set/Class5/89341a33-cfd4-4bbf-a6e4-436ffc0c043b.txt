Da parte autorevolissima statunitense mi è stato annunziato che a Lisbona non si faranno pressioni, perché venga aumentato il previsto stanziamento straordinario per la difesa, giacché si riconosce che le ragioni addotte riguardanti la situazione economica e il caso particolare delle alluvioni spiegano a sufficienza il nostro atteggiamento. Si desidera però che venga dato affidamento di utilizzare più che possibile gli stanziamenti straordinari per la produzione, cioè per accrescere le possibilità difensive, delle formazioni esistenti, avendo di mira piuttosto l’aumento di efficienza che lo sviluppo dei quadri. Tanto ti comunico anche perché tu possa orientare i partecipanti e gli esperti militari che si recano a Lisbona. 