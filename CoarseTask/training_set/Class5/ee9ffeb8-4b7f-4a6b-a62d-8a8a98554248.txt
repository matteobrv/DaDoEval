Onorevoli senatori, vorrei tentare al di sopra dei contrasti dei partiti e dell’urto delle tendenze, di ritrovare quel contatto umano a cui mi pare si sia riferito soprattutto l’onorevole Giua, quando diceva di ritenere che nel mio spirito, nel mio petto, alberghino due anime in contrasto, l’una del vecchio e provato democratico, l’altra del «reazionario». Io appartengo ad una generazione di cattolici, che ha preso posizione netta nel tormentoso problema dell’autorità e della libertà ed è per convinzione, per maturazione, che ho accentuato in tutta la vita più il programma della libertà che quello dell’autorità. Ma poi l’esperienza mi ha confermato in questo atteggiamento; ho visto, perché tale fu il mio destino, diversi regimi: nessun regime è perfetto, ma il democratico e il parlamentare è di gran lunga il meno peggio, è quello che più si presta ad essere perfettibile e correggibile. Invece il regime totalitario, lo Stato-partito, è la morte della libertà e della persona umana. Naturalmente questa conclusione presuppone un concetto non statalista ma pluralista della società, il concetto cioè, che vi siano al di fuori dello Stato, accanto allo Stato, delle forze sociali, delle forze religiose, culturali, sindacali e operaie; forze e categorie le quali agiscono entro un proprio campo di azione e possono agire e possono svilupparsi solo se possono lavorare all’ombra della libertà politica, libertà che appunto vuol dire partecipazione del popolo alla direzione del governo. Mi pare di essere stato, partendo da questo punto di vista, sempre coerente di fronte al fascismo e di fronte alle tendenze attuali della politica. Messi dinanzi al fatto compiuto, tentammo di inserire anche il fascismo nella tradizione parlamentare: voi ricordate il primo esperimento che finì col Congresso di Torino quando avemmo la sensazione che non era possibile ottenere lo scopo prefissoci, che non era possibile salvaguardare la libertà della collaborazione, e rompemmo allora questa collaborazione. Fummo di questa tendenza quando lavoravamo sull’Aventino, assieme ai colleghi che qui ricordo e vedo ancora. Lavorammo superando tutti i contrasti storici che c’erano stati nella evoluzione italiana, soprattutto i contrasti fra sentimento religioso e sentimento patriottico e superando anche quello che poteva essere interpretato come rappresentanza di interessi di categoria, superandoli in questo anelito di libertà e di giustizia sociale. Ricordo ancora, con commozione, le discussioni lunghissime che abbiamo fatto nelle sedute dell’Aventino, di quell’Aventino che ha avuto una grande importanza. Si è detto che, dal punto di vista della tattica parlamentare, sia stato un errore: non lo so e non lo voglio giudicare, ma è certo che l’Aventino fu uno sforzo di conciliazione, di superamento e di salvataggio della libertà, che ha reso possibile quella Repubblica che è venuta poi. Anche allora mi sentii antifascista non per odio al fascismo ma per amore della democrazia. Facemmo poi, nei comitati di liberazione, opera di equilibrio, di libertà per tutti. E qui ricordo con sentimento di commozione l’opera dello scomparso Bonomi, il quale di quell’azione di conciliazione fu l’antesignano, ed ebbe in me e negli amici miei la collaborazione più intima e più viva. Ed anche allora – e qui, oltre Bonomi, ricordo gli amici Ruini, Casati , Croce – avemmo la sensazione che tutti coloro che avevano il sentimento della libertà dovevano agire perché, dopo il crollo del vecchio regime, ne venisse uno di libertà per tutti, e non un regime di partito, soprattutto non un regime di Stato-partito. Non c’è alcuna differenza fra l’atteggiamento che io ho tenuto durante il comitato di liberazione e quello che tengo oggi, c’è soltanto questa differenza: che allora avevamo tutti la sensazione e la speranza che, attraverso i dolori della guerra, il martirio comune, non ci fosse più necessità di preoccuparsi della libertà democratica e del regime parlamentare. E abbiamo creduto di fare questa politica di concentrazione e di coalizione anche con il comunismo, benché del comunismo conoscessimo bene le origini, l’azione, i precedenti in altri paesi. Tuttavia la speranza che la grande guerra mondiale avesse rifuso nel crogiuolo dell’umanità gli spiriti e li avesse portati alla necessità di uno sforzo comune per rinnovarsi nella libertà ci animò anche in questo primo tentativo. Di poi fummo anticomunisti. E ora ci si dice: ecco l’errore fondamentale, l’anticomunismo. Ebbene, anche qui io dico: non siamo stati né siamo anticomunisti contro il comunismo, siamo anticomunisti non per odio verso nessuno, ma per amore del regime liberale, democratico. Volete credere che sia un eccesso di preoccupazione? Ammettiamo pure che dal vostro punto di vista si possa credere così, ma dovrete ammettere voi stessi che questa è la preoccupazione fondamentale, questo è il senso della mia politica, se mi permettete di esprimermi così dal momento che è stato fatto il caso personale. I comunisti vollero invece la trasformazione del regime parlamentare che consiste evidentemente nel contrappeso della maggioranza e della minoranza parlamentare, quindi dell’alternativa di Governo. Vollero trasformarlo in uno sforzo unitario, cioè di coalizione permanente, legittimata dal diritto partigiano e dalla forza sindacale. Ieri ancora il senatore Scoccimarro ha ripetuto questa tesi, che d’altro canto è stata sostenuta con particolare forza anche dall’onorevole Togliatti alla Camera dei deputati. Ora, questa tesi, come tesi, non si può accettare, poiché essa conduce fatalmente, anche in teoria, allo Stato-partito. Ma se non ci fosse stata che la tesi e non ci fosse stata che la dottrina e la teoria, forse era legittimo che noi corressimo tutti i rischi; ma ad un certo momento abbiamo visto nascere nel nostro spirito la diffidenza: perché? Primo, per l’esempio degli altri paesi; secondo, per la esaltazione senza riserve che si è fatta del sistema bolscevico, del sistema leninista, in quanto sistema conquistatore; terzo, per quell’«imperialismo missionario» del Cominform, di cui in questo momento si sente meno parlare ma che in un certo periodo, alla fine del 1947-48, si era presentato in tutta la sua vivezza e in tutta la sua pericolosità. Infine questa diffidenza trovò una base concreta nel tentativo di organizzare formazioni clandestine e nel deposito di armi che evidentemente rappresentava una riserva. (Rumori dalla sinistra). Di tentativi di organizzazione clandestina ce ne sono stati parecchi, e ce ne sono anche oggi; ed appunto perché si tratta di organizzazioni clandestine la prova da portarsi in Parlamento è molto difficile a rinvenirsi. Ma se volete aiutarmi… (Interruzione del senatore Moscatelli). Ad ogni modo, onorevoli senatori comunisti, io tento di spiegare il mio atteggiamento, e se nelle ragioni che io porto ritenete che vi siano dei fantasmi, voi mi dimostrerete se sono fantasmi; vi sarò grato se vorrete dimostrarmelo. Noi sappiamo però che i fantasmi, anche nella vita politica, possono avere un certo sviluppo di operazione. (Commenti ed interruzioni dalla sinistra). È inutile peraltro che entriamo a discutere della questione delle armi, poiché abbiamo discusso di tale questione tante altre volte. Vi ho già detto chiaramente: fate voi un appello a tutti perché consegnino le armi; cercate di aiutarci per questo scopo e cadrà una delle vostre grandi preoccupazioni! Ma voi non avete fatto niente, anzi avete giustificato in modo impossibile il vostro atteggiamento. Non è tutto: insieme a delle prove mascherate, vi erano anche degli argomenti più chiari che si manifestavano e che sono apparsi durante il corso della mia attività in particolare. Non posso dimenticare che quando alla conferenza di Parigi ho chiesto di non precipitare la soluzione del territorio libero di Trieste, dimostrando che quella era una soluzione fatale capace di portare forse ad un conflitto invece che di risolvere il problema, e mettendomi con ciò dal punto di vista della pace e della cooperazione fra le nazioni, e anche contenendo quella che era una rivendicazione nazionale ben accesa nel mio cuore, mi vidi così incompreso da parte del signor Molotov, il quale si alzò a parlare contro il mio «irredentismo», contro il «nazionalismo italiano», contro l’invadenza e l’«imperialismo dell’Italia che voleva occupare i paesi slavi», che ben compresi allora lo scopo dei comunisti. Ed in una certa misura se ne fece eco anche l’Unità, in quella occasione. Nel mio animo è cresciuta da allora la diffidenza; soprattutto mi sono convinto che non era possibile andare d’accordo, né collaborare con icomunisti su questa questione, perché la visione era troppo diversa. Questo avvenne quando eravamo insieme al governo. D’allora in poi le vie divergono manifestamente. Dopo la famosa conferenza per il Piano Marshall al quale la Russia e i satelliti rifiutarono di associarsi e dopo la fallita conferenza di Parigi, l’atteggiamento in politica estera divenne sempre più contrastante, tra quella che era ed è l’espressione della maggioranza e la tendenza o la volontà del Partito comunista: si ebbe una azione contro il Piano Marshall, si ebbero continue accuse di servilismo americano, di tradimento degli interessi del paese. Accuse espresse non tanto in quella forma parlamentare che, almeno nella maggior parte, si tiene qui, ma al di fuori di ogni controllo, al di fuori del Parlamento, onde impressionare di più le menti. Queste accuse vengono espresse in una forma così cruda, così dura, che ogni uomo di buona fede, che può certo sbagliare, ma lavora sempre per il suo paese, si sente veramente avvilito nel vedere in quale misura il sistema democratico permette tali estremi. Poi venne il Patto atlantico. Nelle Camere si è fatta una discussione preventiva, quale non è avvenuta forse in nessun altro paese. Fui io allora che volli saggiare fino in fondo la volontà del Parlamento, perché il filone democratico mi ha sempre portato a seguire questo metodo anche se costa fatica, anche se comporta dei rischi. La maggioranza accolse il Patto atlantico, autorizzò il governo a firmare. È qui inutile andare a ragionare sopra le diverse argomentazioni: chi lo ha fatto con entusiasmo, chi per necessità, chi perché credette bene farlo, e tutti, come il governo, con la convinzione che il Patto atlantico sia un patto di difesa per la ricostruzione europea e mondiale, non un patto che porti a nuovi conflitti. Allora si iniziò una serie di campagne violente. Avemmo il tentato sabotaggio nei porti, poi la serie di campagne per la pace in cui siamo descritti come «servi degli americani», non solo, ma «fautori di guerra». Abbiamo pazientato, abbiamo organizzato le forze dello Stato, abbiamo lasciato gridare. Non dite che non avete avuto libertà in Italia; ci sono molti che dicono che ne avete avuta troppa. Abbiamo preso come insegna nostra soprattutto la pazienza, che vuol dire sempre convinzione che il metodo migliore per giungere a conclusioni positive nella vita politica è la libertà, purché si possa contare su un ambiente di libertà tradizionale, dove le forze libere hanno capacità di reagire, dove tutti siano corazzati contro le suggestioni dell’irrazionale e del sentimentalismo irragionevole. La pazienza è fiducia nel buon senso del popolo, è appello alle forze plurime, ausiliarie, libere. Anche oggi queste forze restano come i pilastri fondamentali della nostra politica. Ma che spettacolo l’ultima campagna elettorale! Mi sono trovato davanti ad un rigurgito di antichi errori. Veramente vi confesso che ho avuto paura di questo ritorno di fascismo. Voi cercate di minimizzare, di scusare. Si sa, in qualche momento vedeste in questo risorgere di fascismo solo uno strumento per disgregare i partiti democratici e quindi ci vedevate solo il frutto utile che se ne poteva cavare in una competizione elettorale, senza pensare che c’è qualcosa di assai più importante di una campagna elettorale. lanzeTTa . Non è vero. De Gasperi. Lei vuol dire che era una mia impressione personale? Ma l’ho avuta girando tutta Italia. Posso magari sbagliare, ma credo davvero che quell’impressione coincida con la realtà del vostro intimo sentimento. Le apparenze sono troppe per non giustificare questa conclusione. Che cosa vidi durante quel periodo? Voglio proprio dirlo in tutta sincerità, in tutta responsabilità come se fossi tenuto a scrivere testamento. E devo dire: ho avuto paura di questo scandalo dei giovani: del fatto cioè che i giovani si scandalizzino dello Stato democratico. Non del fatto che essi ci facessero rimprovero di non avere avuto sufficiente dignità nazionale nei rapporti internazionali; sono giovani che non possono conoscere, che non sanno le difficoltà enormi che dovevamo superare e che guardano più le discussioni verbali che i risultati positivi di colloqui fruttuosi. E poi avevamo una sconfitta che fu molto più di un disastro militare; non potevamo fare di più, non c’era taumaturgo che potesse cavare allora da quel disastro una linea che rispondesse in pieno alla giusta esigenza di dignità. Dovevamo prima rinforzarci, farci le ossa e man mano che questa forza è venuta, ecco che man mano è aumentata la dignità e la coscienza nazionale. (Vivi applausi dal centro). Ebbi paura, dicevo, dello scandalo di fronte allo Stato americano, perché a sentire quei giovani che mi dicevano che non c’è limite alla diffamazione del regime democratico nella stampa, alla radio, dentro e fuori d’Italia, alla diffamazione di questo Stato, non dico governo, che non ha sanzioni contro chi lo schiaffeggia… (interruzione del senatore Lussu), mi sono posto la domanda se questo Stato, questo regime che si affanna all’interno e all’estero non possa agire in modo che i giovani distinguano chiaro tra libertà di critica e vilipendio, tra libertà di discussione e di legge. A questa domanda rispondo: ci sono leggi e ci sono alcune sentenze che ci hanno dimostrato che bisogna precisarle. Ecco la famosa «reazione». Vi presenteremo un progetto di legge in cui cercheremo il minimo da farsi perché questa dignità dello Stato, del regime, questa libertà della Costituzione, venga salvaguardata e non trovino la minima giustificazione quelli che dicono: «bisogna tornare al manganello, non c’è altro modo». Questa è tutta la «reazione» che mi si può rimproverare! E almeno si attendano le concrete proposte per vedere se sono accettabili o meno. (Vivissimi applausi). Non è vero che la libertà non conosca limiti; dappertutto conosce le leggi e i suoi limiti. La libertà deve essere garantita dalle leggi, ma le leggi possono anche stabilire dei limiti. E non c’è che da guardarsi intorno per vedere cosa è diventato il mondo democratico e liberale nei momenti in cui si è dimenticato di avere delle regole. Onorevoli senatori, chiedeteci tutto quello che volete ma non chiedeteci di ripetere l’errore del passato. Quell’errore fu forse comprensibile e io stesso ricordo che a Turati, il quale mi aveva chiesto se avrei potuto tollerare che il fascismo imponesse leggi repressive della stampa, risposi che in tre giorni una legge che sopprimesse la libertà di stampa sarebbe crollata fra lo sdegno di tutto il popolo italiano. Mi sbagliai, tutti ci sbagliammo, e per quanto mi riguarda non ho alcuna intenzione di ripetere quell’errore. Bisogna che la democrazia si difenda, altrimenti non è libera, non è neppure degna di essere. (Vivissimi applausi dal centro). Discuteremo anche dei rapporti fra Stato e funzionari. Non c’è dubbio che la legge sindacale deve fondarsi sulla libertà di organizzazione e anche di sciopero. Questo in tesi generale, ma non c’è dubbio che alcuni capitoli della Costituzione impongono ai funzionari dello Stato dei privilegi e dei doveri particolari. Ora, in una forma o nell’altra, o inserito nella legge sindacale o se più vi piace nel fissare le norme dello stato giuridico, bisogna che questa posizione speciale venga protetta. Qui non si tratta di un contratto di lavoro fra un principale più o meno esoso e un lavoratore, si tratta di una legge vostra, del Parlamento, che stabilisce stato giuridico, diritti e retribuzione. Ora se vi diciamo che siamo qui insieme a voi per salvaguardare fino al massimo questa libertà, di modo che sia il Parlamento ad avere l’ultima parola in materia, anche contro di noi, non è forse questo un onesto tentativo di superare la questione? D’altra parte, volete che restiamo sotto la minaccia di correre il rischio di enormi agitazioni? Ma non esiste Stato in cui ci sia l’assoluta libertà per il funzionario di abbandonare il lavoro. La Francia, nella Costituzione, ha la nostra stessa formula, ma il Consiglio di Stato francese ha emesso una sentenza che dà ragione a coloro i quali riconoscono nel rapporto dei funzionari con lo Stato un rapporto diverso da quello sindacale. In America c’è perfino un giuramento dei funzionari di non abbandonare mai il lavoro. Se, assumendo degli uomini in posizione di particolare responsabilità, dicessimo loro di non ricorrere a forme di agitazione che possono apparire come insurrezionali, ebbene, anche questa è una tesi democratica di difesa dello Stato. Ad ogni sciopero che si fa, ad ogni abbandono del lavoro, che è andato addirittura fino ai magistrati e ai professori, e che resta senza sanzione, lo Stato va un gradino sempre più giù, finché lo Stato non esiste più. (Vivissimi applausi dal centro e dalla destra). Io vi chiederò, onorevoli senatori, come chiederò anche alla Camera, di collaborare con il governo nel trovare questa formula che concili la più ampia libertà possibile con la difesa necessaria dell’autorità dello Stato. Se vi sta a cuore veramente di avere uno Stato democratico, se non volete che alla fine si dica che esistono due Stati, uno della confederazione sindacale ed un altro che sta al Viminale, ma che quello che decide nei momenti gravi è il primo, allora dovrete essere d’accordo con noi. Non la pensano così coloro i quali non si preoccupano né vogliono preoccuparsi del carattere, della dignità di uno Stato libero e democratico, ma a voi, che non siete di questa convinzione, domando di non negarci l’aiuto della vostra saggezza, la vostra collaborazione per trovare la via per difendere lo Stato e contemporaneamente lasciare la più ampia libertà ai lavoratori. Ripeto che nessuno pensa di abolire quello che del resto è costituzionalmente garantito ai lavoratori, cioè la libertà di sciopero: pensiamo soltanto ad alcune regole, ad alcune norme di garanzia per ciò che riguarda l’amministrazione dello Stato. Naturalmente anche questo è parso a certuni esagerato, ma dobbiamo volere che la libertà di sciopero non si estenda a tutte le agitazioni e a tutte le forme di agitazione. Sciopero vuol dire astensione dal lavoro, ma quando occupate una fabbrica, quando introducete lo sciopero a singhiozzo, in modo che la produzione viene abolita o distrutta o diminuita, queste sono forme che non possono passare sotto il titolo di astensione dal lavoro; perciò vi abbiamo presentato, onorevoli senatori, da parecchi mesi, un disegno di legge per la modificazione di tre o quattro articoli del codice penale, per dire chiaro e netto quello che è lecito, quello che non è lecito. I limiti che proponiamo non sono necessari per difendere padroni o proprietari, ma per difendere lo Stato. (Proteste – Commenti dalla sinistra). Credo di aver lavorato a sufficienza a favore degli operai per poter essere creduto se dico che io non penso affatto di difendere i padroni. (Vivi applausi dal centro). Certo noi non rinneghiamo quel diritto naturale che è la proprietà, intendo una proprietà responsabile ma pensiamo soprattutto all’interesse della produzione e cioè all’interesse della collettività nazionale. (Applausi). Non temo i vostri sarcasmi, perché ho la coscienza di aver sempre voluto render giustizia a tutte le classi. Lo so, egregi senatori comunisti, che quando voi – Dio non voglia! – arrivaste al governo, allora non avreste bisogno di imporre regole al diritto di sciopero perché voi abolireste senz’altro quel diritto. (Vivissimi applausi dal centro e dalla destra – Rumori dalla sinistra). Anche contro la rinascita del fascismo non ci spinge odio, non ci spinge un senso di rappresaglia; mi sono dimenticato Regina Coeli e tutte le conseguenze. Non ci spinge risentimento; siamo troppo travagliati e abbiamo troppo sperimentato per non dovere dire: quello che è stato è stato e non rinnoviamo questa esperienza. Ma non vogliamo che si ritorni a quell’irrazionale, a quel mito fatale che ha portato il paese al disastro. Non lo vogliamo per la salvezza dell’Italia, non lo vogliamo non perché non riconosciamo che nel fascismo passato e nel movimento di alcuni giovani di oggi, ci siano anche elementi rispettabili, degli elementi assimilabili… (Vivissime interruzioni dalla sinistra). DonaTi. I Bontempelli sono vostri! (Clamori dalla sinistra). De Gasperi. Onorevoli senatori, parlando di elementi non pensavo a persone: pensavo a elementi costitutivi, a programmi; se pensassi alle persone non avrei che da prendere l’esempio dai comunisti che hanno accolto nel loro seno tanti ex fascisti. (Viva ilarità). Ma vogliamo davvero la pacificazione e per questo abbiamo annunciato delle leggi che sanino le piaghe della guerra, a chiunque siano state inferte. Per questo vogliamo fare delle leggi riparatrici. Sono ben lieto di dire che ci deve sempre essere una differenza nella gente che oggi passa sotto il titolo di forze nazionali o neo-fasciste: evidentemente ci devono essere differenze fra gli uomini che ne fanno parte. Questa mattina ho ricevuto un telegramma da ex comandanti della milizia che riconoscono che un nostro progetto di legge è benefico per la povera gente che è andata via e ce n’è anche fra quelli che servirono nelle milizie. È opera di pacificazione. Ma ci devono essere dappertutto di quelli che si richiamano alla «ricetta» per la vera pacificazione. Un senatore, portandomi un giornale del 1924, epoca in cui tutti chiedevano la «pacificazione», quando, dopo il delitto Matteotti, invocavano una strada per il rispetto della libertà e contemporaneamente una certa continuità costituzionale, mi ha ricordato come allora fosse uscito questo giornale che gli uomini che allora stavano al banco del governo ci spiegavano davanti. Il giornale diceva: «ricetta per la vera pacificazione», e sotto: «primo, disinfettare le sudice botteghe della stampa antifascista…». (Vivaci proteste dalla sinistra). Io non capisco: ho parlato delle botteghe della stampa antifascista, non delle Botteghe Oscure: perché allora ve la prendete tanto? (Ilarità ed applausi dal centro – Vivaci rumori dalla sinistra). E proseguo la lettura: «secondo, togliere – sentite la parola, senta, senta, onorevole Scoccimarro – dalla circolazione quelle perenni offese al sentimento nazionale che si chiamano Albertini , Amendola, Frassati , Sturzo, Turati, Conti, De Gasperi, Vettori , eccetera eccetera. Terzo, restituire all’Italia la pena di morte…». E si mostrava allora come simbolo per la campagna elettorale – voi lo ricorderete – il manganello. Orbene, noi la pacificazione la vogliamo sul serio; ne ho detto le ragioni ed ho anche detto come questa possa avvenire. Dirò di più nelle singole parti della mia risposta. Ora torno alla parte programmatica. Patto atlantico. Da qualche parte si è fatto un po’ gli scandalizzati perché ho parlato di fedeltà, perché ho parlato di consolidare, sviluppare, approfondire questa alleanza che associa il nostro paese al destino delle democrazie europee e di quella di oltremare. Ma non si è letto avanti, non si è capito che questo «approfondire» voleva dire non limitarsi alla convenzione militare, ad una comunità di armi soltanto, ma tenere presente, e bene a mente, che oggi la vita sociale è così connessa all’esistenza economica che bisogna che ci sia anche la solidarietà economica nell’assistenza della manodopera, nel problema della disoccupazione, nelle commesse, eccetera. Ed ho affermato poi, più in particolare, che ci deve essere uno schieramento solidale anche nella questione economica. Questo è dunque il significato delle parole «approfondire e consolidare»; e se le cose sono state dette in sintesi ciò si deve al fatto che il Senato in quel momento era turbato da eccessivo nervosismo, altrimenti avrebbe compreso che si trattava di un discorso che non era semplicemente diretto all’Assemblea, ma che era diretto al di fuori, ed in tal senso mi pare che avrebbe potuto essere accolto da tutti. Ho accennato poi al fatto che la solidarietà deve esserci anche nei rapporti internazionali in genere; e qui sorge il primo problema dell’ONU. Badate, io ho detto del Patto atlantico: «esso è inserito nell’organizzazione generale delle Nazioni Unite, che se tutte le nazioni ad essa associate…». A questo punto Saragat alla Camera dei deputati ha letto diversamente, ed infatti in questa copia data alla stampa c’è «ad esso» ed è chiaro che è un errore: bisogna leggere «ad essa». «Esso (Patto atlantico) è inserito nella Organizzazione generale delle Nazioni Unite e se tutte le Nazioni Unite vorranno, rimarrà lo strumento più valido per arrestare le aggressioni. E potremo così unire il nostro sforzo a quello delle altre nazioni associate; è un nostro diritto in base al trattato di pace, in confronto del quale i contraenti rispondono di inadempienza». Più lineare di così, più sostanziale di così non si può essere; ma è chiaro (e qui abbiamo fatto una discussione nella quale ad un certo punto ci siamo trovati d’accordo io e l’onorevole Scoccimarro, e questo ha del miracoloso) che l’avvenire sta nelle Nazioni Unite e bisogna riconoscere che tale necessità deve portare ad una universalità dell’Organizzazione delle Nazioni Unite. Noi abbiamo un diritto formale di prelazione, un diritto riconosciuto dal trattato che porta la firma anche di Molotov. Bisogna che ci lascino entrare nell’Organizzazione delle Nazioni Unite, lo domandiamo come forza di civiltà nell’Europa per la pace e per dimostrare agli altri il nostro valore. (Vivissimi applausi dal centro e dalla destra). E dico che, anche se il trattato non esistesse, esiste una coerenza atlantica, una dignità nazionale che non ci fa sentire questa nostra attesa sulla soglia dell’ONU se non come un ingiusto trattamento che deve essere eliminato. (Applausi). Quando mi parlate di distensione, vorrei dirvi: cercate di contribuire anche voi alla politica internazionale. Forse non è questo il posto più adatto per rivolgermi all’onorevole Togliatti, ma l’onorevole Togliatti, che ha tanta influenza, perché non dice una parola affinché noi entriamo nell’ONU? (Ilarità). Si acquisterebbe senz’altro grandi meriti; indurrebbe la Russia ad essere ragionevole. E non è vero, onorevole Nitti, che la Russia sia da noi considerata di per se stessa nemica, così come una volta si definiva l’Austria, nei confronti dell’Italia, nemica ereditaria. Io non lo credo, e fino all’ultimo momento ho tentato di andare d’accordo con la Russia sulla questione del territorio libero. Non ci sono riuscito per l’ostinazione della Russia, che da allora in poi ci ha sempre negato il concorso, l’assenso, la collaborazione, forse perché questo si riferiva a ragioni interne, come sembra che si dica qui quando si parla di «distensione»; io non lo so, si può riferire più facilmente a quella Russia che ha un patronato da esercitare di fronte a tutti i paesi slavi; il fatto è che l’atteggiamento della Russia è precedente ad ogni polemica, venuta successivamente, per il Patto atlantico, venuto dopo. Nonostante ciò nella mia relazione io non dissi una parola sulla Russia o contro la Russia. Non mi piace inasprire le situazioni; mi piace piuttosto addolcirle nella speranza della pace. E venga un tentativo da sinistra o dall’altra parte, venga dal presidente russo o dal presidente americano: qualunque tentativo che sbocchi nell’ONU, perché non c’è altra base che 1’ONU, sarà da noi ben accetto; non fatemi un «patto a quattro» per distruggere la società delle nazioni, non fatemi un «patto a cinque» per soffocare la forza delle nazioni «minori» alla cui testa è certamente l’Italia, perché l’Italia è una grande, la più grande piccola nazione. (Vivi applausi). Dunque, non è vero che mi sono installato nel Patto atlantico con una legge d’inerzia; ho parlato semplicemente di fedeltà assoluta ai patti scritti o ai patti intervenuti. E badate, io penso sempre quel che forse voi non pensate ed avete lasciato cadere. Penso che l’Europa deve costituirsi. Mentre c’è, innegabilmente, una maggiore inclinazione da parte della politica inglese a tener conto di questa Europa che si crea, volete proprio che l’Italia, che è la prima ad avere interesse perché l’Europa sorga, trascuri questa necessità, che è una necessità interna europea? Onorevole Nitti, non è che io mi immagini che da oggi a domani possa nascere una federazione, che si possano trasformare le contrastanti nazioni europee, no; ma se si arriva ad accordi sostanziali tra Inghilterra da una parte e Germania e Francia dall’altra, agevolati dalla forza mediatrice dell’Italia, questa è una delle nostre speranze, e non la dobbiamo abbandonare. Questa federazione non è diretta contro la Russia, non è «anti»; è soltanto per avere la libertà in Europa, per un’Europa che difenda la sua civiltà di fronte a tutti e faccia valere nel grande ambito dei patti internazionali quel contributo che la civiltà e l’esperienza secolare europea possono dare in confronto dei popoli giovani e meno sperimentati di noi. Questa è una politica che non deve avere successi dall’oggi al domani, è una «linea», che bisogna seguire. Se accanto a tutti i pesi che già gravano sopra le mie spalle ho preso anche quello del Ministero degli Esteri, voi sapete che non l’ho fatto per una questione personale, di sostituzione di persone – infatti ho pregato 1’onorevole Sforza di mantenersi a mia disposizione – ma proprio per far sì che l’Italia agisca e si faccia sentire ancora di più nella vita europea e mondiale. (Vivissimi applausi dal centro). Qui c’è ancora la solita accusa di «servitori degli americani». Mi si è portata una certa notizia di giornali circa dichiarazioni fatte dal capo dell’ECA, Foster, che sembravano dire che l’America volesse intervenire direttamente con i suoi aiuti e con i suoi consigli al di sopra dei governi. Qualcuno qua dentro (credo il senatore Scoccimarro) ha detto che siamo arrivati alla «capitolazione», alla «congiura di categorie» contro altre categorie. Ma io già, il 30 luglio, alla prima notizia, avvertito di questo equivoco, ho telegrafato ed ho chiesto l’interpretazione autentica delle dichiarazioni di Foster. Un telegramma arrivatomi lo stesso giorno dice: «la stampa ha deformato dichiarazioni. L’accento verrà maggiormente posto sui problemi di produzione e produttività. Esperti verranno messi a disposizione dell’industria per risolvere problemi specifici. L’ECA, come per il passato, collaborerà con pieno consenso del governo». Quindi non c’è dubbio che quello che si farà, si farà con il pieno consenso nostro. pasTore. Da dove è partito il telegramma? De Gasperi. Dall’ambasciata! Certo, c’è sempre una linea di demarcazione tra l’attività di chi vi dà un contributo, un aiuto, e l’attività di chi lo riceve, ma questo è fondato sulla mutua fiducia e sulla collaborazione. Se si fa la lotta avviene quello che accade a Livorno: mentre qui si chiama base militare e quindi gli si dà contro, sul posto invece l’amministrazione comunista cerca di accaparrarsi i lavori del porto. (Interruzione del senatore Pastore). Passiamo alla parte economica. Ho già detto abbastanza chiaro nelle dichiarazioni dinanzi al Parlamento – ma lo avevo detto anche prima, e devo supporre che non sia rimasto segreto perché erano dichiarazioni alla stampa, subito dopo il giuramento, al Viminale – quello che si poteva dire e che era giusto dire sulla crisi. Non ci sono misteri, non ci sono delle congiure, c’è il fatto che si sarebbe potuto benissimo risolvere i problemi che si erano posti, senza crisi generale e senza dimissioni, se non ci fosse stato di mezzo l’incidente Pella le cui dimissioni hanno portato, per un senso di responsabilità e di dignità, le dimissioni del gabinetto: sono cose che sono sempre avvenute. Ma alla domanda che è stata fatta ieri: che cosa si farà nel periodo transitorio, nel periodo cioè prima del trapasso al Ministero del Bilancio di tutti i suoi attributi, rispondo: mettiamo la nostra attenzione sulla legge istituiva del Ministero del Bilancio, la quale stabilisce che il ministro ha anche l’incarico di presiedere il CIR, partecipare all’OECE e di appartenere al comitato del credito. In base alla legge istitutiva quindi il ministro del Bilancio ha un potere di intervento generale sulla politica dell’entrata e della spesa. Inoltre è obbligatorio il suo intervento per le spese di carattere generale dei ministeri per qualunque importo, nonché sulle spese degli altri ministeri quando superano il miliardo di lire. In terzo luogo spetta al ministro del Bilancio di dare il preventivo consenso alla proposta di provvedimenti legislativi per l’approvazione dei bilanci preventivi e dei rendiconti consuntivi, mentre – con l’accennata legge che stabilisce il passaggio di vari servizi – in attesa del trapasso è possibile dar vita a un coordinamento finanziario. La vicepresidenza del CIR già consente al ministro del Bilancio, liberato dal peso di altre incombenze, di intraprendere il coordinamento economico. Occorre dare al più presto esecuzione al programma, non importa se con uno o più provvedimenti di legge, per attribuire al ministro del Bilancio la presidenza dei due comitati dei prezzi e del credito. Circa l’Istituto di statistica, il problema si potrebbe dire già risolto in quanto il ministro del Bilancio, alla stregua delle altre amministrazioni, ha diritto di ricorrere ai servizi del benemerito istituto. Giova ancora aggiungere che gli eccellenti rapporti fra i ministri Pella e Vanoni consentono di assicurare una collaborazione tale che elimini le preoccupazioni sorte nella discussione. Onorevoli senatori, vi siete lamentati per il fatto che io non ho presentato un programma generale; ma ne avevo detto il perché. Del resto ho accennato al piano di priorità degli investimenti, e avevo dato rilievo ai problemi giunti a maturazione: tredici provvedimenti di spesa per la questione operaia e alcuni altri disegni di legge di carattere finanziario, come quello per la finanza locale. Ho poi accennato a tutti i progetti che sono innanzi alle Camere. Siamo tutti responsabili di questo: il governo, in prima linea se non ha la forza di sollecitare, e le Camere se, nel loro meccanismo, non accelerano il lavoro. Ancora una parola, poiché mi sembra di sentire i colleghi comunisti dire: ma che mistero c’è sotto? Ci deve essere una congiura segreta. Ma i segreti sono meno segreti di quello che si ritiene, e fuori è andato molto di più di quello che in realtà sia avvenuto. A distanza si amplifica il rumore. Il gabinetto aveva assunto per qualche dicastero carattere provvisorio in seguito all’uscita dei socialdemocratici, appena alla vigilia delle elezioni. Inoltre, un insistente desiderio di migliore proporzione fra le Camere in certi dibattiti svoltisi sul problema economico, mi avevano fatto promettere, prima delle elezioni, che – dopo le elezioni, ma non in dipendenza di esse – avremmo riveduto la situazione, anche per esplorare se le forze che si accingevano a presentarsi «apparentate» avrebbero potuto collaborare assieme anche al governo. Questa decisione avrebbe dovuto servire a chiarire ed a superare eventuali differenze e portare a parziali mutamenti. L’incidente Pella, come vi ho detto prima, provocò le dimissioni… ravaGnan . Che cosa è l’incidente Pella? De Gasperi. Questo lo sa: non occorre che lo spieghi un’altra volta! ravaGnan. Il paese non lo sa. 