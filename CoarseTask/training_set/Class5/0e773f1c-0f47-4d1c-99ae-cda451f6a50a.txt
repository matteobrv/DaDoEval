Io vi ringrazio dell’opera che fate ogni giorno per giorno, notte per notte, del contributo che date alla nostra causa e, ringraziandovi ad uno per uno ricordo la profondità e la fecondità della vostra fatica. Penso anche di dirvi una parola di incoraggiamento, essendo io stato del mestiere e sentendomi un po’ ancora oggi del mestiere, benché faccia un giornale parlato invece che un giornale stampato. Il quotidiano, come un discorso, vive 24 ore; pur tuttavia è ogni giorno una conquista. Voi vi chiamate Il Popolo, vi chiamate così perché siete al servizio del popolo, e io voglio essere come voi soprattutto al servizio del popolo, il popolo visto nella sua entità presente, nella sua esistenza giusta, nella sua aspirazione verso la giustizia sociale, e anche nella tradizione che lo fa vivere compatto, sperare ancora, costruire e lavorare per la grandezza del paese. Sono pochi i nostri mezzi, ma c’è un simbolo davanti a noi, il Crocefisso, ed è il più grande da invocare nei momenti difficili. Il giornale è uno strumento di apostolato. Ma nel rappresentare questa nostra aspirazione di rendere meno grave la vita del popolo italiano e di mantenergli soprattutto quella spiritualità che è la sua anima (e che traluce, lo abbiamo visto poco fa, all’esposizione del Caravaggio) , questo nostro sforzo, questo spirito di sacrificio che poniamo nel nostro lavoro, è un contributo che noi diamo anche indirettamente alla diffusione di quella luce che non può essere che la luce cristiana che ci viene dalla tradizione. In politica non è sempre possibile e opportuno fare esplicitamente del cristianesimo nella forza della predicazione e dell’esortazione, ma è doveroso per ogni giornale e per ogni uomo che si batte nella vita politica di essere soprattutto giusto e onesto, di dare esempio di equità verso gli avversari e di fraternità verso gli amici; soprattutto di dedicarsi interamente a questa causa collettiva che, in fondo, è la causa dei figli di Dio. Io perciò, mentre vi ringrazio come presidente del Consiglio nazionale del partito , vi ringrazio anche come uomo politico e come rappresentante dello Stato, perché lo Stato deve alle vostre ali se in certi momenti può risollevarsi ancora dal suolo. Vi ringrazio come cattolico praticante, in quanto voi con la vostra quotidiana fatica siete e dovete essere l’esempio; dovete infondere, inculcare negli altri l’esempio di quello che devono essere nella vita gli uomini i quali hanno una aspirazione cristiana e nella loro coscienza mantengono vivo il culto del Cristo. Vorrei a mezzo vostro ringraziare anche tutta la stampa di diversa corrente, ma che è onesta, che sente la dignità della tradizione italiana e la fierezza e l’orgoglio di questo popolo il quale ha diritto di ottenere finalmente le sue rivendicazioni e ha diritto di difendersi se il pericolo minaccia. A tutti coloro che sostengono la nostra causa, a coloro che in questo momento sentono questa nostra battaglia, mando a mezzo vostro il mio omaggio e il mio fraterno saluto. 