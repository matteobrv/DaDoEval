Per mettere a fuoco il discorso di Truman basta un solo rilievo. Il presidente del più dinamico e più libero stato del mondo deve arrestasi innanzi a una realtà, che non si può dissimulare o offuscare, davanti a un ostacolo che è pericoloso scansare o girare: la realtà è il fatto bolscevico internazionale; l’ostacolo al libero progresso umano è l’avanzata minacciosa entro il mondo democratico di una lava ferrigna incandescente, eruttata da un vulcano, che può ben avere le sue pause e intermittenze, ma che non si spegne, perché il magma bolscevico cuoce ancora, anzi ribolle in permanenza. Ci sono dei poeti o degli ingenui che sulla lava testé raffreddata cercano la ginestra fiorita, ma gli uomini responsabili intuiscono o scoprono i canali sotterranei della prossima eruzione. Se il pericolo fosse immaginario si può credere che Truman lo segnali dal più alto osservatorio del mondo, sul quale lo hanno portato 30 milioni di americani liberi, cittadini di tutte le categorie, uomini dei sindacati e delle imprese, uomini diversi per razza, per religione, ma tutti imbevuti di una grande tradizione di libertà? È inutile che Togliatti facendosi insinuante e flessuoso irrida alle «fantastiche rivelazioni» del presidente del Consiglio, l’onorevole De Gasperi non ha inventato niente, quando ha denunziato al Paese l’attività del Cominform e le direttive di Zdanov , non smentite dai suoi successori, per la conquista bolscevica in Francia e in Italia. Queste sono realtà documentabili e operanti che ricevono conferma ed illustrazione da quanto è avvenuto negli stati satelliti e nel conflitto Cominform-Tito . Lo stile può mutare a seconda che parli Secchia , Longo o Togliatti o Terracini , ma il pensiero, il proposito è sempre lo stesso. Il lavoro sotterraneo delle termiti comuniste continua; la speranza, la meta è sempre quella: preparare la conquista bolscevica, mentre alla superficie si utilizzano le libertà e le istituzioni democratiche onde svuotarne il contenuto, finché tutta l’impalcatura formale crolla sul capo dei fatui o dei complici ausiliari. Questa è la realtà dura e dolorosa. L’hanno sperimentata in Ungheria, la soffrono in Polonia ed in Cecoslovacchia, la temono in Francia, nel Benelux ed in Inghilterra e la sentono come minaccia cattolici e socialisti, proletari e proprietari, tutti gli uomini liberi d’Europa. Supponete che quello che durante la guerra sembrava il corso di tutta l’umanità contro il nazismo, avesse continuato la sua spinta nella stessa direzione anche nel dopoguerra, che i bolscevichi, cioè, avessero accolto l’invito di partecipare a questo grande consorzio di pacifica ricostruzione che voleva essere il Piano Marshall, chi ora, al di fuori di una improbabile «revanche» della Germania, si preoccuperebbe del problema della sicurezza? E se nell’interno degli Stati europei, specie in Francia e in Italia, non fosse divenuto palese che l’ordine del Cominform di sabotare il Piano Marshall, veniva eseguito con tutti i mezzi legali ed extra legali, chi avrebbe potuto riuscire a riunire nella resistenza tutte le forze democratiche? E l’allarme maggiore, il senso di inquietudine per il domani non deriva forse proprio dal fatto che un partito agguerrito e disposto a tutto proclami audacemente che in caso di conflitto organizzerebbe la guerra civile, la guerra cioè contro il proprio governo legale e democratico, la guerra contro la Patria italiana, per appoggiare chi passasse le nostre frontiere? Questo è il punto centrale, questo è il problema a cui tutti gli altri sono subordinati e ciò vale per tutti i paesi d’Europa, per l’America, per tutto il mondo, dalla Grecia alla Cina. In verità l’Italia del dopoguerra ha ritrovato le sue energie ricostruttive. Se avesse la pace interna e il senso di sicurezza essa potrebbe dedicare tutti i suoi sforzi alle riforme, alla politica produttiva nell’industria e nell’agricoltura. La maggioranza potrebbe giovarsi di una opposizione costruttiva che non lasciasse sorgere dubbi sulla sua lealtà democratica. Se la democrazia fosse il regime comune sinceramente accettato ed osservato da tutti, noi potremmo comporre ogni nostra differenza sindacale e culturale. Anche sindacale, certamente, nonostante gli inevitabili conflitti d’interesse e la impossibilità in cui si trova un paese di soddisfare anche queste esigenze dei più umili, fino a che il reddito nazionale non sia divenuto normale. Ma quali difficoltà da superare con un partito che ricorre alla non collaborazione cioè al sabotaggio delle imprese, col pretesto di risanarle e diffama un Governo, che soltanto a mezzo del F.I.M. ha investito 50 miliardi nello sforzo di rendere possibile la conversione delle industrie meccaniche? E sì che questo governo non è ricorso ai ferrei provvedimenti previsti dalla legge del 26 giugno 1946 in Russia per impedire qualsiasi defezione dal posto di lavoro. E sì che codesti concionatori che urlano sulla piazza del Duomo di Milano contro il Governo non ignorano che nel loro Stato bolscevico lo sciopero è un reato e il sabotaggio punito severissimamente come delitto contro la Patria e la rivoluzione. Tant’è; sarebbe puerile attendersi resipiscenze e atteggiamenti sinceramente conciliativi. Contro ciò non valgono espedienti tattici, combinazioni parlamentari, evoluzioni di partiti. Valutiamo giustamente i nostri avversari. Non si tratta semplicemente di una organizzazione fornita di mezzi, né solo di una esperienza consumata nella cospirazione o nella tecnica più raffinata della penetrazione cellulare; dobbiamo riconoscere ai più ferventi tra loro uno spirito di apostolato e una fede apocalittica, associata ad una disciplina intransigente e a una dottrina totalitaria che li rende combattenti fanatici e risoluti. E sentono alle loro spalle una solidarietà più vasta e potente nella quale nei momenti di flessione interna ripongono tenacemente le loro speranze. Non c’è nulla da fare: la battaglia è là e si vince solo opponendo fede a fede, spirito di sacrificio e di disciplina al fanatismo altrui, organizzazione ad organizzazione e soprattutto come conforto alle nostre speranze una più vasta solidarietà di popoli che si sentono uniti nell’applicazione della difesa della democrazia e nell’aspirazione della pace. Di questa fede, di questa fermezza, di questa solidarietà di pace abbiamo bisogno per poter arrivare ad avviare a soluzione risolute conquiste della giustizia sociale per il nostro Paese. 