Cari amici milanesi, voi certo non attendete da me un discorso politico di occasione. Non è un discorso che io intendo fare alla finestra, per il pubblico esterno; è un discorso rivolto all’interno, un appello e un esame di coscienza. È vero, voi l’avete? Già avuta questa preoccupazione. L’ansia per Trieste vi ha afferrato alla gola durante questa stessa assemblea. E io non posso trascurare questo vostro palpito, che è il palpito mio. Vi accenno solo per dire che la Democrazia cristiana si serra compatta accanto al governo, gli dà il conforto della opinione pubblica consapevole, ha fiducia nella bontà della causa, nella comprensione, finalmente nella comprensione, degli alleati e nella vittoria finale della ragionevolezza. C’è qualcuno che ha approfittato anche di questa occasione per inserire la questione in una polemica personale contro di me e contro le passate responsabilità. Non risponderò. Vi dico una cosa sola: ho la coscienza tranquilla. Comunque, se avessi avuto torto nel passato e il governo attuale, invece, avesse ragione, e dovessi scegliere oggi tra me e il governo della nazione, deciderei per il governo. Non ebbi torto, ed oggi gli avvenimenti dimostrano che non fu un torto il credere che l’amministrazione comune del Territorio sarebbe stata fatale all’esistenza dell’italianità in quelle terre e fatale anche alla causa della pace e alla possibile collaborazione fra i due Stati. Non abbiamo accettata questa amministrazione – per lo meno non l’abbiamo cercata nel momento in cui qualche cosa dipendeva dalle nostre decisioni – perché l’amministrazione comune voleva dire la fine dell’italianità nel Territorio. E seoggi voi badate a quello che avviene, seavete la sensazione della violenza della reazione slava, pensate quale vita sarebbe stata quella di un piccolo territorio ove gli italiani più temperati, più moderati, forse, degli jugoslavi, sarebbero stati in conflitto perpetuo, quotidiano, contro una marea slava proiettata dall’urbanesimo, dal movimento naturale verso le coste, una massa irresistibile verso il mare. Ancora: non mi sono sbagliato quando ho pensato, quando ho creduto – ma non io solo ho creduto, hanno creduto anche altri che hanno dovuto contribuire alle decisioni in quei momenti – che ad una soluzione, ad una qualche tollerabile soluzione, si sarebbe potuti arrivare solo con la collaborazione degli alleati atlantici, perché senza di loro, al di fuori di loro, nessuna soluzione era ed è possibile. Noi siamo tutt’altro che entusiasti del loro contegno, delle loro tergiversazioni, dubitiamo assai della loro coerenza, perché si spaventano dinanzi alle minacce di un dittatore. Però, amici miei, quel poco di buono che ci sarà in questa soluzione, quel tanto di salvezza che caveremo ancora dalla situazione, questo proviene dalla linea atlantica. Se noi, pensateci un momento, fossimo fuori dalla alleanza atlantica, se fossimo dalla parte della Russia, che ci nega qualsiasi concessione, della Jugoslavia, che ci vuole escludere letteralmente da quel territorio o neutrali; o soli o con il solo appoggio di Nenni e di Togliatti. Se avessimo soltanto questo appoggio immaginate che cosa potremmo ottenere. Voi sapete la mia posizione nel passato; io non ve la ripeterò. Vi dirò però che la situazione attuale è maturata logicamente durante le discussioni sull’ottavo ministero che composi e che ha portato poi alla crisi. Feci allora dichiarazioni precise intorno al caso di Trieste. Sentite le mie dichiarazioni: «sia ben chiaro a tutti che nulla ci fa dimentichi del supremo dovere di tutelare senza debolezze i diritti delle nostre genti. Il nostro pensiero al riguardo è già stato affermato e riaffermato più volte pubblicamente, in tutti gli incontri diplomatici e politici. Nulla potrà mai farci deflettere dal perseguire il raggiungimento dell’obiettivo e ogni tergiversazione, ogni ritardo, ogni dubbio sulla fedeltà verso riconoscimenti solennemente dichiarati, si ripercuoteranno fatalmente sul popolo italiano come una pesante remora a quella collaborazione internazionale, alla quale esso pure dà il suo valido, consapevole e talvolta determinante contributo» . «Sia chiaro ai nostri alleati che certi errori di valutazione – mi riferivo all’invito fatto alla missione militare slava, in quel momento, da Washington – potrebbero ripercuotersi sulla stessa solidità della nostra alleanza, determinando delle crisi che si risolverebbero a tutto vantaggio di coloro che hanno interesse ad incrinare l’edificio della solidarietà occidentale. Ci è parso talvolta che, assorbiti dai gravi problemi mondiali, essi non abbiano compreso l’importanza decisiva della questione del TLT. Ma al punto in cui sono le cose, ritengo indispensabile aggiungere all’azione svolta per via diplomatica queste mie ferme parole, pronunciate innanzi alla maestà del Parlamento italiano». Aggiungevo che, nonostante tutto, io tenevo fede alla linea atlantica. Dicevo: «faccio queste mie rimostranze, riconoscendo però specie nei confronti degli Stati Uniti, la grandiosa solidarietà economica e morale che ci fu in questi ultimi anni prestata e prendendo atto con soddisfazione della salda, rinnovata dichiarazione di amicizia e di solidarietà espressa ieri dal governo di Washington» . Terminavo così alla Camera: «tutto questo sento, riconosco, confermo; né vacilla la mia fede negli ulteriori sviluppi della cooperazione internazionale, nella necessità di raddoppiare lo sforzo per la pace organicamente costruita e garantita. Ma la mia provata fede, che trova già nell’animo vostro tanto consenso, dovrà costituire per tutti una prova convincente che è giunta l’ora di rendere giustizia al popolo italiano» . Queste mie dichiarazioni erano come una premessa alla politica del governo che doveva succedere al mio. E quindi è giusto quello che mi avete detto. C’è una continuità, non soltanto una continuità logica, ma è una continuità di fatto, un maturare di situazioni, che ha portato alla presente, non ancora conclusiva fase. Vorrei ancora ricordarvi che quando mi sono presentato alla Camera dissi: «due sono i problemi, onorevoli deputati, sui quali dovete decidere. Il primo è sulla vitalità o meno dell’attuale ministero; sulla necessità di esprimere o meno la fiducia nel presente governo. L’altro, più grave, che supera anche la questione personale del come il governo è presieduto e composto, è la funzionalità del Parlamento, con una maggioranza com’è uscita dalle elezioni del 7 giugno, cioè poco salda, poco sicura». Per ciò stesso la funzionalità, la capacità di legiferare e di decidere del Parlamento era messa in causa. Oggi devo aggiungere che ho considerato fin dal primo momento la soluzione che ha portato al governo Pella come un superamento delle difficoltà nel momento decisivo; e, com’era mio dovere, ho considerato un atto di patriottismo quello dell’onorevole Pella per aver assunto una tale responsabilità. Oggi insisto: bisogna sostenerlo. Bisogna che questo governo duri, bisogna che si rafforzi, non soltanto come espressione di quella funzionalità che era in causa, ma anche perché oggi esso ha in mano la soluzione di grossissime questioni, fra cui quella di Trieste . E noi dobbiamo in questo momento essere compatti, uniti nell’appoggiare questo governo il quale si trova impegnato in così gravi problemi. Chiarito questo, passiamo all’esame di coscienza che riguarda il partito. Già al Consiglio nazionale ho fatto rilevare che bisogna distinguere bene fra le diverse funzioni di un partito democratico. Il partito, dice Lenin, «è lo strumento della dittatura del proletariato». Ne deriva, secondo i comunisti, che là bisogna concentrare tutte le forze, e perciò il partito deve essere sottoposto ad una disciplina ferrea, confinante con la disciplina militare, e perciò il partito deve esigere la completa subordinazione degli stessi gruppi parlamentari. Questo è il concetto del partito totalitario. È ben chiaro che questo concetto non lo accettiamo. Noi distinguiamo le varie funzioni. Noi diciamo: esiste l’organizzazione del partito che ha presentato le candidature, esiste però un corpo elettorale che ha affidato un mandato. Bisogna che armonizziamo le esigenze del partito col senso di responsabilità del mandato. Bisogna che rispettiamo il carattere specifico della rappresentanza parlamentare. La quale è responsabile della tattica sullo scacchiere del Parlamento, con tutti i limiti imposti dalla proporzione delle forze. Invece il partito deve dirigere la strategia rivolta all’opinione pubblica, alla pluralità delle organizzazioni che lavorano con noi, riguardanti le direttive di marcia, le tendenze essenziali, la coscienza del paese. Notate che noi siamo pluralisti, cioè non siamo totalitari, non accentriamo tutto nel partito, non concentriamo tutto in un organismo solo: contiamo su alleanze e fiancheggiatori, su forze spirituali al di fuori di noi, come le forze dei cattolici militanti; su forze culturali, come quelle universitarie scolastiche; sulle forze autonome dei sindacati, sulle associazioni economiche. Quindi un complesso di importanti relazioni e connessioni che legano il partito a queste collaborazioni, a questi contributi indipendenti da esso. In questo pluralismo si esprime la civiltà democratica, il regime democratico libero. Badate, mi ha veramente fatto impressione nelle ultime discussioni al Consiglio della Tavola rotonda, sui principi e sui destini dell’Europa , incontrare degli uomini che, partiti da un punto diversissimo nei loro studi o nelle loro considerazioni, sono arrivati alla stessa conclusione. Si è sentito, cioè, uno storico come Toynbee , forse il più grande storico vivente, da una parte, e dall’altra storici e sociologi germanici, esaminare il problema dei rapporti fra persona e Stato, e venire alla stessa conclusione che i diritti dell’uomo (che si proclamano come quasi un invenzione delle Rivoluzioni francese e americana, e che certe volte sono stati contrapposti alle tesi cristiane) si sono affermati – così ha dimostrato lo storico cui ho accennato prima – nella lotta che la Chiesa ha condotto contro lo Stato durante i secoli, per salvaguardare la propria indipendenza. Da una parte questo fatto storico lascia comprendere come l’indipendenza della persona, della libertà dell’uomo provengono proprio da questa duplicità di potere entro la storia cristiana; mentre dall’altra sottolinea l’esigenza di respingere i totalitarismi, le religioni laiche, cioè il comunismo e il nazismo, soffocatori della libertà umana. Dunque la questione fondamentale è questa: democrazia o non democrazia. C’è in palio, amici miei, più che una poltrona ministeriale, più che un mandato. Sono stato al governo nove anni, venti anni nei Parlamenti, cinquanta nell’azione democratica cristiana, nella lotta per l’idea, per la difesa della libertà con fede nella democrazia, con molti rischi e con sacrifici. Se ora ho accettato di tornare al partito perché il mondo politico ostile mi calunnia con l’accusa di intrigare, di dare l’assalto alla diligenza? Se questa contrattazione della mia figura serve come spauracchio per tenere buoni coloro che vedono in me il peggio che può capitare, accetto anche di essere utile in questa funzione. Ma spero che nel partito – anzi ne sono certo – ci sia dell’idealismo, specialmente nelle menti giovani, per credere che motivi più elevati mi abbiano fatto riprendere, dopo i settant’anni, una eredità che, nonostante la buona volontà e lo spirito di sacrificio dei miei predecessori, è tanto pesante. Amici miei, non farò dei miracoli: è la natura stessa che impone dei limiti. Ma exempla trahunt, gli esempi trascinano, e mi sono detto che forse il mio gesto susciterà energie sopite, incoraggerà speranze, farà comprendere la gravità di quest’ora suprema. C’è taluno che riserva lo scherno alla fedeltà all’idea della propria giovinezza. Veniamo dalla scuola cattolico-sociale, ma non presumiamo di essere questa scuola, e come partito abbiamo una fisionomia ben distinta nello spazio e nel tempo, e la responsabilità di una funzione tutta propria. La scuola cattolica sociale prepara soluzioni di principio, indica anche misure concrete, suggerite dall’esperienza, ma non è vincolata ad una determinata struttura politica, né ad una particolare costituzione civile. Noi, invece – ecco la differenza – come cittadini di uno Stato costituito, collocati nel tempo e nello spazio della nostra attività, chiamati ad agire secondo le regole del regime democratico, dobbiamo prepararci ad una responsabilità concreta, avere un programma d’azione che riguardi i problemi attuali. Nell’elaborare tale programma gli elementi ideali permanenti ci devono ispirare: le indicazioni della scuola cattolica sociale ci sono utili, ma la politica che facciamo, con tutti i suoi elementi di contingenza e di relatività, è responsabilità nostra. Per questo, amici, dobbiamo aggiungere al nostro pensiero cattolico, alla nostra mentalità cristiano-sociale, l’attitudine politica democratica cristiana. Per questa ragione abbiamo dovuto organizzarci in partito, cioè in una formazione politica con una fisionomia specifica, adatta al sistema in cui operiamo e all’azione che vogliamo svolgere. La prassi democratica cristiana è quel metodo d’azione che si svolge entro la Democrazia cristiana, applicando, nelle forme adatte ai tempi, i princìpi del Cristianesimo socialmente inteso. Ora, amici miei, un partito che si compone delle rappresentanze di interessi molteplici, da conciliarsi nel progresso e nel rinnovamento, deve ispirarsi ad una concezione integrale della vita, essere ispirato da una fede irremovibile, pronta al sacrificio, aperta alla fraternità; non c’è nessuna fonte più abbondante e più pura del Vangelo, sentito e praticato. Questa fede integrale è conciliabile con la tolleranza civile, cioè con la leale attuazione della Costituzione per quanto riguarda le pubbliche e private libertà, e con un costume di convivenza rispettoso di ogni fede sinceramente e onestamente professata? Senza dubbio. A tale metodo di vita ci ha indotto 1’evoluzione storica, ma non occorre derivarlo da presupposti filosofici quando esso è ormai una norma indispensabile per la pacifica e progrediente comunità democratica. Qui è necessaria di nuovo una distinzione, per non farci cadere in equivoci e perché i nostri avversari non continuino nelle loro prevenzioni nei nostri confronti. Abbiamo distinto fra i princìpi, le tesi dottrinali che ci ispirano e ci guidano, e le norme pratiche della convivenza, che tengono conto della realtà storica e della naturale differenza delle opinioni. I filosofi e i teologi sono chiamati a trovare una sintesi di principio, i politici sono chiamati a operare nel quadro entro il quale si svolge la vita qual è. Solo così è possibile unire tutte le forze spiritualiste e creare una base per l’unità delle forze libere in confronto alla minaccia materialista. Solo così troviamo legittimo il sistema democratico. Al di fuori di esso, se questo sistema non va, se non lo sappiamo applicare, la spinta all’unità, che è naturale nell’uomo, conduce al collettivismo, all’assorbimento da parte dello Stato o ad una religione totalitaria che spegne la personalità umana. C’è questo pericolo in Europa? Il pericolo senza dubbio c’è stato fino a ieri, come minaccia di conquista con le armi. Basti citare un fatto solo. Stalin investì in venticinque anni 638 miliardi di rubli nell’industria pesante e 193 nei trasporti, mentre dedicò soltanto 92 miliardi all’agricoltura e 72 all’industria leggera. E sapete cosa vuol dire siderurgia e industria pesante? Cannoni e carri armati. La produzione dell’acciaio e del carbone è salita fin quasi ad equivalere quella dell’Inghilterra, della Germania e della Francia insieme; ma il bestiame è diminuito in confronto al 1928 da un indice 44,5 per abitante a 27. Bastano questi dati per capire chi è stato a spingere con estrema energia gli armamenti, e non si può negare che questa era una preparazione alla guerra. Stalin è morto. Muterà Malenkov la distribuzione delle risorse di cui la Russia può disporre? Ci sarà un’altra proporzione nella distribuzione, ossia una parte maggiore verrà dedicata alle opere di pace, a migliorare il tenore di vita degli abitanti? Ecco che la risposta a questa domanda ci dice se il pericolo è diminuito o se ancora continua. Fino ad oggi è dubbio. Ma vogliamo essere ottimisti e parlare anche noi di distensione. Ma allora dobbiamo distinguere due specie di distensione: la distensione come disposizione dell’animo, come proposito di tentare ogni mezzo per evitare l’urto: è questa la distensione nei rapporti internazionali, la distensione come stato d’animo di preparazione alla pace. Oh, per questo siamo tutti d’accordo; siamo d’accordo che si facciano tutti i tentativi ritenuti opportuni per non inasprire la situazione inutilmente. Il metodo delle conversazioni, senza dubbio, può essere accettato purché bene organizzato. Una condizione sola bisogna porre: che ci sia l’unità del fronte dalla nostra parte. Perché se l’Inghilterra, con un discorso di Churchill, dice che vuole così e l’America, con un altro discorso, dice che vuole cosà, e la Francia interviene nel mezzo con un’altra soluzione, allora i russi hanno l’impressione del dissapore, della discordia interna e dicono: con questi qui la partita è facile e vinceremo. Abbiamo organizzato il Patto atlantico, il Consiglio atlantico della NATO a Parigi, ma questi signori non si radunano mai nei momenti decisivi, mentre invece c’e una specie di direttorio ancora postbellico che tenta di liquidare le partite della guerra. Sopratutto noi dobbiamo volere l’unione in Europa. Se la Russia, trattando, vede che c’è una unione da quest’altra parte, sa di poter trattare seriamente e se l’accordo viene raggiunto sa anche di avere una garanzia che tale accordo sarà mantenuto. Questa è una distensione nei rapporti internazionali. Il secondo aspetto della distensione è quello interno. E qui ognuno vi vede quel che vuole. Ma sotto sotto c’è questa interpretazione: distensione vuol dire rilassamento, vuol dire sbandamento, vuol dire affievolimento nella resistenza alla conquista comunista e abbandono della difesa democratica. Questo no. Questa distensione, questo rilassamento, questo abbandono, questo sbandamento sono pericolosissimi: è la penetrazione attraverso le linee interne dello stesso nemico. È vero che il sistema democratico permette anche ai comunisti di giungere, attraverso le forme democratiche, alla maggioranza di governo, ma il sistema democratico esige anche la difesa della Costituzione e non è possibile che ci si valga dei sistemi democratici e parlamentari per distruggerla. E qui siamo dinnanzi al problema della penetrazione del comunismo. Avete senza dubbio raccolte le vostre esperienze nella vita sindacale, nei rapporti sociali, nella vita amministrativa. Non starò a portare dettagli, ma mi pare che in Italia, come altrove, esistano due mondi; un mondo che ha il suo centro alle Botteghe Oscure, con le sue riviste e giornali, con le scuole di partito, con le cellule in ogni organismo: una specie di termitaio che fa un lavoro di erosione interna, una preparazione tenace, metodica d’uno Stato totalitario contro ed entro lo Stato democratico. Le librerie di Via delle Botteghe Oscure vendono i testi dei grandi maestri comunisti. Togliatti ha cominciato nel 1945 a tradurre le opere di Lenin e di Stalin; poi sono state pubblicate altre opere principali ed ecco che i testi sono là; gli studiosi se ne interessano; questi testi sono considerati come scienza dogmatica. Le scuole comuniste sono moltissime ed attingono a queste fonti; esse inculcano con forza i dogmi del leninismo nei giovani. E di fronte a questo mondo c’è l’altro di una borghesia scettica, eclettica, sufficiente, che si muove sul vulcano come se sotto non covasse il fuoco. E intanto queste «verità» presentate come assiomi si inculcano, imbottiscono i crani della gioventù e dinanzi a questi testi ci si inginocchia con venerazione. Ecco la definizione di Lenin sulla dittatura: «la dittatura del proletariato è necessaria, e la vittoria sulla borghesia è impossibile senza una guerra lunga, tenace, disperata, una guerra che richiede padronanza di sé, disciplina, fermezza, inflessibilità e unità di volere». E il Comintern del 1919 proclamava (art. 1): che la meta della lotta era l’instaurazione della dittatura mondiale del proletariato. E nel 1947 fondandosi il Cominform, si ripeteva che nelle condizioni attuali, non può chiamarsi marxista chi non sostiene apertamente e senza riserve la prima dittatura mondiale, che è la Russia. E si citano i Codici sovietici: la statizzazione di ogni proprietà (art. 6): «la terra e il sottosuolo, le acque, i boschi, le officine, le fabbriche, le miniere, le cave, le banche, i mezzi di trasporto, il patrimonio edilizio, sono patrimonio dello Stato». E altre norme si leggono, qualcuna di esse molto interessante, ma che difficilmente si ripete dinanzi al nostro pubblico. L’articolo 122 del Codice sovietico dice: «l’insegnamento delle dottrine religiose ai bambini e minorenni negli istituti e nelle scuole statali o private oppure la violazione delle norme emanate comporta i lavori forzati fino a un anno». Idem per le cerimonie religiose. Ora, tutte queste affermazioni raramente si riproducono nei giornali e nelle polemiche giornalistiche. Dobbiamo anzi dire che nell’ultimo periodo si rileva un’avanzata del comunismo fra le classi intellettuali. Dopo il Congresso del Partito comunista del 1949 venne costituita una Commissione culturale centrale presieduta dall’onorevole Platone , con sottocommissioni per ogni branca (cinema, teatro, arti figurative). In seguito ad avvenute dimissioni si cambiò tattica dividendo gli aderenti in simpatizzanti, che sono considerati censiti in numero di trecentomila; in iscritti attivisti (circa 40 mila) ed infine in una terza categoria che è la categoria dei fiancheggiatori. I cosiddetti «utili idioti». L’iscrizione di questi scrittori e artisti ha portato alla prevalenza del Partito comunista in questi sindacati di artisti. È un fatto al quale noi dobbiamo badare assai, sul quale richiamo la vostra attenzione. Un altro fatto è la forza organizzativa del partito. E qui non dobbiamo accettare quelle conclusioni sulla ultima campagna elettorale, troppo sempliciste. Si dice: è la miseria. Si dice anche: è la situazione del Mezzogiorno dovuta a mancanze od a deficienze del governo, a leggi antipatiche. Ma non è esatto. L’aumento dei voti è senza dubbio l’effetto globale di una pluralità di cause. Sono molteplici le cause e differenziate secondo il luogo e secondo le categorie. Tali cause, se naturali, sono sfruttate oppure poste in essere dal Partito comunista, perché esso possiede, appunto, uno strumento attrezzato proprio per un’azione differenziata; ed è così che penetra e progredisce. Il progresso comunista è, in altri termini, effetto assai più del cosiddetto lavoro di massa del partito, che di tendenze generali e cause nazionali economiche e psicologiche. Queste formano sì, lo sfondo sul quale si esplica la strategia comunista: distensione, promesse, «utili idioti», esaltazione della URSS, agitazioni sindacali. Ma non è tanto la strategia quanto la tattica minuta quella che produce voti per il Partito comunista. La varietà delle tattiche è assai più pericolosa del programma del partito per mascherato e duttile che sia. Il Partito comunista spinge, infatti, all’estremo l’analisi e la conoscenza delle situazioni e degli stati d’animo differenziati secondo le due discriminanti del luogo e della categoria. Per ciascuna situazione la sinistra si domanda soltanto come aumentare i voti o come arrestare una diminuzione se esiste, e per ciascuna adotta i metodi appropriati, che sono della natura più varia, all’interno di ciascuna situazione, e diversi da una situazione all’altra. Stando così le cose non basta replicare con una azione basata soltanto o prevalentemente sulle presunte grandi cause. Anzi, un’azione di questo genere, che può essere utile in un luogo o per una categoria, potrebbe anche riuscire dannosa altrove o per altre categorie. Che cosa può aumentare o ridurre i voti comunisti? Per fare qualche esempio: fra i mezzadri dell’Umbria, fra i maestri elementari di tutta Italia, fra i braccianti della «bassa» padana e quelli delle Puglie, fra i lavoratori, le operaie, i borghesi, fra i minatori della Sardegna e i pensionati, fra gli artisti, è sempre qualche cosa di specifico che il Partito comunista fa per conoscere sia nello aspetto psicologico che in quello economico le situazioni particolari. La classificazione delle situazioni, con eventuali raggruppamenti, e la loro conoscenza sono dunque la premessa indispensabile. Il Partito comunista le possiede. Dovremo possederle anche noi, almeno in eguale misura. Innegabilmente per noi l’impresa è più difficile. Siamo meno burocratizzati, siamo più vari di tendenze e di interessi. Eppure questo è il metodo che dobbiamo seguire e nei prossimi scontri dovremo badare meno alle grandi assemblee quanto al lavoro differenziato, fatto categoria per categoria. Ma la forza principale del comunismo è la utilizzazione del Sindacato. Ricordo che al Congresso di Venezia del 1921, io feci un brevissimo intervento per dire che l’avvenire politico era nel Sindacato . Venivo appena allora dall’Austria, avevo assistito allo sviluppo dei sindacati germanici, belgi, francesi ed inglesi. E pensavo che l’inserzione di questa nuova organizzazione del lavoro nello Stato democratico era il problema più urgente e quello che portava ad una soluzione. Ma, mentre ovunque isindacati – laburisti, cristiani, socialisti – partecipavano al potere politico, in Italia, invece, l’inserzione venne più tardi snaturata dalla dittatura fascista che ne fece un corporativismo di Stato. Il problema, purtroppo, è ancora aperto e costituisce un pericolo per lo Stato democratico, che abbiamo durante l’ultimo periodo cercato invano di superare. Ma l’ostacolo maggiore è la manomissione operata dal Partito comunista sulla Confederazione del lavoro. Vi do un esempio perspicuo della differenza di atteggiamento dei sindacalisti comunisti italiani e degli altri sindacalisti del mondo. Voi avete assistito alle agitazioni, alle proteste, agli scioperi fatti contro il Piano Marshall, prima, e poi contro il piano Schuman, cioè contro il consorzio per il carbone e l’acciaio. Il piano Schuman non ha a che fare con la difesa di per sé, o ha a che fare in senso positivo in quanto sottrae alla disponibilità libera della Germania e della Francia il carbone e l’acciaio. Quindi sottopone questi due paesi ad un comune consorzio al quale partecipano anche altri Stati, compresa l’Italia. Perché i socialisti italiani si sono dichiarati contrari e i socialisti belgi, francesi, tedeschi, si sono dichiarati favorevoli? Recentemente all’Aja ascoltavo il discorso di un sindacalista belga, socialista Finet , il quale partecipa anche all’amministrazione del piano Schuman. Egli ha dichiarato che la creazione di un mercato unico per il carbone e l’acciaio aveva già migliorato le condizioni dell’industria belga ma sopratutto aveva migliorato le condizioni e il tenore di vita dei lavoratori belgi. E dalle sue esperienze ho ricavato la conclusione che questo allargamento del mercato, questo allargamento della produzione, portava ad un affinamento della produzione e a migliorare le condizioni di lavoro. Finet aggiungeva poi che i lavoratori si erano dichiarati per un mercato europeo, si erano dichiarati in favore di questo sforzo per l’unione europea e, prendendo ad esempio il consorzio esistente del carbone e dell’acciaio, vogliono estendere la stessa comunanza di mercato ad altri prodotti. E perché? Perché lo sviluppo della tecnica rende impossibile di continuare in questa specie di autarchia, di controlli, di sopraproduzioni, di duplicità di produzioni. Fra uno Stato e l’altro c’è già una ripartizione naturale di lavoro e gli operai non hanno che da guadagnare dall’aumento della produzione, dalla razionalizzazione della produzione. Egli sosteneva la tesi generale che il tenore di vita dei lavoratori non può che migliorare con un allargamento del mercato. In Italia una campagna iniqua dei comunisti e dei socialisti nenniani si è rivolta contro il Piano Schuman e in genere contro il movimento europeo. Si è addirittura coperto di scherno l’europeismo, senza pensare che se c’è un popolo il quale ha bisogno di allargare la propria sfera d’azione, la circolazione dei beni, i propri mercati, questo popolo è proprio l’italiano. E se voi domandate: ma perché prendono questa posizione? Solo perché la Russia è contraria alla Unità Europea, perché è contraria ad ogni sforzo unitario, perché la Russia vuole la disgregazione dell’Europa per poterla permeare col proprio comunismo; o con mezzi pacifici, o, se necessario, anche con le armi. Ma questo è un esempio. Vi sono molte altre ragioni che dimostrano come la manomissione marxista e leninista sul Sindacato impedisce in Italia il progresso del mondo del lavoro sia sul terreno economico che su quello sociale. E qui veniamo alla questione della sinistra e della destra. Spero che non vi perderete anche voi intorno a questa terminologia falsa di sinistra e di destra; è terminologia sbagliata e ingannatrice perché vi sono dei sinistri in senso giacobino, ereditari dell’anticlericalismo passato, i quali sono sinistri perché sono anticlericali, ma quando si tratta di difendere la propria proprietà, i propri affari, allora sono destri. Questi sono dei sinistri miscredenti, ma conservatori economicamente parlando e difendono la proprietà e spesso anche i privilegi. Ci sono poi dei sinistri talmente dirigisti che finiscono con l’accettare la dittatura economica; e anche questa posizione è tutt’altro che scevra di pericoli. Ci sono poi i comunisti che si dicono democratici solo perché abusano delle libertà democratiche e parlamentari. Cerchiamo di intenderci. Se sinistra vuol dire – ed io contesto che questa parola abbia sempre tale significato – apertura verso il progresso sociale, verso la giustizia per i lavoratori, allora non è vero che noi non andiamo o non vogliamo andare verso sinistra: siamo per principio a sinistra, in questo senso. Lo so, ci si accusa di solidarietà con la Chiesa, ma i chiarimenti autorevoli sono venuti anche da parte della Chiesa e se c’erano equivoci sono stati dissipati. Quando Pio XII dice che ogni disegno, ogni programma, deve essere ispirato dal principio che l’uomo, come soggetto e custode e promotore dei valori umani, è al di sopra delle cose; quando a un certo punto del discorso alla radio del 1° settembre 1944 , tornando alla questione così delicata della nazionalizzazione, dice: badate che non sono per la nazionalizzazione per principio, sono per qualche caso di nazionalizzazione, ma ne vedo anche le conseguenze tristi in qualche altro lato; in ogni modo non c’è obiezione di principio da parte della Chiesa; e aggiunge essere certe categorie di beni da riservarsi solo ai pubblici poteri quando portino seco una tale preponderanza economica che non si possa lasciare in mano ai privati senza pericolo del bene comune; quando la scuola cattolica sociale invoca una simbiosi fra capitale e lavoro, cioè una compenetrazione da una parte e dall’altra, e che il lavoro possa trattare da pari a pari col capitale; quando si parla di associare più strettamente il lavoro col capitale, col contratto di lavoro temperato, col contratto sociale; quando si dice che in verità la co-gestione non è un diritto, ma un onesto obiettivo che si può seguire, allora ditemi dove sono le difficoltà programmatiche che ci impediscono di procedere su questa strada? Quando si chiede di trasformare il proletariato in proprietariato, non si aprono per principio tutte le porte al mondo del lavoro? Si dirà, sì per principio, ma in via di fatto i progressi sono lenti su questa strada. Ma qual è la causa fondamentale? Esaminiamola con sincerità, con serietà. Che cosa gioverebbe avere la co-gestione nell’industria, che cosa gioverebbe ottenere questa conquista che, del resto, è prevista dalla Costituzione se domani, poi, capitasse al potere Togliatti, il quale introdurrebbe l’industria di Stato, ove le norme di rendimento sono stabilite dallo Stato, ove il passaggio dall’una all’altra impresa è vincolato al permesso dello Stato? L’art. 58 del Codice sovietico parla del sabotaggio che è punito con un anno di prigione e con la confisca dei beni. Ma sapete quale è la definizione del sabotaggio? «La cosciente non esecuzione di determinati doveri e la negligenza intenzionale nel compierli». Con una siffatta generica formula, ditemi dove va a finire la libertà del lavoratore. Che cosa sarebbe la co-gestione in compagnia di un datore di lavoro-Stato? È allora naturale che coloro i quali temono queste minacce, questi agguati, direi, del comunismo, esitino ancora per concessioni, o conquiste, che sarebbero sopportabili, anzi desiderabili in questo momento. Questo, dunque, amici miei, è il nostro travaglio: fare una politica veramente sociale, una Repubblica fondata sul lavoro, senza, però, correre il rischio mortale di cadere sotto la dittatura del proletariato che, come abbiamo visto, i maestri del marxismo proclamano fatale, necessaria. Dobbiamo batterci nella vita sindacale per la sua libertà e per la sua indipendenza dal bolscevismo. E dei sindacati dobbiamo fare strumenti di conquista, come teatro di conquista è anche il Parlamento. Ma non voglio ignorare che errori ne vengono commessi anche dall’altra parte. Un giornalista straniero che ha seguito molto attentamente i fenomeni della vita sociale italiana un giorno mi diceva: «ho visitato, in Alta Italia, istituti di beneficenza, scuole, cliniche, case di riposo, colonie estive creati da industriali filantropi. Ne sono stato ammirato. Ma perché allora i lavoratori votano comunista?». E aggiungeva: «come mai lo sforzo compiuto dal suo governo nel Mezzogiorno, sforzo che è evidente, non ha raccolto i frutti che si speravano?». Da una parte ciò è dovuto al lavoro di massa dei comunisti che prima ho analizzato. Non avete idea, sui luoghi della riforma agraria, che cosa avviene. Là dove distribuiamo la terra si dice: «ve la danno ma ve la fanno pagare», ed agli altri che non hanno avuto la terra: «ma quelli sono stati favoriti, voi altri no». A Matera, dove si è costruita addirittura una città per sostituirla ai famosi «sassi», sono andato per inaugurare le prime cento case . Le famiglie erano felici: figuratevi la gioia dei bambini al vedere tutte quelle spine d’acqua. Nei «sassi» dove gli abitanti erano circa tremila, c’erano due sole spine di acqua; in ogni casa nuova ve ne erano tre o quattro. La gioia era proprio rappresentata da quei bambini che si divertivano nel vedere scorrere l’acqua. Ebbene, quando sono entrato ho visto madri contentissime. Sono venuto fuori col cuore soddisfatto per l’opera compiuta, ma ecco che sulla porta una donna mi dice: «e a me perché non l’hanno data? Io ero così, io ero cosà». Intervengono allora i comunisti i quali dicono: «a te non l’hanno data per questa e questa ragione». False naturalmente. Ed allora ecco come i risultati sono diversi da quelli che si potevano sperare. Da una parte è il lavoro di massa che ho detto, ma dall’altra è colpa degli stessi datori di lavoro che non hanno trovato il contatto di fiducia con i lavoratori. I lavoratori non vogliono più essere trattati come inferiori, anche quando sono beneficati; ma hanno una coscienza di collaboratori e devono esser trattati come tali. Molti atti di larghezza, e anche di previdenza da parte di qualche datore di lavoro, vengono distrutti da altri gesti altezzosi, dal tono sprezzante del prendere o lasciare, da un paternalismo anacronistico. La mia accusa non è rivolta a tutti, né a ciascuno singolarmente. Voi siete in grado di giudicarlo sul luogo. Ma bisogna arrivare alla collaborazione. Questo è importante. Bisogna che questi datori di lavoro si abituino a consultare gli operai in questioni tecniche, ad interessarsi dei loro problemi sociali e familiari, in vista di un ulteriore progresso che dobbiamo fare ad un certo momento, quando la paura del comunismo sarà diminuita, quando le garanzie le avremo create; e intanto associarli ad un sistema di partecipazione ai benefici. Qui il partito deve intervenire per favorire lo sviluppo di un nuovo spirito fra datori di lavoro e lavoratori, e deve agire, con comprensione, sulle due parti: sui datori di lavoro per sviluppare in loro il senso sociale, che è fondato non tanto sulla generosità nel dare, quanto nel sapere valutare e considerare; e sui Sindacati per renderli più indipendenti nella loro funzione sociale. Se noi arrivassimo in Italia ad un Sindacato, non dico cristiano, ma almeno neutro, staccato dalla responsabilità bolscevica, potremmo assieme lavorare per una riforma e un rinnovamento sociale definitivi. Sia ben chiaro che se riconosciamo l’importanza dei Sindacati, non intendiamo essere un partito di sole categorie. I lavoratori hanno nei Sindacati un mezzo per difendere i loro interessi. Ma i disoccupati, i non ancora occupati, i miserabili, chi li difende se non una politica economica saggia e previdente che distribuisca con giustizia ed equità le risorse nazionali di cui disponiamo? E i ceti medi, il tessuto forse più tenace della nostra vita sociale, chi li protegge se non le riforme fiscali giuste e una politica delle esportazioni previdente? Questo è il duro ma necessario compito di un partito che rappresenta non solo i salariati e gli stipendiati, ma anche i contadini, gli agricoltori, gli artigiani, i commercianti e gli imprenditori. Non perdiamo di vista il popolo italiano nella sua complessa struttura, nelle sue varie categorie che devono vivere e prosperano e declinano assieme. E ho finito. Togliatti – lasciate che mi ricordi anche di lui – recentemente, in una dichiarazione, ha menato vanto di avermi fatta passare la voglia di un fronte anticomunista, perché, in seguito alla pubblicazione fatta sul Consiglio nazionale, ho detto di non aver mai parlato di fronte anticomunista. Infatti non lo ho mai invocato questo fronte, se la parola «fronte» è intesa in senso organizzativo, che bisogna mettersi cioè insieme tutti con l’unico cemento dell’anticomunismo . No. Noi abbiamo un altro cemento, che non è quello negativo. Noi non siamo contro il comunismo per essere contro il comunismo. Siamo contro il comunismo perché siamo per la democrazia e la libertà. Auguriamoci che nei rapporti internazionali si giunga a una tregua e se questa tregua nella tensione mondiale ci portasse a un più calmo sviluppo della vita interna, ciò sarebbe una conseguenza logica e naturale. Ma fino a che i termini della dialettica politica non si spostano, la vigile e tenace difesa della libertà rimane un dovere primordiale della democrazia italiana e della democrazia europea. Recentemente alla «Tavola Rotonda» abbiamo scambiato le nostre idee sul destino dell’Europa. Alla presidenza sedevano storici, filosofi, sociologi, uomini politici di diversa fede, di diversa religione e confessione. Alle discussioni partecipavano scrittori e uomini di pensiero di quindici nazioni, anche di Turchia. Erano uomini di destra o di sinistra, questi? Quando ci univamo nel proclamare i diritti dell’uomo, pur motivandoli storicamente in modo diverso, andavamo a destra o a sinistra? Ci hanno accusato d’immobilismo. Immobilisti noi che pur venendo da una fede sicura, gareggiamo con le fedi laiche nelle discussioni e sul terreno delle libertà; noi che, uscendo da una storia ove spesso il trono sfruttò l’altare, entriamo a bandiere spiegate nel libero regime delle democrazie. E la sinistra, la sinistra più estrema, più radicale, definitiva, sarebbe costituita da coloro che dopo Hitler rappresentano la reazione più opprimente del collettivo sull’individuo, della massa contro la persona, dello Stato contro i lavoratori. Amici e avversari non mi facciano torto di interpretare queste parole in termini di topografia parlamentare. La questione è più grave e profonda. Guardo all’Italia e al suo popolo; mi ispiro alla sua storia e penso al suo destino. Non importa di avere sempre ragione. Bisogna non avere torto domani. 