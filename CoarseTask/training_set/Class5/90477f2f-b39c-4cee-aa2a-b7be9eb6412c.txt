Italiani, se l’Europa è unita, la pace è sicura. È ora che tutti i popoli liberi levino la loro voce per conclamare la necessità di un’Unione o Federazione degli Stati democratici europei. Urge stringere un patto, che rappresenti la garanzia della pace, la tutela della libertà, la salvaguardia della democrazia. Il tentativo di Strasburgo dev’essere condotto a fondo, sì che sotto l’impulso della volontà popolare, interpretata dai parlamenti e dai governi, si costituisca un’autorità centrale europea. Perciò il Consiglio italiano del Movimento europeo, il quale unisce in sé tutte le correnti che tendono all’unità dell’Europa vi invita a sottoscrivere una petizione che verrà poi presentata all’assemblea di Strasburgo e ai Parlamenti nazionali. Italiani, confermate la vostra volontà e la vostra meta: l’Europa unita nella pace e nella giustizia. 