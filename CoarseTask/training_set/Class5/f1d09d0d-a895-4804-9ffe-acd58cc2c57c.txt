Ricordiamo: il fascismo è venuto dopo una serie di capitolazioni del governo e dei partiti. Lavorare con prudenza ma non tanto prudenti da non parlare. Il partito non può tacere. Va bene rendere efficiente con accordi preliminari le nostre posizioni ma non dobbiamo rinnegare la nostra linea di condotta che è nettamente contro lo sciopero nei pubblici servizi. Se le cose possono arrivare ad una mediazione tanto meglio ma diversamente non dobbiamo transigere a scanso di grosse nostre difficoltà. […] Trovare una formula che non siluri lo sciopero ma che nello stesso tempo ci scagioni dalle responsabilità dello sciopero . Vede la questione soprattutto in questo: cosa farà il Parlamento. Non crede che possa ricorrere alla battaglia sindacale per questo argomento (diritto allo sciopero). Bisogna tenere conto dei compositi interessi che rappresentano, i quali trovano la loro rappresentanza in parlamento. Se è possibile trovare una via d’uscita, troviamola perché la situazione non è facile, però il principio deve essere riaffermato. Il ricorso allo sciopero è illegittimo. È un fatto che tocca le sorti della democrazia. Secondo le risultanze non sembra ci sia più molto da tentare. Pertanto è necessario riaffermare il principio anche perché i tempi sono torbidi. […] Andiamo adagio perché si potrebbe far credere che ci sia un piano diverso da quello del governo. I sindacati se si chiamano democratici non devono mettersi contro il Parlamento. [Segue l’intervento di Oscar Luigi Scalfaro, che vede nell’inserimento del principio dello sciopero nella legge di delega al governo il massimo elemento di contrasto]. Va bene ma non è il governo che decide ma il Parlamento! […] Avverte la pericolosità di questo passo: se il governo accetta per noi è un trionfo se prende tempo noi siamo coinvolti come compartecipi dello sciopero. […] Fare un sondaggio presso il governo se è disposto a parlare di accordi e a stralciare dalla legge delega il diritto allo sciopero (questa la proposta di Moro) ; Scelba invece sostiene l’integralità della legge delega. Io sosterrei il principio salvo a vedere in sede parlamentare cosa convenga fare. [Angelo Salizzoni sostiene che il governo debba «accogliere le richieste degli acconti e del principio dello sciopero». «Qualora, malgrado ciò, i sindacati non revocano lo sciopero, si dovrà dire al paese cosa ha fatto il partito per evitare lo sciopero e le concessioni che si sono ottenute»]. Va bene ma metteremmo in crisi il governo. Propone che due delegati della Direzione vadano dal presidente Pella. [Dopo la relazione del dirigente centrale dell’Ufficio problemi del lavoro, on. Zaccagnini, De Gasperi interviene sul progetto di legge sui contratti agrari, in via di discussione al Parlamento]. Si è espresso il parere: 1)il progetto deve essere presentato dal governo; 2)contenere i punti di vista assimilati ai nostri; 3)la base: testo della Commissione del Senato salvo nella mezzadria classica e [nella] trasformazione della mezzadria in affitto; 4)formula esecutiva nel periodo transitorio. [Scelba riferisce sui colloqui con il presidente del Consiglio Pella per la regolamentazione dello sciopero]. Allora come partito noi potremo [dire] che se si prolunga interverremo per gli acconti e perché il principio dello sciopero sia lasciato a disposizione del governo sotto forma di arbitrato . 