Nel 1944 eravamo in una sala di questa stessa sede, dopo i disastri della guerra e agli inizi della immane opera di ricostruzione da iniziare. Sentimmo il bisogno di risalire alla fonte dei nostri princìpi, di riaffermare la nostra volontà; perché sapevamo che il nostro compito era duro e lungo. Bisognava ricostruire l’Italia, mentre era ridotta a un cumulo di rovine; occorreva tenere vivo lo spirito di combattimento che i nostri partigiani dimostravano ancora in Alta Italia nella lotta di liberazione dall’invasore straniero. Anche oggi siamo impegnati in un combattimento non meno duro e bisogna difendere con energia, con consapevolezza le nostre posizioni. Perché non si tratta di posizioni personali. Noi non abbiamo da difendere usurpazioni o privilegi. Per dieci anni abbiamo lavorato disinteressatamente per il popolo italiano. Oggi abbiamo qualche cosa di più da difendere: la libertà del popolo italiano, il libero avvenire dei nostri figli e del nostro paese. In questo compito dobbiamo porre tutto il nostro impegno mostrandoci compatti e coraggiosi. Cercando sempre tutto ciò che unisce ed escludendo quanto ci può dividere. L’on. De Gasperi rivendica quindi il vasto contributo che la Democrazia cristiana ha dato alla ricostruzione del paese durante un decennio e l’opera compiuta per salvaguardare il regime libero ed ordinato dell’Italia. Abbiamo la coscienza di avere assolto il nostro dovere. Ma dopo dieci anni non vi è sosta e la battaglia continua più dura e più aspra, perché non siamo venuti a patti con la violenza e l’insidia che preparano la dittatura, perché a qualunque costo abbiamo voluto salvare il regime libero. Se avessimo accettata o cercata transazione in attesa di ridiventare servi, verremmo ora esaltati come uomini aperti a ogni progresso, ma saremmo comunque ridotti a far la parte degli utili idioti. Non lo abbiamo voluto per tener fede alle nostre convinzioni democratiche, per non consegnare lo Stato ai nemici della libertà. Per questo non ci perdonano, per questo non hanno scrupoli e non badano a mezzi per combatterci. Se al tempo dei Cln abbiamo fatto delle concessioni, lo abbiamo fatto nella consapevolezza del momento critico, sempre animati dalla preoccupazione di salvare la libertà, per avviare l’Italia verso un regime parlamentare, in cui tutti fossero liberi, in cui vigesse il sistema democratico. Siamo poi stati coerenti e abbiamo sviluppato la politica estera del nostro paese per poterne tutelare la libertà e la sicurezza nella pace, prima con il Piano Marshall e quindi con il Patto atlantico. A questo punto l’on. De Gasperi ricorda che contro il Patto atlantico il comunismo sferrò una offensiva violentissima che avrebbe portato alla guerra. Era invece un patto difensivo e lo stesso Stalin ebbe poi a riconoscere in un suo discorso che la situazione era migliorata in senso distensivo. La distensione internazionale che si è avuta dopo il Patto atlantico si deve al rafforzamento difensivo del mondo occidentale, tale da comportare gravi rischi per un eventuale aggressore. Il segretario politico del partito si sofferma quindi a illustrare le vicende che hanno portato alla stipulazione del trattato CED, di cui ha sottolineato le caratteristiche strettamente difensive come premessa imprescindibile per realizzare l’Europa unita in una comunità politica ed economica, in cui l’economia ed il lavoro italiano potranno avere prospettive di respiro e di benessere. In quanto a Trieste noi speriamo che si addivenga ad una soluzione o al di fuori o in connessione col trattato della CED. Si stanno svolgendo trattative e vi è da augurarsi che si giunga presto a una soluzione pratica. Ma la questione non va posta come se il partecipare alla CED fosse una nostra concessione agli altri, da compensare con altre concessioni. Bisogna onestamente dichiarare che la CED è nel nostro interesse, per la sicurezza e lo sviluppo dell’Italia. L’on. De Gasperi rileva quindi che l’opposizione ai comunisti è determinata soltanto dalla loro obbedienza alle direttive della politica di Mosca. Per questo la battaglia è durissima: perché i comunisti mirano a rodere dall’interno la costituzione moderna degli Stati democratici in preparazione della dittatura bolscevica. A questa tattica appartiene anche la campagna scandalistica della stampa di sinistra per turbare l’opinione pubblica e per fuorviare certa parte di ignara e talvolta ingenua borghesia. Richiamandosi al precedente storico del Cardinale di Rohan , della contessa di La Motte e di Maria Antonietta e ricordando l’influsso che le vicende scandalistiche ebbero in Francia nel travolgimento dell’ancien régime, già sotto fermenti di rivoluzione, per la miseria, la fame e il crollodel vecchio sistema monarchico-feudale francese, l’oratore afferma che oggi lo Stato democratico italiano non è decrepito, ma vivo e vitale e non teme le torbide manovre della calunnia e della diffamazione. L’Italia democratica si difende: invocando che la Magistratura proceda con rinnovato impegno e faccia giustizia. Tutti si inchinano alle sue investigazioni e alle sue sanzioni. Il governo ha il compito di difendere la legge, perché la Magistratura possa assolvere il suo dovere. Ci sono dei prevaricatori e dei concussori? Ebbene, siano individuati, giudicati, ma non è lecito gettare ombra e sospetto sugli onesti funzionari ed impiegati. In certi paesi di oltre cortina si ha un metodo molto spiccio: quello delle epurazioni e delle fucilazioni. La democrazia, invece, si difende e si difenderà con le leggi; e a suo tempo, esaurite le procedure giudiziarie e amministrative, ne renderà pubblico conto. In quanto alla stampa, essa ha i suoi diritti e la sua missione; e bisogna rispettare questa libertà, perché accanto agli abusi che comporta, notevoli e forse insostituibili sono i vantaggi. Ma giornalisti ed editori, che hanno il senso della responsabilità, devono servire la verità, senza prestarsi ad una campagna orchestrata che aspetta la Magistratura, tenta di sostituirsi ad essa e tenta di diffamare tutta una classe, tutta una formazione politica. Forse qualcuno gioisce per il fango che si tenta di gettare sul «governo clericale». Ma il governo non è di soli democratici cristiani. E se il governo democratico crollasse, chi rimarrebbe a difendere la libertà? La democrazia e la libertà si difendono con l’azione, il coraggio e il sacrificio; soprattutto oggi, dinanzi alla evidenza che è in atto un piano in cui tutte le forze avverse al nostro regime libero sono impegnate ed insisteranno, ricorrendo a tutti i mezzi. L’on. De Gasperi ricorda che la recente esposizione economico-finanziaria del ministro Vanoni alla Camera ha dimostrato che in Italia si registrano sensibili progressi nella produzione e nei consumi. La nostra democrazia non è l’ancien régime, non è uno Stato in decomposizione, non ha bisogno di alcuna dittatura per salvarsi. Il nostro è uno Stato che ha nel suo stesso sistema la forza per salvarsi, procedendo nel progresso economico e nel consolidamento sociale, nelle riforme popolari. Questo è il nostro programma di lavoro e il nostro compito, mentre ci prepariamo al V Congresso nazionale della Dc, che si svolgerà a Napoli alla fine di giugno. De Gasperi esorta quindi ancora i democratici cristiani a prepararsi alle più gravi e impegnative battaglie del domani. Chi si sente debole è meglio che si ritiri subito, perché andiamo incontro a giorni sempre più difficili e duri. Ma qualunque cosa avvenga, noi difenderemo la libertà contro tutte le insidie e, salvi sempre per tutti i diritti della giustizia, e fatto ciascuno il proprio esame di coscienza per prendere rinnovato impegno di integrità e di austerità, sentiamo il diritto di tenere alta la bandiera dell’onore. Siamo orgogliosi di avere fra noi uomini che in questo decennio hanno offerto numerosi esempi di spirito di sacrificio, di fraternità sociale, di dedizione alla causa delle classi popolari e al servizio dello Stato. E alla patria, nei momenti tragici della crisi e in quelli della lunga ricostruzione, abbiamo prestato con disinteresse opera non vana che sarebbe atroce ingiustizia voler sommergere in una atmosfera avvelenata e fangosa. Quasi che il nostro popolo non avesse, dato il lavacro di sanguinose esperienze, saputo risollevare se stesso in uno sforzo tenace per assicurare alla patria una libertà consapevole e responsabile ed una più sicura giustizia sociale. 