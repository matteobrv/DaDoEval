Caro Rusconi, no, non bisogna perdere la fiducia nel sistema democratico. Le sue deficienze organiche sono molte e talune diventano evidenti solo quando la macchina è in movimento e il ritmo del suo lavoro si fa più intenso e oneroso. Nel meccanismo rappresentativo non abbiamo fatto i progressi di sincronismo e di precisione raggiunti dalla meccanica in altri settori. Ma i progressi necessari dovranno venire e non sono poi così difficili. Occorre solo riformare in senso più rigoroso il Regolamento e soprattutto accrescere nello statuto e nella prassi l’autorità arbitrale del presidente della Camera. Alla Camera dei Comuni il presidente tiene l’ordine con dei cenni e con brevissimi interventi. Si dirà che gli inglesi sono più flemmatici, ma invece è vero che il parlamento inglese dovette superare a più riprese delle crisi tragiche di violenza e le superò imponendosi una rigida disciplina. Il compito dell’opinione pubblica illuminata è appunto, anche nel nostro caso, quello di chiedere a gran voce che governo, senatori e deputati diano al paese un doveroso esempio di autodisciplina e di fermezza. È inutile illudersi che nelle presenti circostanze, ci si possa gingillare con una prassi che suppone una ragionevolezza e una reciproca comprensione che sventuratamente non esistono. È anche aberrante invocare che il governo, come tale, intervenga al di fuori delle procedure parlamentari e sostituisca le sue responsabilità a quelle che la legge fondamentale attribuisce alla Presidenza delle Camere. Comprendo che facciano scandalo specialmente l’aggressione e la zuffa. Ma il Regolamento prevede la possibilità dell’intervento manu militari, quando il presidente della Camera così disponga. Dunque, il rimedio c’è, ma si capisce che, trattandosi di un intervento diremo chirurgico, possa accadere che non lo si faccia, perché il male diventa acuto all’improvviso ovvero perché per la lunga desuetudine, non ci si era comunque preparati. Senonché l’attuale presidente della Camera, anche nella recente contingenza, è apparso disposto ad assumere le sue responsabilità, né è lecito supporre che, nel caso di necessità grave, egli non sia pronto ad un’operazione che si dimostrasse inevitabile. Insistiamo quindi nello sforzo di salvare e, ove occorra, di migliorare il Parlamento, correggendo il parlamentarismo deteriore e rifiutiamoci, come vedo che fa lei, caro Rusconi, di cadere dalla padella nella brace. È inutile pensare ad una dittatura personalistica e temperata, a mezzadria con la libertà. Prima di tutto non siamo ai tempi di san Luigi, che dettava leggi e sentenze, seduto in trono sotto la quercia, ed in secondo luogo siamo in Italia, con le sue passioni e con le sue esperienze storiche, con i suoi problemi sociali incalzanti ed agitati. Qui la mezzadria politica non va. Chi la tentasse, verrebbe travolto. Allora la dittatura di un uomo, con dietro un partito, un sindaco, un esercito? Esperienza terribilmente fallita. Allora, caro Rusconi, merita incoraggiamenti il suo sforzo di convincere i suoi lettori – se di tal genere ne avesse – che la democrazia va corretta sì, ma difesa, e che al posttutto ogni Parlamento trova nelle elezioni il suo correttivo. Gli organi di opinione pubblica possono far molto nell’illuminare gli elettori, affinché vengano scelti gli uomini ragionevoli e non i violenti, i democratici e non i demagoghi. Ho scritto queste considerazioni non per il pubblico, ma perché possono forse essere utili a lei, quando scrive per il pubblico. Cordialmente 