(Segni di viva attenzione). Onorevoli senatori, ho il dovere di far precedere la mia risposta alle obiezioni ed alle polemiche degli oratori che hanno partecipato a questa discussione, dalla dichiarazione che sono stato grato del tono e, tolta qualche eccezione, del metodo seguito dal Senato nell’esporre le critiche al governo in questa così tragica situazione. Io spero che, almeno nelle sedute del Senato, nessuno abbia contribuito ad inasprirla e qualcuno anzi abbia contribuito ad attenuarla. Voglio possibilmente attenermi a questo fine io stesso o per lo meno permettetemi di dire, con un grande, profondo senso di responsabilità, che tanto è errore quello di minimizzare, vedere le cose sotto uno spirito di trasformismo parlamentare che talvolta – non so con quale ragione – mi viene rimproverato, quanto l’esagerare la situazione stessa. Ma essa è già abbastanza grave sia per quello che è avvenuto, sia come sintomo di quello che potrebbe avvenire. Risponderò prima all’accusa principale. Mi si è fatta l’accusa che nel comunicato del governo, emanato la sera della proclamazione dello sciopero, si afferma questo: «ciò avviene – cioè lo sciopero – mentre è aperta ancora nel Parlamento la discussione politica e con lo scopo dichiarato di sovvertire la situazione creata dal suffragio universale e convalidata recentemente dalla fiducia del Parlamento». Assumo in pieno la responsabilità di questa dichiarazione; l’ho scritta personalmente, all’ultimo momento, quando mancavano cinque minuti per il termine possibile per trasmetterla alla radio. Eravamo dinanzi alla proclamazione di uno sciopero dopo gravissimi avvenimenti che si erano svolti in varie città ed avevamo la sensazione che lo sciopero generale avrebbe potuto inasprire questa situazione e rendere soprattutto impossibile alle forze del governo di intervenire per mantenere l’ordine. Soprattutto eravamo sotto l’impressione, non fantastica, ma documentata da manifesti e da proclami, che quello che si voleva erano le dimissioni del governo: cioè risolvere un problema politico, che era già aperto dinanzi alle Camere, perché il governo aveva accettato le discussioni e le mozioni, e si voleva risolvere questo problema politico con pressioni della piazza e con pressioni comunque di carattere organizzativo e dimostrativo. Ho avuto in quel momento la sensazione che il problema principale era un problema di democrazia. Il Parlamento è o non è l’autorità costituita di fronte alla quale il governo è responsabile? Se non lo è, allora non si può più parlare di sistema parlamentare e di sistema democratico. Vi sarà in altri paesi un altro sistema democratico, ma non è quello preveduto nella Costituzione della Repubblica italiana. (Applausi vivissimi dalla destra e dal centro). Mi si è detto che la Cgil, proclamando lo sciopero, non aveva queste intenzioni. Intenzioni a parte, io ho riconosciuto in confronto dei rappresentanti della Cgil, il giorno dopo, che il tono della proclamazione era diverso da quello dei partiti politici e della stampa dell’opposizione in genere. Ho riconosciuto che c’era una volontà di attenuare la situazione e soprattutto di non farla così apertamente politica. Non so se questo vada attribuito alla moderazione o alla chiarezza di pensiero o alla responsabilità dei dirigenti della Cgil, comunque lo riconosco. Ma il gran pubblico in Italia, le forze stesse dello Stato e soprattutto gli operai che parteciparono alla manifestazione non hanno fatto un’esegesi e un’ermeneutica così distinta della proclamazione della Cgil, e di quella dei partiti politici che hanno partecipato alla dimostrazione. Onorevoli senatori, ritornerete o sarete già stati nei vostri collegi. Raccogliete i manifesti che hanno dato un significato alla dimostrazione e hanno spronato i dimostranti! Confrontateli, leggeteli questi documenti, e vedrete che una sola era la parola: sciopero ad oltranza fino alle dimissioni del governo. Io non voglio leggere tutti questi manifesti, ne leggerò soltanto alcuni. Quello della Direzione generale del Partito comunista, che immagino abbia costituito la direttiva e l’esempio per tutti gli altri, dice: «si leva da tutto il paese l’indignata protesta di tutti gli uomini liberi amanti della pace internazionale. Dimissioni del governo della discordia e della fame! Dimissioni del governo della guerra civile!» . Ma una serie di piccoli manifesti è ancora più esplicita. A Udine il comitato provinciale provvisorio per un governo di unità nazionale diceva in un suo volantino: «la lotta del popolo italiano contro il governo della discordia continua e si sviluppa in tutta l’Italia con grandiosi successi. Lo sciopero generale è totale. Dappertutto gli operai procedono all’occupazione delle fabbriche. Tutti comprendono che il criminale attentato contro l’onorevole Togliatti è stato possibile perché il governo ha creato un’atmosfera di odio, di calunnie e di divisione del popolo. È necessario che il popolo imponga la costituzione di un nuovo governo basato sulla collaborazione di tutti i partiti democratici e che intenda attuare quelle trasformazioni che rappresentano le esigenze di tutti i cittadini. Cittadini! Costituite in ogni rione e in ogni villaggio i comitati popolari per la difesa della libertà e per un governo di unità nazionale!». Sembra tradotta dal cecoslovacco questa ultima dichiarazione! Il manifesto si rivolge poi alle forze dell’ordine: «soldati, agenti, carabinieri, siete figli del popolo! Unità, vigilanza, disciplina. Via il governo della discordia! Avanti per il governo dell’unità nazionale!». A Sesto San Giovanni, un centro tanto pericoloso, tanto dinamico, alcuni manifesti dicevano: «in tutta l’Italia lo sciopero indetto dalla Cgil è in atto. A Torino la situazione è in mano ai lavoratori e così a Bologna, a Milano e in tutti i centri maggiori. A Milano le maestranze hanno occupato lo stabilimento Motta, disarmando la polizia. Nell’occupazione della fabbrica Bezzi sono state catturate due autoblinde» (notizia falsa). «A Genova i dimostranti hanno occupato la questura e la prefettura» (notizia falsa). «Lavoratori, il governo della reazione deve dimettersi. Le forze popolari lo costringeranno a questo atto che deve essere la premessa della creazione di un governo di larga coalizione democratica». Un altro manifesto dice: «vigilate e rimanete nelle vostre fabbriche». Potrei leggervi ancora una serie di simili manifestini, ma voglio risparmiarvi questa lettura. Voglio solo dirvi che la sensazione che ebbero quella sera gli uomini del governo – naturalmente non ho agito da solo, ma ho consultato tutti quelli che potevano assumere più direttamente le responsabilità – fu che ci si trovava dinanzi ad un tentativo di imporre dal di fuori una nuova situazione politica, pur essendo aperte ambedue le Camere ed essendo in corso una discussione sugli avvenimenti. Questo tentativo va designato come un sovvertimento delle regole democratiche. (Applausi vivissimi). Senza leggervi gli altri manifesti, vi dico che nei rapporti delle prefetture si confermava che la meta dei movimenti era quella che vi ho esposto. (Interruzione dell’onorevole Terracini).Signori, io ho voluto constatare i fatti e mi sono ben guardato dal darne la colpa alla direzione della Cgil. Devo dire che ho l’impressione che la Cgil ha capito come andavano le cose ormai e che, almeno in un secondo periodo, ha avuto il senso della propria responsabilità, che le ha consigliato di stroncare il movimento. Riconosco che non era facile stroncare il movimento; infatti a Milano, a Piacenza e a Torino ci sono stati episodi notevoli di resistenza all’ordine di cessazione dello sciopero. A Piacenza è avvenuto il fatto più grave, cioè l’invasione dopo il termine fissato per la cessazione dello sciopero, da parte di mille persone, della stazione ferroviaria. È stata un’invasione perfettamente organizzata: un drappello si è portato al centro macchine, un altro all’ufficio dei dirigenti, un altro al deposito locomotive, un altro ancora ha attaccato un treno in corsa. A dimostrazione della completa organizzazione, vi cito questo fatto: questa gente, che era giunta alla stazione in bicicletta, ha trovato un servizio pronto per la raccolta e la protezione delle biciclette. Tutto ciò è avvenuto in un momento, tanto che la piccola forza di polizia è stata completamente sorpresa. Si è dovuto ricorrere ad altre forze per costringere gli invasori, che non erano ferrovieri, ad abbandonare la stazione. Signori, possiamo stabilire che la situazione era veramente seria, ma possiamo stabilire che essa è stata in mano, per un certo tempo, di gruppi di organizzati che rappresentavano non la maggioranza, ma la minoranza dei lavoratori. Sono lieto, a proposito dei ferrovieri, di cui ha parlato poc’anzi un senatore ferroviere, di potervi dire che sono arrivati ieri ed oggi dei telegrammi dove i rappresentanti dei ferrovieri chiedono le dimissioni dal sindacato, poiché essi credevano di essere incoraggiati ad uno sciopero economico ed hanno invece scoperto che lo sciopero doveva tendere ad altri fini. I telegrammi sono qua. Io non entro in questa discussione, poiché non sono membro del sindacato ferrovieri. Pero è un fatto che se questo è possibile, qualche cosa c’è da modificare in questa cosiddetta democrazia sindacale, dove pochi uomini possono prendere una risoluzione così decisiva. (Applausi vivissimi dal centro e da destra). Dopo ciò io mi auguro, onorevole Terracini, che lei possa presiedere una costituente sindacale dove tutte le sue sottigliezze costituzionali e procedurali possano ottenere soddisfazione, come ottengono qui liberamente soddisfazione, in un Parlamento dove c’è una tale maggioranza. (Applausi vivissimi dal centro e da destra). L’onorevole Lussu, quando ha parlato, ha avuto il coraggio, in mezzo a questo ambiente, di lagnarsi di quello che avviene qui e di affermare che si procede a «colpi di maggioranza», come se una maggioranza non avesse una procedura ed una conclusione a cui arrivare, come se le discussioni non fossero state sufficienti. Sono due mesi che il governo è inchiodato sui banchi dell’una e dell’altra Camera, dinanzi ad un problema diretto di fiducia. (Rumori – Interruzioni). L’onorevole Lussu è arrivato a dire… lussu. Chiedo la parola per fatto personale. De Gasperi. Le interruzioni non sono colpi di maggioranza! (Rumori vivissimi e commenti in tutti i settori). Prego i miei amici politici soprattutto, dei quali parecchi sono nuovi, di dare esempio di serenità e di silenzio. Io ripeto: l’onorevole Lussu ha aggiunto che quella storia dell’insurrezione è una fandonia. «Ma non è fantasioso prevedere – egli ha aggiunto, e spero di avere segnato esattamente il suo pensiero – che al di sopra della volontà degli uomini politici, dei diversi partiti, si possa, con l’attentato del 14 luglio, aprire una serie di attentati personali e contro-attentati». Quindi l’onorevole Lussu ha accennato a coloro che dovrebbero avere particolare preoccupazione: naturalmente il ministro dell’Interno e il presidente del Consiglio in prima linea. lussu. Domando che il presidente voglia chiedere il testo stenografico del mio discorso. De Gasperi. Onorevole Lussu, se ho male interpretato le sue parole, sono pronto a fare ammenda di quel che ho detto; ma le faccio presente che io ho segnato degli appunti e che polemizzo con quel che ho segnato. (Interruzioni da sinistra). Non mi preoccupo affatto di quel che può accadere o no domani. Se avessimo pensato ciò, in quei momenti avremmo agito diversamente. Io mi preoccupo del mio dovere, di quello che dobbiamo in coscienza fare per il nostro paese. È fantastico parlare di insurrezione, se si intende una insurrezione organizzata che s’impegni a fondo, con ordini dati dal centro, totali su tutta la zona della nostra attività nazionale; evidentemente sarebbe esagerato. Non credo che nessuno l’abbia detto; però abbiamo visto da vicino la gravità del pericolo e siamo intervenuti rapidamente e a tempo. Non si può rimanere calmi e tranquilli. E qui mi consigliano sempre l’esempio dell’onorevole Giolitti che un po’ alla volta sembra diventato un santo idilliaco ora che è morto; ma, proprio da quei banchi da dove una volta venivano le accuse, ora vengono le esaltazioni. Io non pretendo in nessun modo di essere paragonato ad un uomo di tale tempra; ognuno fa quel che vuole e crede, nel modo che gli tocca farlo. Però debbo ricordare che Giolitti ha saputo far sparare sia ad Ancona sia a Fiume e, quando c’era bisogno di agire energicamente, l’ha fatto anche lui. Vi dirò poi qualcosa a proposito dell’occupazione delle fabbriche affinché distinguiate la differenza. Insomma la gravità del pericolo, dell’epidemia della rivolta, si rileva quando si incominciano a piazzare le mitragliatrici, come a Genova; quando a Sesto San Giovanni, nella notte dal 15 al 16, e non subito come a Genova appaiono i partigiani in divisa marrone e verso mezzanotte si fanno gli sbarramenti con carri ferroviari e con automezzi sociali, e si incominciano a piazzare mitragliatrici; quando alla Falck si preparano barattoli con acido solforico. Io dico: qui ci vuole una esperienza, un addestramento, una mentalità, una preparazione, un piano qualsiasi che sarà di emergenza o magari un piano fatto sotto il titolo «Difesa e sicurezza del Partito comunista»; questo non lo so, perché sotto tale titolo in genere passano questi (come li volete chiamare?) questi incidenti, queste improvvisazioni. Voce dall’estrema sinistra. Piano K. De Gasperi. Vi dirò che cosa si è trovato ieri, e questa notte, di armi. (Segni di attenzione). Da Torino: ore 20, nell’abitazione di Gusatto Giovanni fu Vendramino, sono state rinvenute le seguenti armi e munizioni: 9 Sten, 2 mitragliatrici leggere, 2 mitragliatori tedeschi, un fucile mitragliatore Breda, 3 mitra americani, un mitra Beretta tipo balilla, un mitra inglese, 5 fucili modello 91, 4 moschetti cavalleria, un fucile francese modello 96, 4 fucili tedeschi, 21 bombe a mano di vario tipo, una bomba mortaio 45, 1006 cartucce calibro 9 per mitra, eccetera, eccetera. Vi dirò che cosa si è trovato a Sesto San Giovanni: e vi prego di fare attenzione al caso di Sesto San Giovanni. «Circa ore 23 – questo è il rapporto della pubblica sicurezza di questa notte – con azione di sorpresa, funzionari ed ufficiali di polizia di un reparto corazzato si sono recati a Sesto San Giovanni ed hanno proceduto ad una perquisizione di quella polveriera che l’azienda da tempo aveva svuotato e che in atto non era usata. In detta polveriera sono state trovate 40 casse, pronte per essere trasportate, che secondo notizie pervenute alla questura, dovevano essere portate altrove in questa o nella prossima notte. Tali casse, in presenza del capo guardia dello stabilimento, sono state trasportate nei locali della polizia a Milano, dove si è proceduto al primo sommario inventario». Ed ecco che cosa si è rinvenuto: «16 mitragliatrici pesanti di cui una con apparati elettrici di comando, 4 lancia bombe, 15 fucili e moschetti, 300 bombe a mano, 150 chilogrammi di detonatori, spolette, miccia, balistite e tritolo, oltre 30 grosse bottiglie contenenti sostanze non ancora accertate» – speriamo non sia iprite come a Clermont Ferrand – «3 affusti contraerei, varie baionette e altro materiale, tutte armi da guerra in ottimo stato e ingrassate». Tali armi, secondo notizie in possesso della locale questura, erano state distribuite nelle giornate dello sciopero a nuclei di attivisti dislocati nel predetto stabilimento. È stato dato un allarme generale. Si suonano tutte le sirene degli stabilimenti. Gli operai accorrono. Il segretario della Camera del lavoro, con un senso di responsabilità che merita un riconoscimento, dice: «non si tratta di voi e delle vostre sorti. Hanno trovato armi e le hanno portate via». Allora i lavoratori più o meno si sono calmati. Ma guardate un po’ come l’Unità di questa mattina riferisce questa piccola scoperta: «un’altra grave provocazione, (ilarità), che poteva dar luogo a seri incidenti è stata compiuta questa notte dalla polizia di Sesto San Giovanni. Allo scoccare della mezzanotte, preceduti da staffette in motocicletta e seguiti da due autoblinde, hanno fatto irruzione, nei locali della polveriera Breda, 5 camion carichi di agenti che hanno perquisito per circa un quarto d’ora i magazzini della fabbrica, sequestrando casse di esplosivo, davanti alle proteste indignate di un dirigente della Breda, l’ingegnere Marinetti». Bel tipo di dirigente! «La notizia dell’arbitraria irruzione si è sparsa in un lampo per tutta la zona operaia: centinaia di sirene delle fabbriche hanno lanciato ululati di allarme e dalle case di Sesto San Giovanni, di Monza, di Cinisello, di Brigherio, la popolazione si è riversata nelle strade dirigendosi a bordo di automezzi e a piedi verso il luogo dove la polizia stava conducendo la sua provocazione. La notizia dell’arbitrio ha fatto precipitare i dirigenti sindacali di Milano che, arrivati sul posto, hanno preso contatto con i contingenti degli operai già arrivati che manifestavano il loro sdegno, invitandoli alla calma. Frattanto la polizia rimontava a bordo dei sei automezzi e abbandonava in fretta la polveriera» . Forse questo basta, ma potrei riferire altri casi di armi ritrovate: di alcune armi, nascoste in questi giorni e che si tentava di portare nell’interno delle fabbriche, rimaste a mezza via, oppure buttate dopo fallita l’operazione. Da Genova ci viene segnalato il ritrovamento di tre mitragliatrici Breda, di un fucile mitragliatore tedesco e vi è poi tutto un elenco che è inutile che io vi legga, tanto più che di armi me ne intendo poco. Tra l’altro si nota un tubo di gelatina. È anche inutile che vi dica che tutte le armi sono in stato di efficienza, ad eccezione di una mitragliatrice Breda e di un fucile mitragliatore tedesco; e che si tratta di materiale occultato in relazione ai recenti disordini. Anche in provincia di Varese sono stati trovati mitragliatrici, moschetti e bombe a mano. A Terni, presso la sede del Partito comunista italiano veniva rinvenuto e sequestrato un mitra Sten con quattro caricatori e 660 cartucce. A Torino avvenivano altri ritrovamenti. Voce dalla sinistra. Di che cosa? De Gasperi. Di armi, caro! (Viva ilarità). Si registra infatti il ritrovamento di 2 moschetti, di 2 fucili modello 91, di 2 bombe a mano, di uno Sten con due caricatori pieni, di 600 cartucce, eccetera eccetera. Così pure, ancora a Genova, un mortaio Breda, un fucile da guerra jugoslavo, efficienti e ben conservati, eccetera. Ora io dico: mettetevi nei panni miei: credete sul serio che si possa dire che non c’è che un’operazione parlamentare da fare e che tutto si possa accomodare così e chiudere? Se io avessi veramente questa scarsa sensibilità della politica, di quello che vale oggi la lotta nella nazione e mi accomodassi con un trasformismo parlamentare, rimpastando un ministero, sarei un uomo privo di senso di responsabilità, un uomo che dovrebbe vergognarsi di aver visto come le cose stanno e di non avere avuto il coraggio di affrontarle. (Applausi vivissimi dalla destra e dal centro). Ripeto che sono soddisfatto di poter affermare che la maggioranza degli operai è stata indifferente o ostile, almeno a queste esagerazioni, a questi atti e conati insurrezionali di rivolta. Questa è una tranquillità, non una sicurezza. Ma è una tranquillità, perché dobbiamo sperare che l’aver scoperta la macchinazione in questo momento, possa difendere la coscienza degli operai da una seduzione pericolosa come quella di credere che con un colpo di mano si conquisti il potere e si sciolgano tutti i problemi. Sarebbe un’atroce disgrazia per l’Italia in questo momento di sforzi, con una crisi industriale in atto, con una produzione diminuita (anche per l’eccessivo peso dei costi), con le questioni del credito estero! Sarebbe veramente un parricidio. (Vivi applausi dal centro e da destra). Avevo quindi ragione quando nel comunicato scrivevo, evidentemente facendo appello al senso di responsabilità della Cgil, di arrestare questo movimento. Il governo è lieto che questo sia avvenuto, ma non vi è dubbio che il governo era deciso a prendere tutte le misure che si possono prendere quando la Repubblica è in pericolo. L’onorevole Terracini verrà ad esaminare col contagocce l’autorizzazione o meno, la possibilità o meno. Certo non avremmo mai fatto, né mai agito come si agisce in quei paesi dove è un regime democratico progressista, come si dice. Non avremmo mai impedito agli avversari di parlare come non avremmo mai diminuito il controllo e l’autorità del Parlamento, perché questo è lo spirito, oltre che il testo, della Costituzione che va salvaguardata in ogni maniera. Siamo responsabili dinanzi a voi e ci inchiniamo a queste responsabilità. Aspettiamo la vostra decisione. Sono stati molto incauti alcuni senatori i quali, non essendo bene informati e credendo facilmente alla stampa che accusa il governo, hanno parlato su quel che è accaduto. Ho una lunga relazione della provincia di Siena, non voglio fare neppure i nomi dei paesi perché si tratta di persone onorate. C’è stato anche un caso che ha avuto per protagoniste due donne, una delle quali madre di un segretario della Democrazia cristiana: le due donne sono state denudate e costrette a percorrere le vie del paese. Sono purtroppo esatte queste notizie. (Sensazione – Commenti). Voce all’estrema sinistra. Controlleremo. De Gasperi. Controllate pure. Sono persuaso che voi deplorate questi fatti come li deploro io. Non vi faccio, neppure di lontano, il torto di attribuirvi complicità; ma guardiamo in faccia a quel che è avvenuto. Guardiamoci in faccia, (rumori), misuriamo la nostra responsabilità e misuriamo la serietà della situazione; non rimpiccioliamo la questione, facendone una questione di carattere parlamentare o di combinazioni di governo. Questo lo dico con tutta coscienza anche per il problema, che qui è stato posto in una forma certamente molto cortese, specie dall’onorevole Giua , della collaborazione con i comunisti. Su questo punto mi sono spiegato tante volte; mi pare che sarà la settima o l’ottava volta che devo esporre le ragioni che mi spinsero ad abbandonare la collaborazione coi comunisti. Se per la serietà della nostra vita politica è necessario esporle un’altra volta, le ripeterò. L’onorevole Giua ha accennato alla concezione originaria cristiana, che renderebbe facile la collaborazione con i comunisti, paragonati da lui ai cristiani e specialmente a quella frazione di cristiani del tempo di Tertulliano. Egli ha detto che il Cristo storico è un liberatore di schiavi. No! È una concezione errata, è una strana concezione in un paese che respira l’aria cristiana del cattolicesimo. L’interpretazione esatta è obbligatoria. Cristo deriva la fraternità, che senza dubbio è parte anche della psiche comunista, non da un vincolo semplicemente umano, ma dal Padre comune; egli insegna che la vita vera è quella futura. Da questa concezione, in cui lo spirito sopravvive e la materia si trasforma e si decompone, deriva la morale personale, sociale, cioè la responsabilità di ciascuno di noi, singoli e collettivamente organizzati, dinanzi al Padre. Deriva da ciò la concezione della persona umana che travalica i secoli, che è al di là e al di sopra degli uomini e degli ordinamenti sociali. (Applausi dal centro e da destra – Commenti da sinistra). Se voi, (si rivolge alla sinistra), non volevate che io trattassi questa materia, dovevate impedire all’onorevole Giua di parlarne; io ho il diritto di chiarire la questione. Il comunismo è Spartaco che conduce una disperata battaglia. Io ho visto molte volte quadri del vostro movimento in cui si vantava l’eroismo di qualcuno ed in cui era scritto: «cum Spartaco pugnavit». Qui si dovrebbe esaurire il destino dell’uomo nella concezione che tutto si decide qua; e ciò, secondo voi, sarebbe la molla più forte, necessaria per condurre vittoriosamente la lotta: a questo fine tutto deve essere subordinato. Ora non mi sfuggono – e l’ho detto altre volte, quindi non è che ripeta ciò per opportunità del momento; l’ho detto quando ero in situazioni di collaborazione – non mi sfuggono il senso di fraternità, di giustizia, di idealismo che possono animare anche molti aderenti al comunismo. Però, quando io ho collaborato, ho sempre collaborato nonostante le profonde diversità delle concezioni. Questa fu sempre la mia chiara posizione, anche quando i nostri rapporti erano di cortesia e di amicizia. Il richiamo, quindi, non vale. Non mi pare nemmeno che il preopinante abbia ragione quando stabilisce un certo obbligo morale della Democrazia cristiana in confronto dell’onorevole Togliatti, un certo senso di gratitudine, perché egli non prese il potere nell’immediato dopoguerra. Allora c’era il sistema del Cln, ed era naturale, poiché il paese era occupato dagli angloamericani. In uno degli ultimi discorsi, non ricordo esattamente, di parte comunista, è stata sostenuta la tesi che altro è un partito che si è svolto in un regime di occupazione russa ed altro un partito che si è svolto in un regime di occupazione anglo-americana. Collaborammo, tuttavia, poiché questo ci sembrava l’imperativo categorico, nei momenti di emergenza, di tutti i partiti, e perché allora non c’era un Parlamento, non c’era una Camera, non c’era la possibilità di stabilire una maggioranza ed una minoranza col suffragio universale. Poi era naturale che le cose cambiassero: era naturale ed infatti si è sempre previsto. Ma è vero che prima ancora che questa necessità parlamentare si avverasse, ancor durante la Costituente, fui spinto a collaborare, dalla situazione economica, con Einaudi. Fu in quel momento che avvenne la rottura. Io riconosco che la rottura è avvenuta anche perché l’ambiente vi era disposto e da parte del mio partito era continua la critica che, mentre noi collaboravamo nel governo, al di fuori, i nostri fossero esposti a un diverso trattamento da parte dei comunisti. Queste sono state le ragioni accidentali, chiamiamole così. Egregi senatori, non intendo nascondermi dietro una tattica, ma queste sono state le ragioni. Nessuno è padrone di governare la politica di una nazione, senza tenere conto dei fatti che avvengono all’interno e all’esterno e senza dover per forza sentirsi spinto da direttive che non ha previsto. Forse questa scissione, chiamiamola così, non sarebbe stata duratura, e soprattutto non si sarebbe forse inserita nel sistema democratico parlamentare, per il quale è giusto ed augurabile che esista una maggioranza che assuma la responsabilità e una minoranza che controlli e faccia l’opposizione. Forse non sarebbe stata così profonda e duratura se il Partito comunista avesse dimostrato di essere democratico, senza riserve di armi e di conati insurrezionali, cioè fedele al sistema parlamentare. Quante volte, anche durante la campagna elettorale, ho chiesto una dichiarazione precisa, che non è venuta perché non poteva venire! Se la sua direttiva, comunque, si fosse modellata nel quadro degli interessi e della visione nazionale (non sono un nazionalista che escluda la collaborazione internazionale con le forze naturali che esistono nel mondo, divenuto già piccolo, attraverso le quali forze si debbano subire o accettare anche influenze dal di fuori) la collaborazione sarebbe rimasta possibile. Mai i partiti comunisti italiano e francese si sono trovati in una situazione particolare. Come diceva Ždanov nella prima seduta del Cominform, «il Partito comunista italiano e quello francese sono la chiave di volta di tutto l’edificio faticosamente costruito oltre le frontiere dell’URSS, sono parte di un sistema internazionale contrapposto all’unione occidentale, in contrasto al Piano Marshall e in contrasto alla politica estera». Bisogna vedere le cose come sono; non si può avere un atteggiamento simile e credere alla possibilità di collaborazione con quelli che pensano in modo diametralmente opposto. Voi avete la responsabilità di aver anticipato la visione di due blocchi, l’uno contro l’altro armato, che oggi non esistono in questa forma. Guardate come la Francia e l’Italia, pochi giorni fa, hanno espresso il loro concetto fondamentale: federazione degli Stati europei, che è una terza cosa, una possibilità più larga, forse un’ancora di salvezza. Amici miei, se tali sono i rapporti non doletevene e non attribuiteli a piccole schermaglie. Se noi dobbiamo tirare le conseguenze e portare il duro travaglio di una ostilità comunista, ciò avviene perché, io lo so, non possiamo sempre, anzi lo possiamo raramente, raggiungere gli operai in certi settori (per esempio, gli operai di Sesto San Giovanni e di Torino, ai quali con piccoli manifestini si diceva di non credere alla radio che è in mano del governo, ma di credere alle verità da quei manifesti portate). Dinanzi a queste menzogne, a queste difficoltà di avvicinare e di fare appello all’opinione degli operai, dobbiamo pur dire che il non avere interpreti tra loro e noi i rappresentanti sindacali, oppure i rappresentanti della maggioranza socialcomunista, è una difficoltà di più per un governo che vuole creare e ricostruire. Questo lo devo ammettere, ma devo pure ammettere che un doppio giuoco a questo riguardo non è uno scherzo da farsi contro questo o quel partito; significherebbe tradire gli interessi della nazione. Vorrei che i comunisti fossero persuasi che in me hanno, per un certo lato naturalmente, per le ragioni del contrapposto, un ammiratore. Riconosco la serietà, l’importanza politica della loro opposizione quando l’«ufficio d’informazione» rileva che «la direzione del Partito comunista in Jugoslavia, nelle questioni principali di politica estera e interna, segue una linea sbagliata che costituisce un abbandono della dottrina marxista-leninista» e chiede l’autocritica, cioè come ai tempi dei primi cristiani, la confessione pubblica, e spera di ottenere una tale disciplina. Io che ne temo le conseguenze, ammiro però questa forma che fa appello a tutti i sentimenti di solidarietà operaia, l’ammiro, ma vi vedo un grave pericolo, così come vedo un pericolo quando Ždanov interviene presso un professore di filosofia come l’Aleksandrov per impedire che insegni la filosofia così come è, e pretende invece che essa serva come arma in genere contro la mentalità occidentale. Temerei assai di dover tener conto che la dottrina marxista-leninista, se avessi nella coalizione ministeriale deputati o ministri di questa corrente, potesse venire richiamata alla loro coscienza per giudicare la nostra politica interna e internazionale. Se la nostra politica, magari classificata nazionalistica o fascista, dovesse subire le direttive internazionalistiche del bolscevismo, non è piccola questione, amici o avversari, ma è grande questione. Dobbiamo guardare in faccia il problema ed assumere tutte le nostre responsabilità. Non minimizziamo il problema. Lo stesso Togliatti ha dato un esempio nel suo ultimo intervento alla Camera. Valuto altamente la grandezza dell’autocritica e della confessione pubblica imposta da Ždanov e valuto il significato politico della completa adesione perinde ac cadaver data a tale criterio dai comunisti italiani. L’onorevole Terracini, pur facendo vista di non volerlo fare, si è consolato con la critica occidentale, quella del Times. Le sue informazioni risalgono ai rapporti di qualche giornale italiano, penso a l’Unità o a qualche altro giornale. Io ho qui dinanzi la relazione del 17 luglio sugli avvenimenti. Nella riproduzione e traduzione fatta nei giornali comunisti , o filocomunisti, si è dimenticato di introdurre questi due capoversi: 1) «La rivelazione, durante la sciopero, della ancora perdurante esistenza di uno spirito insurrezionale, di uomini risoluti che conoscono il loro obiettivo ed hanno al loro comando forze organizzate per raggiungerlo se non ne verranno risolutamente impediti dalle forze della legalità e dell’ordine. Le autorità locali e di polizia hanno comunque resistito bene alla dura prova»; 2) «Lo sciopero, se lo si considera come una protesta degli elementi di estrema sinistra della classe operaia contro l’attentato alla vita del loro capo, è stato un successo; ma, nella evidente intenzione degli organizzatori, si voleva che fosse qualche cosa di più di questo: si voleva scuotere la posizione del governo, ed in ciò fu un fallimento. È servito a dare una prova incoraggiante della crescente forza del governo nell’affrontare gravi difficoltà interne». Le interpretazioni che si possono dare di questo e di altri articoli, sono quindi varie. Comunque non posso non dichiarare ancora qualche altra cosa in argomento. Io non posso credere che l’opinione inglese condivida la diffidenza di taluni contro di noi, quasi volessimo qui in Italia, o fossimo per ricostruire il fascismo o volessimo permettere una tale ricostruzione. Atti terroristici ci furono in tutti i paesi e vi sono nella storia di tutti i paesi. Noi facciamo fronte su due lati contro chi coltiva la violenza per una rivolta e contro chi coltiva la speranza di dittature nazionalistiche; ed interveniamo, secondo le nostre possibilità, e quando il momento più urge, da una o dall’altra parte. Non con la polizia intendiamo specialmente intervenire, ma con la politica di assestamento del bilancio, di consolidamento economico e democratico Non si può pretendere che in due mesi, pieni di dibattiti parlamentari (e qui vorrei dire all’onorevole Terracini, che pare si preoccupi che non ci siano abbastanza crisi per imitare la democrazia francese: io ritengo che quello che avviene nella democrazia francese non sia una prova che consolidi e garantisca i regimi parlamentari e i regimi democratici), (approvazioni), si attuino riforme più radicali. Lo Stato italiano – gli inglesi che furono qui o che sono informati sulla vera situazione lo sanno – si va ricostituendo nel suo spirito, ma lo spirito è ancora amareggiato dalla sconfitta e dalla guerra civile. L’applicazione del trattato su cui si è insistito, il riflusso in Italia di tutti i profughi, reduci ed esuli dalle colonie, il naturale accrescimento della popolazione ci pongono innanzi ad un problema che non esiste in tale misura in nessun paese del mondo. La disoccupazione è il problema più assillante e, se vi è qualche cosa che spiega, che scusa l’agitazione, il fermento, il dinamismo eccessivo degli operai, è il fatto di questa minaccia che pende sulle loro teste nella presente situazione. (Approvazioni). Ora, o amici, quando il lord cancelliere Jowitt nella sua conferenza a Roma prima delle elezioni , ci spiegò il concetto inglese della democrazia, fondato sulla libera discussione e sul rispetto della legge, abbiamo risposto: «questa è la nostra democrazia, quella a cui tendiamo, questo è il nostro programma». E quando aggiunse quelle parole alla sua conferenza che voi ricorderete: «se voi precipitate anche noi precipitiamo, se noi precipiteremo precipiterete anche voi», abbiamo aderito, perché questo è legame di due popoli che credono nella libertà e nella democrazia. Dobbiamo però dire, proprio nel momento in cui si inaugura la Conferenza di Parigi per l’applicazione del Piano Marshall, oggi in cui la voce dei nostri amici può farsi sentire, dobbiamo dire che noi siamo soffocati dal problema della disoccupazione, contro il quale ci battiamo con tutte le forze, ma che non è solubile se questo non lo si fa presente anche nei consessi internazionali e a quelle nazioni che hanno la possibilità di dare lavoro ad un popolo esuberante. Su questa base democratica abbiamo vinto il 18 aprile, e su questo intendiamo batterci in avvenire. L’onorevole Terracini ci ha fatto un quadro terrificante di questa legge antisciopero che staremmo emanando. Ora noi stiamo facendo degli studi in base a ciò, ma praticamente, in sede politica, il problema non è stato affrontato. Però io ho già detto alla Camera che i problemi sono due: da una parte la libertà sindacale, la libertà di sciopero, e dall’altra il problema di esistenza della comunità nazionale. Bisogna vedere come la comunità nazionale, in caso di sciopero o di qualsiasi altro disastro, mettiamo anche un terremoto, possa soddisfare alle sue esigenze essenziali di vita. Oggi non è più il caso di dire: restiamo neutrali, stiamo a vedere. Oggi lo Stato, ha detto bene il senatore Labriola , è già sulla strada della socializzazione, cioè è già sulla strada dell’intervento nell’economia del paese. Noi siamo obbligati ad intervenire con finanziamenti, socializzazioni, controlli, nei momenti più critici. Noi diamo il denaro della cassa comune alle imprese che gravano già sullo Stato, se il loro pareggio non si determina naturalmente secondo le regole economiche. Prestiamo denaro alle imprese che non gravano direttamente sullo Stato, ma che sono necessarie per l’occupazione degli operai. È strano che proprio da questa parte non si mostri nessuna preoccupazione e si pensi che allegramente si possa scioperare all’Ansaldo, alla Breda e in altre fabbriche, senza riflettere sull’esistenza di due minacce cui noi vogliamo ovviare: il licenziamento senza assicurazione degli operai e il fallimento delle imprese con la riduzione della produzione per eccessivi costi interni. Entrambi i problemi debbono essere fronteggiati, ma le difficoltà sono grandi e serie. Abbiamo bisogno del vostro consiglio e della vostra collaborazione. Ma soprattutto è necessario che il problema non sia visto dal punto di vista degli operai contro i fabbricanti o degli industriali contro gli operai. Il problema deve essere guardato dal punto di vista della produzione e dell’esistenza della comunità nazionale. Occupazione delle fabbriche! «Non avete imparato niente da Giolitti», è stato detto. nitti. Fui io che l’impedii. De Gasperi. Tanto meglio, mi correggo, onorevole Nitti. Credo che lei sarà testimone anche di quello che dico. Differenze di tempo e di metodo. Lo sciopero è abbandono di lavoro, non presa di possesso degli strumenti di lavoro. Quindi la libertà di sciopero non c’entra e soprattutto non è esercizio di comando nelle fabbriche. Ma quando voi fate occupare fin dal primo momento la centrale elettrica, le portinerie, i servizi, vi fate dare le chiavi del deposito della benzina, vi impadronite dei veicoli e proibite agli operai ed ai dirigenti di uscire, non si tratta di uno sciopero. Voi chiamate queste operazioni, occupazioni. Magari fossero solo occupazioni! Ma ad un certo momento appaiono le mitragliatrici. L’onorevole Giua ci ha detto che gli operai hanno salvato le fabbriche nel tempo dell’occupazione nazista e che quindi oggi hanno il diritto di impadronirsene. (Rumori da sinistra). Vi prego di notare che io non contesto il fatto. L’onorevole Giua ha detto questo per giustificare le occupazioni. Questo sentimento può spiegare le occupazioni delle fabbriche che si sono trovate sotto la dominazione nazista, ma le altre? Si arriva a dire che la fabbrica è degli operai. Voi avete detto che siamo noi reazionari, che non vogliamo i consigli di gestione. Ma non c’è il consiglio di gestione alla FIAT? Non c’è la commissione interna alla FIAT? Perché deve andarvi l’onorevole Moscatelli quando ci sono già i rappresentanti degli operai? Voce a sinistra. L’onorevole Moscatelli ha lavorato alla FIAT. (Commenti). De Gasperi. Ad ogni modo, quando si tratta di occupazione di una fabbrica senza armi, la pratica Nitti può essere tempestiva ancora oggi: ma quando si vuol fare della fabbrica il centro per impadronirsi dei veicoli, della benzina e dei mezzi per dominare una grande città, non si può parlare di un’operazione singola, ma si deve riconoscere che si tratta di un’operazione che si inquadra in tutta la situazione. In tal caso bisogna agire; noi siamo molto prudenti al riguardo, non abbiamo voluto in nessuna maniera far questione del sequestro delle persone in un primo periodo. Però il ministro dell’Interno ha proclamato il dovere dello Stato di combattere questi sequestri di persone. Noi ci troviamo dinanzi ad un’alternativa da cui dobbiamo uscire. La socializzazione è una soluzione che io non consiglio in questo momento, perché essa si può fare solo quando le cose vanno bene. Ma se non si può fare la socializzazione, è necessario che nelle fabbriche ci sia la disciplina. Non è possibile che le cose continuino ad andare così. I dirigenti sono spaventati, sia per i fatti del passato, sia per minacce di adesso; taluni di loro, proprio i migliori, domandano già di andarsene. Ciò porta alla diminuzione della produzione. Facendo questo, voi non fate l’interesse delle industrie, di quelle industrie che (se le cose procedono secondo le vostre aspirazioni) dovranno un giorno essere dei lavoratori. Voi non le salvate per quel termine, poiché andranno prima al fallimento. E poi vi domando: perché non vi ricordate, quando voi rispondete: «lo sciopero non si fa più in Cecoslovacchia, poiché lì sono gli operai che comandano» (infatti il presidente della Confederazione occupa ora un’importante carica ed è anche ministro), che in Cecoslovacchia si è dichiarato: basta con il boicottaggio della produzione: oggi bisogna lavorare? (Interruzioni – Commenti). Io capisco ciò, ma guardate, volete che una buona volta risolviamo assieme almeno il problema dell’IRI, delle industrie che pesano sullo Stato, per le quali noi spendiamo miliardi che prendiamo dalle casse comuni cui contribuiscono i poveri del Mezzogiorno? (Applausi vivissimi dal centro e da destra). Volete questo? E allora aiutateci a farle attive, a promuovere la produzione, aiutateci a riprenderli questi miliardi, poiché altrimenti sarà il marasma e l’anarchia. Ricordatevi che più del 50 per cento delle industrie pesano sulle casse dello Stato. È inutile guardare alla forma: su questa si può discutere, ma il fatto è che queste industrie pesano sul bilancio dello Stato e dobbiamo provvedere noi, perché siamo azionisti. C’è la forma dell’azionariato privato, ma questa poco importa. Le cose finiscono al Consiglio dei ministri ed al Ministero del Tesoro e quindi ve ne occuperete ancora, quando si tratterà di discutere di bilanci. Bisogna che la nazione sia in guardia su questo problema. Bisogna francamente che, affrontando questo problema, noi assumiamo le nostre responsabilità; poiché così le cose non possono più andare avanti. La diminuzione della produzione è evidente. Mi diceva uno dei dirigenti delle industrie, che a Torino, in giugno, sono state pagate 19 giornate, poiché per il resto si è scioperato. Ma permettetemi di dirvi una cosa: quando voi ve la prendete, o quando gli operai se la prendono con l’amministrazione delle ferrovie e delle poste, con chi se la prendono? Forse che l’amico Jervolino o l’amico Corbellini, rappresentano i capitalisti? Forse che essi rappresentano le classi privilegiate? Essi rappresentano lo Stato, l’amministrazione dello Stato. Il bilancio delle ferrovie ha 52 miliardi di passivo; il bilancio delle poste, mi sembra abbia 20 miliardi di passivo. Tutto questo pesa sul bilancio e noi dobbiamo fare uno sforzo per arrivare al pareggio. Ricordatevi che si possono aumentare i salari solo per due ragioni: aumento del carovita ed aumento di produzione. Se questo non c’è, non c’è che da far girare la macchina e quindi aumento dell’inflazione e quindi nessun valore d’acquisto della moneta. All’onorevole Terracini è sfuggita ad un certo momento una sfida molto audace. Egli ha detto: perché non citate anche voi i giornali? Egli ha citato parecchi giornali per dimostrare lo spirito reazionario del governo; qualche giornale lo citerò anch’io, ma di quelli recenti. Ecco l’Unità del 21 luglio: «al governo è stato dato un monito: risulta che questo monito, pur nella sua gravità e nella sua possente forza, non è stato ancora sufficiente. Vadano dunque avanti, con decisione, nella strada della lotta i lavoratori. Allarghino il campo della battaglia per la libertà e per il pane. La portino su tutti i terreni dove la libertà e il pane del popolo e la pace sono minacciati. Si levino contro l’aumento del prezzo del pane, (applausi da sinistra)… smascherino i traditori dell’unità sindacale, sviluppino attraverso i sindacati la difesa dei salari e degli stipendi… » (Applausi da sinistra). Non fingete di applaudire! «Intenda il governo e mediti bene se ancora ne è capace: lo sciopero generale non ha chiuso la battaglia, l’ha iniziata» . Questo a proposito delle melodie ironiche che si sentono qui dopo quanto è scritto nei giornali. Ed ecco quello che, sempre l’Unità, il giorno 22 luglio ha scritto, a proposito del funerale del compagno Glionna: «le bandiere rosse s’inchinano davanti al compagno Glionna, caduto nella lotta contro il governo dell’odio e dell’assassinio» . E l’Avanti! pure del 22 luglio: «un giornale del governo ha chiesto che si aprano le carceri per gli esponenti dell’opposizione. Dopo il delitto Matteotti, la soppressione del Parlamento». Chi scrive è uno abituato alle figure storiche ed ha quindi agganciato il suo pensiero a qualche altra cosa, per quanto lontana essa sia. Poiché queste parole di odio e di assassinio sono state scritte a proposito di un funerale, mi ricordo che il 15 ottobre 1947 (mi pare vedere l’onorevole Conti che fu con me a quel funerale) si seppellì in Roma un giovane che era stato vittima, durante la notte, di un assalto. (Interruzioni e commenti). Non entro nel merito. Dico solo, poiché qui ho letto una specie di epitaffio per una vittima, per l’operaio morto, che ricordo un altro epitaffio. Centinaia di migliaia di persone che accompagnarono il cadavere del povero Federici sino a Santa Maria degli Angeli, ricordano che sulla Chiesa nuova c’era una iscrizione che suonava così: «suffragio e onore a Gervasio Federici di anni 23, fiero assertore di umana libertà. Il sangue innocente impetra sugli uccisori la divina misericordia ed ai concittadini la pacificazione nell’unità». (Vivi applausi dal centro e da destra). terracini. È ora che facciate il processo. De Gasperi. Sarà fatto il processo. Comunque in quel momento abbiamo trovato questa nota nostra: vi prego di trovarla anche voi in occasione degli eccidi deplorevoli che avvengono dalla vostra parte. E concludo. Il governo sarà fermo, deciso, giusto. La magistratura indipendente è chiamata ad agire e certo agirà secondo coscienza e secondo la legge. Le sanzioni per i singoli reati dovranno preservarci da altri conflitti più gravi. L’impunità sarebbe complicità. (Approvazioni). La magistratura, che ha assunto immediatamente l’istruttoria nel caso Togliatti, ha già avviato le più rigorose ricerche. Se qualsiasi indizio risultasse a carico di complici o di mandanti, il governo non ha che un desiderio: che si proceda col massimo rigore e, nella sfera della sua competenza, non mancherà di intervenire. Ma con quale spirito di umana comprensione si consideri l’urto nel suo complesso, lo hanno detto le parole commosse del ministro dell’Intemo che qui alla Camera ha accomunato in un solo rimpianto le vittime: uomini d’ordine e dimostranti. Questo uomo, contro cui si è rovesciato tanto impeto di ingiurie e di calunnie, merita il riconoscimento di tutti per il suo coraggio, per il suo impegno, per la sua energia… (vivissimi applausi dal centro e dalla destra – invettive dall’estrema sinistra)… Menotti . Abbasso Scelba! (Dalla destra e dal centro si risponde con grida di:«viva Scelba»). De Gasperi. …per il suo spirito di sacrificio. In lui intendo segnalare alla riconoscenza della nazione tutte quelle forze dello Stato che hanno fatto il loro penoso e rischioso dovere. (Applausi dal centro e dalla destra). In quanto alla massa operaia, ripeto, noi sappiamo bene distinguere i gruppi – limitati per fortuna – i quali si sono malauguratamente impadroniti del movimento, sfruttando la legittima reazione degli animi all’annuncio, dato per radio, dell’attentato e che, seguendo disposizioni, cosiddette di sicurezza, del Partito comunista, hanno la colpa dei gravi disordini avvenuti. Ma la grande massa dei lavoratori non si lascia suggestionare da propositi di violenza e di rivolta. Questa considerazione e l’altra, ancora più umana, che gli animi dei lavoratori – e già l’ho accennato – sono angosciati per la minaccia della disoccupazione, fanno concludere che bisogna attendere con rinnovato fervore ad eliminare le cause, specie economiche, del disagio. È il travaglio più grave che abbiamo, noi governo e voi membri del Parlamento. Bisogna che in un rinnovato sforzo di solidarietà e di comprensione cerchiamo di bandire questa angoscia il più possibile. I lavoratori debbono sapere che crediamo sul serio alla democrazia del lavoro e che intendiamo attuarla con spirito di libertà e di giustizia sociale. Le organizzazioni sindacali non hanno nulla da temere in quanto esercitino la loro funzione di rappresentare e promuovere l’interesse dei lavoratori e non si lascino sfruttare da una politica faziosa. Questa distinzione tra funzioni sindacali e funzioni di partito è la condizione perché i sindacati non vengano travolti nella lotta politica. Signori senatori, il governo intende agire con umana serenità, con preveggenza e con mezzi di forza solo quando siano necessari per difendere la libertà e i diritti dei cittadini. Concentrerà ogni suo sforzo in una politica sociale che renda giustizia ai lavoratori e ai ceti medi e garantisca a tutti le libertà democratiche. (Vivissimi applausi dal centro, centro-destra e dalla destra – Grida di: «viva De Gasperi» – Moltissime congratulazioni). [Dopo alcuni interventi segue la replica del presidente del Consiglio al discorso dell’on. Emilio Lussu]. Mi pare che l’onorevole Lussu – mi rettifichi se sbaglio – abbia detto che io non ho avuto parole di deplorazione per l’attentato, lussu. Io ho detto che nel suo lungo discorso di oggi non ne ha fatto parola. De Gasperi. È vero che io non ho ripetuto oggi la mia deplorazione, perché questa già l’ho espressa in varie dichiarazioni, alla Camera, al Senato e fuori del Parlamento. Io credo che chi mi conosce, e quindi anche l’amico Lussu, non ha bisogno che io mi ripeta ancora per convincersi che ho deplorato questo attentato. La mia mentalità mi porta a deplorare tutti gli attentati; li ho deplorati anche durante il fascismo. Voi avete ricordato il caso Matteotti e tanti altri; io voglio ricordare anche l’attentato del 1926 a Bologna contro Mussolini. Le conseguenze di questo attentato le abbiamo sofferte tutti; siamo stati cacciati dalle nostre case, siamo finiti in prigione… (rumori da sinistra)…e allora, in una specie di assise improvvisata, mi si è chiesto se io, che ero allora un avversario, uno degli aventiniani più in vista, deploravo l’attentato contro Mussolini. Io ho detto: mi vergogno di voi e di me che voi pretendiate questa dichiarazione. Tutta la mia vita è qui, tutta la mia morale è qui, la limpidezza della mia coscienza è fuori discussione. Posso sbagliare, ma non… (Interruzione dell’onorevole Lussu – Vivi clamori in tutti i settori). Lasciami parlare, Lussu: tu sei una specie di Fouquier-Tinville dell’opposizione. Io dico che non vi è possibilità di dubbio alcuno che, se l’ho fatto in quel tempo per attentati contro Mussolini, è perché c’è una logica ferrea, severa nella mia vita, per cui non è possibile che io non deplori questo attentato e molto meno che l’abbia anzi ispirato. (Interruzioni dell’onorevole Lussu – Vivi clamori in tutti i settori). Amico Lussu, tu hai sempre ragione! Ad ogni modo riconosco che i tuoi meriti qualche volta non sono riconosciuti e che da persone della mia parte si facciano talvolta delle interruzioni che non rispondono alle esigenze del tuo carattere. Però anche tu, Lussu, devi ammettere che hai assunto la posizione mal comoda di accusatore pubblico, e come hai gridato a me, in altre crisi: «via De Gasperi dal banco del governo!» così hai continuato a gridare «via Scelba da quei banchi!». Quando si assumono simili posizioni, con quel tono profetico che Lussu ha assunto, bisogna pazientemente anche spiegarsi come qualche volta si possa essere fraintesi. (Vivissimi applausi dal centro e da destra). 