In un romanzo di Ezio Taddei uscito per le edizioni di Milano-Sera , si attribuisce al gruppo parlamentare di De Gasperi alla Camera di Vienna una «dichiarazione» che «deplora», «detesta» e «maledice» l’intervento dell’Italia in guerra. L’Unità del 28 luglio, pubblicando in neretto questo brano, lo imputa senz’altro all’on. De Gasperi . Risponde in una lettera a l’Unità il senatore Enrico Conci avvertendo che il presidente del gruppo trentino non era De Gasperi, ma lo stesso Conci e che nessuna dichiarazione fu fatta: la Camera era chiusa e nessun deputato trentino, del resto, avrebbe fatta comunque una dichiarazione del genere, contraria ai suoi sentimenti e alle sue convinzioni. Domenica 30 luglio l’Unità riporta la lettera del senatore Conci. Il giornale non si azzarda a contestare le affermazioni del venerando parlamentare, ma si dimostra ancor più informato di lui. Il documento del romanzo di Taddei, afferma l’Unità, è in realtà un brano del Neues Wiener Journal del 25 maggio 1915 firmato dal dr. Joseph Bugatto , consigliere di Stato e deputato (non del Trentino come insiste a dire il foglio comunista, ma del Friuli orientale). A questo punto anche il lettore meno attento non può non rilevare la malafede; se il giornale comunista sapeva che De Gasperi non c’entrava affatto col «documento», perché rinforzare l’accenno del romanziere Taddei chiamando in causa personalmente l’attuale presidente del Consiglio? Chi ricorda quel periodo, sa che l’atteggiamento dei due deputati della provincia di Gorizia, Bugatto e Faidutti , fu totalmente diverso da quello assunto dai trentini e in specie dai più noti fra loro come Conci , De Gasperi e [de] Gentili . L’Unità non potendo insistere su questo tasto, cerca di batterne altri e sceglie quelli stessi su cui fu orchestrata la campagna contro De Gasperi de Il Popolo d’Italia . Venticinque anni dopo! Se il giornale comunista intende rimodernare i falsi venduti da un pennaiolo al giornale fascista e poiché conclude il suo trafiletto con questo solenne monito: «tanto per la verità storica» ci basti ricordargli che «Verità storica» si intitola appunto il piccolo libro di Igino Giordani del 1925 con cui vennero ribattute punto per punto le calunnie, le insinuazioni e le storture di quella campagna contro De Gasperi. Sono passati cinque lustri, ma se l’Unità vuole plagiare Il Popolo d’Italia, i comunisti delle nuove generazioni fra cui è Amendola, figlio, potrebbero prima utilmente consultare il libro citato e leggere, per esempio, a pag. 29, queste frasi scritte nel 1924 da Amendola padre , che nella primavera del 1915 aveva diretto l’ufficio romano del «Corriere della Sera»: «la balorda accusa di austriacantismo non riesce a nascondere neppure un istante la trasparente bassezza del fine partigiano che anima i calunniatori del littorio. Ma la calunnia ricade impotente ai piedi di chi essa doveva abbattere: Alcide De Gasperi resta diritto sotto tanta inutile rabbia. L’opinione pubblica sa perfettamente che l’on. De Gasperi non fu austriacante… ma chi scrive questa breve nota sa e può affermare, per personale esperienza, qualche cosa di più. Sa, cioè, che nel 1914 poco dopo lo scoppio della guerra europea, l’on. De Gasperi venne a Roma e parlò con uomini politici e giornalisti interventisti ai quali manifestò la sua fede nell’intervento dell’Italia e la sua speranza nella redenzione nazionale del Trentino e con i quali si intrattenne perfino sui problemi concreti che sarebbero derivati dalla futura partecipazione del Trentino allo Stato italiano» . Ma a che pro continuare? Rifare la stessa polemica, anche se questa volta c’è l’aggiunta di un romanzo e se il panfletista ha cambiato colore? Dall’episodio Taddei-Bugatto risulta che il giornale comunista sa come stanno i fatti e le circostanze dei rapporti: Macchio e delle memorie di Conrad oggetto anch’esse a suo tempo di precisazioni e di confutazioni. Se li vuole presentare diversamente a uso e consumo dei suoi lettori, vada pure per la strada delle cose non vere e, in compenso, neppure nuove. 