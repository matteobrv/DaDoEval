Il presidente ha detto di voler rivolgere lui questa volta qualche domanda al leader comunista, pur dubitando di avere delle precise risposte: è pronto l’onorevole Togliatti, dopo il 18 aprile, tenendo conto del verdetto popolare che sarà certamente favorevole alla Dc e ai partiti al governo, è pronto a dare ordini a tutti i suoi compagni che detengono ancora le armi, di consegnarle? È disposto a smettere di complottare nel Cominform contro l’Italia? Dopo il 18 aprile, infine, l’onorevole Togliatti manterrà Garibaldi o ritirerà fuori la falce e il martello? Quello che farà il governo De Gasperi dopo le elezioni è evidente: continuerà a fare il democratico e difenderà la libertà di tutti, compresa quella degli avversari; continuerà a ricercare le armi come sta facendo con molta abilità e con molto successo l’amico Scelba. (Applausi e grida di viva Scelba!). Ma Togliati insiste nel chiedere che il Fronte, dopo il 18 aprile venga interpellato per la formazione del nuovo governo. Il capo dello Stato potrebbe trovarsi in imbarazzo e dire: mandatemi a chiamare Garibaldi per sapere chi debba ascoltare in sua rappresentanza. Ma quando le battaglie si perdono, le coalizioni inevitabilmente si sfasciano. C’è al di sopra delle polemiche di parte un problema che interessa tutti gli italiani: quello di Trieste. Io consiglio Togliatti, che conosce bene il russo, di telegrafare all’ultima delle quattro potenze che non ha aderito finora alla restituzione all’Italia della città italianisima, perché dia il suo consenso. Noi non diremo che si tratta di una manovra elettorale. Apprezzeremo il suo esito e saremo felici se con esso sarà possibile reintegrare l’Italia delle sue terre e riunire alla madre patria tutti i fratelli istriani. 