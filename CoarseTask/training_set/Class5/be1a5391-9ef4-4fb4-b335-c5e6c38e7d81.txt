Si fa riferimento al telegramma n. 230 per la parte riguardante il secondo argomento proposto dal Sig. Spofford per uno scambio di vedute, quello cioè dell’unificazione della Germania. 2. Nell’unito «Appunto» , che viene trasmesso per riservata conoscenza di codesta Rappresentanza, sono riassunte le tendenze dei paesi che, nella questione, hanno fin qui manifestato un più diretto interesse. Allo stato attuale converrebbe a noi conoscere quali siano i pratici suggerimenti che abbiano da fare le Potenze occupanti. 3. Per quel che ci concerne converrà che V.E. tenga presente che in ogni caso è auspicabile che premessa della unificazione siano considerate le garanzie democratiche. Diversamente potremmo trovarci di fronte a sviluppi della questione tedesca contrari alla sicurezza dell’Occidente. Nell’interesse stesso dell’Occidente riteniamo anche desiderabile che premessa per l’unificazione della Germania siano considerati la progressiva integrazione europea ed euro-atlantica della nazione germanica e il rafforzamento delle istituzioni democratiche della Germania occidentale. Il che costituirebbe già di per sé una garanzia di solidità di fronte ad eventuali processi di unificazione. Naturalmente, se questa è la sostanza del problema, occorre altresì non perdere di vista l’aspetto propagandistico e psicologico, e quindi di notevole rilevanza politica, dell’azione di Grotewohl e la necessità che, tanto da parte di Bonn, quanto da parte degli occidentali, si manovri con abilità e prontezza per contrastare l’offensiva sovietica opponendovi adeguate e costruttive impostazioni del problema tedesco. Per parte nostra approviamo l’azione condotta a tale scopo da Adenauer e riteniamo necessario rafforzare la posizione politica del Cancelliere, consentendogli di poter dimostrare ai tedeschi dell’ovest, ed anche a quelli dell’est, che la sua politica è la più consona agli interessi germanici, anche ai fini dell’unificazione. 