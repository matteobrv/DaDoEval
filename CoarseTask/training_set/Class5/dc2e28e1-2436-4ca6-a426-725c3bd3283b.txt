Ho abbandonato per un momento il banco del governo per dirvi ancora una parola sull’assistenza invernale. Ora che la campagna volge a suo termine, desidero rinnovare il mio appello, perché questa opera di bontà intrapresa con tanto amore e purità di intenti venga fervidamente proseguita e vittoriosamente compiuta . Il governo richiamando e integrando un suggerimento della Confederazione generale del lavoro ha esteso l’invito non soltanto ai datori di lavoro e ai lavoratori occupati, ma a tutti i cittadini, perché tutti gli italiani partecipino a questo atto di umana solidarietà verso coloro che più soffrono e più hanno bisogno. Il governo ha posto, e pone quotidianamente ogni impegno per contenere il doloroso problema della disoccupazione, cercando coi suoi mezzi, purtroppo limitati, di avviare a proficuo lavoro l’ingente numero dei disoccupati. E pur sapendo che non può risolverlo con la sottoscrizione intrapresa, ha voluto, con questa breve campagna, porre il problema all’ordine del giorno della nazione perché esso sia sempre presente nella mente e nel cuore di tutti gli italiani, perché tutti sentano che chi più ha più deve dare, specialmente dare a coloro che non hanno la gioia del lavoro. Desidero ora ringraziare tutti quelli che hanno preso provvide iniziative per la riuscita della raccolta dei fondi: giornali, enti, associazioni, singoli cittadini in patria e all’estero, ed anche ospiti e stranieri amici del nostro paese. Associazioni artistiche e sportive, con varie iniziative, hanno contribuito al risultato della campagna. Personalità della politica, della cultura, dell’arte hanno fatto pervenire la loro parola di simpatia e di solidarietà. Abbiamo visto quasi tutti gli artisti italiani, scrittori, pittori, insieme al contributo personale, dare il loro commovente concorso. La Rai ha posto la sua attività a disposizione della propaganda, allestendo anche serate artistiche a Roma, Torino, Milano, Napoli, Palermo. Teatri hanno organizzato appositi spettacoli, mentre gli artisti hanno offerto gratuitamente la loro opera. Gli italiani in Svizzera ed altre nostre comunità all’estero hanno inviato il loro concorso. Vi è stata una famiglia che ha rinunciato al pranzo; alcuni giovani hanno rinunciato al fumo per una giornata per inviare il loro contributo, un pensionato ha offerto la metà di una sua giornata di pensione; vi è stato un modesto operaio che ha inviato un dollaro dall’America; vi sono stati tanti e tanti episodi veramente commoventi che dimostrano tutta la gentilezza e la generosità dell’anima italiana. Ancora non si conosce l’esito della campagna, e quanto potrà venire distribuito ai fratelli disoccupati. Sarà certo un soccorso inadeguato al bisogno, ma avrà un grande valore morale per la spontaneità e l’amore che l’accompagnano. Il comitato che comprende rappresentanti del governo, dei lavoratori e dei datori di lavoro, avrebbe manifestato l’intendimento di fornire ai disoccupati oltre una somma in denaro, un sollievo sicuro mediante la distribuzione di generi alimentari; e ciò sarà fatto, se sarà possibile e se una eventuale distribuzione non importi un ritardo nel soccorso; perché occorre far presto, perché questo è il momento più critico per i disoccupati. Diversamente il soccorso sarà il denaro e verrà corrisposto a tutti coloro che si trovano iscritti al 31 dicembre u.s. nelle liste degli Uffici del lavoro. Si è cercato di adottare il soccorso diretto, escludendo le erogazioni attraverso le mense, per evitare che si crei una situazione di sperequazione con le zone ove le mense non esistono. Un criterio di uniformità ha suggerito di non lasciare «in loco» le somme raccolte in determinate province perché, come si è detto, la sottoscrizione vuole essere un atto di solidarietà verso tutti i nostri operai disoccupati, ovunque essi si trovino. Una parte del fondo Ausa, secondo anche il desiderio dei dirigenti dell’apposita missione americana, verrà destinata all’incremento dei corsi di riqualificazione per operai. Si è ritenuto che per questa via non soltanto si dia all’operaio un soccorso finanziario immediato, ma anche un aiuto morale. Si è inoltre stabilito che, in genere, la distribuzione del soccorso avvenga attraverso gli enti comunali di assistenza, opportunamente integrati da rappresentanti della Camera del lavoro, dell’Ufficio del lavoro e dagli operai disoccupati. Il comitato, infine, ha espresso il voto unanime che tutti, lavoratori e datori di lavoro italiani, non indugino ad attuare il loro fermo proposito di effettuare i versamenti entro il 31 corrente, secondo le modalità stabilite. A tale voto unisco la mia voce, che vuole essere ancora un vivo, appassionato richiamo al compimento di un civico dovere verso i nostri fratelli disoccupati. E sono sicuro che questa mia voce troverà ascolto in ogni cuore italiano che sa trovare sempre un palpito di amore e di comprensione verso chi soffre ed ha bisogno di sentirsi assistito dalla comunità nazionale. 