Amici milanesi e lombardi, pare destino che nei momenti di passeggera tristezza che mi assale durante la fatica quotidiana, io debba venire ad attingere forza e conforto a Milano. Da una parte il grande sforzo di ripresa documentato dall’Esposizione, la manifestazione di energia, di speranza, di certezza nell’avvenire che questa Esposizione dimostra, dall’altra l’entusiasmo della popolazione, l’incoraggiamento aperto di molte facce conosciute o sconosciute ma tutte amiche, danno all’animo mio quel sentimento di cui ho bisogno per resistere contro le amarezze di una incomprensione e sopratutto di una critica demolitrice. Sembra infatti quasi che la caratteristica dei nostri tempi sia, politicamente parlando, l’autolesionismo, una politica defatigatoria e demolitrice che esagera tutti i motivi negativi, e fino a dipingere la imminenza e la fatalità di una guerra, quasi per impedire che il popolo ricostituisca la sua speranza e ritessa tranquillamente le sue fortune economiche e materiali. Pur ieri nel dibattito parlamentare chiusosi ora provvisoriamente sulla questione di Trieste, e nella stampa, si è insistito sul dubbio che l’impegno preso dagli Alleati solennemente nel marzo 1948 potesse essere indebolito o addirittura revocato. Ebbene, anche se ci fosse stata un’ombra di dubbio che così potesse essere e non è, mi pare che tutti gli italiani degni di questo nome avrebbero dovuto insorgere contro il dubbio e affermare quella che è una verità, che è in ogni modo la nostra volontà irremovibile: cioè che l’impegno preso deve essere completamente assolto. Deve essere così perché l’Italia vuol sorgere e può essere un fattore politico internazionale, e può collaborare in nome della libertà e della giustizia soltanto se non viene ferita nella sua integrità nazionale, nella sua anima della resistenza e della ricostruzione. Invece per svalutare gli effetti della politica, che si pensa sia semplicemente della maggioranza, del governo o della Democrazia cristiana, per svalutare questa politica si è incominciato a dare alle ombre sostanza, alle ipotesi di giornali tono perentorio, tanto per concludere affrettatamente che la nostra politica è sbagliata e la posizione dell’Italia compromessa. Questo svalutare l’impegno ottenuto, questo svalutare i passi anche piccoli compiuti nella politica internazionale, questo negare il lento ma sicuro risalire dall’abisso nel quale la guerra ci aveva buttato, ha una duplice origine. Gli uni, dicendo di parteggiare per la pace, parteggiano in realtà per una delle parti in conflitto, e, in modo particolare, per quello Stato che credono sia l’antesignano della rivoluzione operaia, ed allora hanno interesse a negare qualunque buona fede agli Alleati e qualunque costruttività della politica nazionale italiana; gli altri si ricongiungono a coloro i quali hanno negato e negano il valore della cobelligeranza e dell’insurrezione partigiana. Alla Conferenza di Londra tale negazione proveniva dagli ex nemici e specie dagli jugoslavi. Era nostro dovere allora, ed era nostro diritto, richiamare agli Alleati questa duplice verità della cobelligeranza – come si chiamava allora il contributo dato dall’Esercito ricostituito nel Sud – e del contributo più notevole dato dalle formazioni partigiane volontarie nel Nord, e sostenere che questo fu un contributo di sangue, un contributo di forza materiale e morale che rese possibile la vittoria e che non potevamo quindi essere giudicati senza tener conto di questo contributo. Ottenemmo alfine che, nell’introduzione al Trattato fosse inserito il riferimento al contributo dell’Italia alla guerra di liberazione , e tutto quello che si poteva fare per documentare i risultati concreti dell’azione partigiana e della cobelligeranza venne fatto. «Fascisti» – ci gridavano allora i nostri accusatori alla Conferenza, onde ottenere un verdetto di condanna contro di noi. Erano quelli i tempi in cui venivano presentate le liste dei criminali di guerra, nelle quali era compreso anche il nostro bravo Marazza qui presente. D’altra parte, però, vi sono coloro i quali negano la guerra di liberazione per altre ragioni, per ragioni inverse, perché nella nostalgia delle cose passate tentano di giustificare la guerra esterna accanto ad Hitler e la guerra civile, e tentano col complice concorso di speculazioni pubblicistiche una riabilitazione che sfida il buon senso del popolo italiano. Anche questo tentativo di svalutazione del contributo italiano alla guerra di liberazione per queste altre ragioni è un tentativo che dobbiamo respingere, e se c’è qualche cosa di amaro nella nostra situazione è proprio questa collusione delle due ali, questo ritrovarsi nella negazione dello sforzo presente di avversari di due diverse origini, negazione però che – se facesse breccia – varrebbe a condurre e condurrebbe fatalmente alla disintegrazione politico-morale del paese. Amici miei, è passato molto tempo e credo che tutti gli animi, sopratutto i nostri animi, siano ormai aperti alla conciliazione ed inclini a dimenticare il passato. Se ammiro qualche cosa in Giulio Cesare , è il suo ordine di rimettere in piedi le statue abbattute di Pompeo ; ma noi non potremo mai indulgere a qualche cosa di simile fino a che vi sia chi possa trarre da questa disposizione d’animo la conseguenza e la speranza che quei tempi maledetti possano tornare. Non perché possiamo temere proprio un reale capovolgimento della situazione, ma perché un nuovo tentativo significherebbe la distrazione di tante giovanissime energie dai compiti supremi della ricostruzione del paese. Amici miei, quando vedo che degli studenti si infervorano ancora per certe rievocazioni del passato posso apprezzare che taluno creda, nella sua inesperienza, di rievocare tradizioni di eroismo e di orgoglio nazionale, e magari di indipendenza, anche nei confronti delle potenze straniere; possa tornare il sogno di dare all’Italia un prestigio esteriore maggiore di quello che possa sperare di ottenere oggi, nella fratellanza e nella cooperazione internazionale. Ma non possiamo ammettere che questi sentimenti conducano i giovani a una concezione anarcoide di fronte al mondo internazionale e ad una mentalità aberrante che ci riapre l’abisso spezzando ancora una volta l’unità morale del popolo italiano. È con grande dolore che dobbiamo assistere a questa dispersione di forze. Se in questi giovani c’è l’orgoglio della patria che deve risorgere, se c’è volontà di lavorare per la sua ripresa, se c’è in loro il senso della grande tradizione della nostra storia, se c’è in loro la fede nel nostro avvenire, vengano essi con noi, perché anche noi abbiamo questa volontà, anche noi siamo nutriti della stessa fede. La patria e l’orgoglio nazionale sono elementi che non bisogna mai disprezzare, né permettere che siano disprezzati, in quanto siano elementi ricostituenti la nostra unità morale. Ma vorremmo noi rifabbricare con le nostre mani il disastro che una volta ci ha già travolti? L’autolesionismo di cui dicevo fa capolino talvolta anche quando si discute di questioni economiche. Se è vero, come è vero, che i nostri malanni sono tanti, è però anche vero che sono ragione di conforto. Si può forse negare che l’esposizione di Milano costituisca la più viva documentazione della nostra ripresa? Si può negare che gli affari si sono moltiplicati? Si può negare che gli stranieri che vengono per ammirare la nostra terra, per comprare i nostri prodotti, siano aumentati? Se da per tutto sentiamo tale riconoscimento straniero, perché non ammetterlo anche noi, perché anche noi non confortarcene, pur aggiungendo che abbiamo ancora troppe miserie da superare, troppe debolezze da curare, grossissime difficoltà da risolvere? Queste sono vere, ma è vero anche che giorno per giorno riguadagnamo terreno. E questo conforto noi non chiediamo in nome di un governo, in nome di un partito; lo chiediamo in nome di un popolo che lavora, che ha del coraggio, che non vuol soffocare, che non deve essere demoralizzato dallo spettro di una guerra che ogni giorno ci si dipinge come imminente e fatale, e non deve essere preda di uno sconforto che porterebbe solo ad una disintegrazione della volontà, ad una lacerazione di quel tessuto che è invece tanto necessario per rifare la tela della nostra unità nazionale. Non bisogna che questo avvenga, bisogna che insorgiamo contro questo pessimismo, perché abbiamo bisogno di credere e di lavorare per credere. Quando alla Camera un ministro, con statistiche alla mano, viene a dire che il reddito nazionale è aumentato, e la produzione del 1949 è aumentata rispetto a quella del 1948, vi pare che si possa invece affermare che le cose vanno sempre ed ovunque male per poterne dedurre che la colpa è del governo? Ma io sono più sincero e vi dico che se le cose vanno bene, è solo per piccola parte merito del governo; se le cose vanno male, anche in questo caso la parte del governo è secondaria. Bisogna pur che imparino questa realtà, bisogna pur riconoscerla specialmente qui a Milano, dove essa è più visibile che altrove, dove si discute ma più si agisce nella vita pratica. Il lavoro, il genio, il talento delle classi produttrici e lavoratrici: questo è il fattore principale cui va il merito prevalente. Ma l’opposizione ha bisogno di mostrare che andiamo sempre indietro, che le cose vanno pessimamente. Quando gli argomenti forniti dalle cifre o da singoli fatti non bastano, si ricorre allora al giudizio di stranieri, e si cita qualche documento, qualche considerazione, qualche dichiarazione fatta, sopratutto dagli americani. Ed ecco come anche io mi riferirò a un riconoscimento recentissimo. Il 20 aprile c’è stata a Roma una riunione fra delegati americani della missione del Piano Marshall e delegati italiani. In questa riunione è stata letta una relazione dei revisori americani inviati dagli uffici centrali di Washington per esaminare se l’Italia, l’economia italiana, il governo italiano si siano davvero messi su una strada che possa condurre a dei risultati efficaci, e se quindi meritassimo di avere gli ulteriori 50 milioni di dollari del Piano Marshall che erano stati mantenuti di riserva. Come conclusione dell’esame che i delegati americani hanno fatto attingendo non soltanto alle cifre scritte ma documentandosi anche direttamente sui luoghi di produzione, è stato deciso di concedere gli ulteriori 50 milioni di dollari all’Italia – essendosi la Commissione di tecnici revisori fatta la convinzione, in base ai progressi raggiunti dal governo italiano, specialmente a partire dall’inizio del corrente anno, col disporre nuove facilitazioni di credito e con l’elaborare un vigoroso programma di investimenti – che l’Italia è sulla via della ripresa, e quindi deve essere confortata con l’aiuto straniero. Il popolo italiano ha del buon senso, e si pone questa domanda: dove saremmo andati a finire, se non avessimo avuti per cinque anni gli aiuti americani, dapprima sotto forma di assistenza e successivamente sotto forma di concorso alla nostra ricostruzione economica; dove andremmo a finire se non avessimo ancora tali contributi? L’Italia ha così numerose braccia per il lavoro, che non può vivere da sola e deve cercare l’appoggio delle nazioni più ricche e più forti. Questa collaborazione non è dunque un sogno, come taluno dice, della fantasia del ministro degli Esteri, non è teoria, è un bisogno, è una necessità, che noi sentiamo più di tutti gli altri. Bisogna costituire l’unità europea, bisogna ricostituire una collaborazione. Questo riconosciamo. Ma diciamo anche agli Alleati: noi possiamo collaborare solo in dignità ed interezza morale. Parlando poco fa contro la critica demolitrice, contro l’autolesionismo, non ho voluto escludere la libertà di critica, la critica, come si dice, costruttiva, la discussione. La democrazia si fonda sulla discussione, sulla dialettica, sulla ragione. Discussione, suggerimento, ammonimento, se occorre: l’attacco anche, quando è necessario e fondato. Tuttavia, poiché qui parlo ad amici e qui il discorso si avvicina di più a quella che è la nostra esigenza particolare della Democrazia cristiana, mi sia permessa un’osservazione: credete proprio sul serio che in Italia si scriva troppo poco, si discuta troppo poco? Credete proprio sul serio che deputati e senatori non abbiano occasione nelle interpellanze, nelle mozioni, nei dibattiti, di esprimere il pensiero dei propri elettori? Credete proprio sul serio che nei giornali la libertà non venga spinta al punto di permettere a chiunque di esprimere una opinione e di attaccare anche il governo? Fin troppo, avete ragione. Fin troppo, quando pensate alle ingiurie con cui si colpisce il governo. Lungi da me il fare qualsiasi accusa alla magistratura o il pensare di diminuirne la indipendenza. Innegabilmente tutte le autorità, nel decidere e nell’agire, volontariamente o involontariamente interpretano una media opinione pubblica che si va creando dal basso e che costituisce il costume. Questa opinione mediana, avviene che talvolta diventi la misura di un giudizio o di una sentenza; bisogna perciò illuminare l’opinione pubblica, bisogna immettervi criteri di moralità, di giustizia, di apprezzamento dell’onore delle persone e delle autorità. Se c’è un’attenuante per certe manifestazioni antidemocratiche e antiparlamentari da parte di taluno fra la gioventù studiosa, è proprio lo spettacolo offerto talvolta dalle pubbliche assemblee o discussioni. Grave responsabilità, quindi, quella che abbiamo noi deputati. Grave responsabilità, in fondo, quella che avete voi, perché se i deputati riescono male, la colpa è anche vostra. Ai nostri amici che amano la democrazia e la discussione, io dico: tutte le discussioni che volete. Ad una condizione però: di arrivare in tempo. Avete il diritto di discutere ma non avete il diritto di perdere la diligenza, non avete il diritto di perdere le ore del quadrante. Dobbiamo subordinare il nostro diritto di discussione e la nostra libertà di critica alla impellente necessità di arrivare ad una soluzione del problema, o dei problemi in discussione. Ecco che io da qui, da questa città industriosa e rapida, rivolgo un appello a tutti gli amici, nel partito e nelle due Camere, perché siano solleciti nelle loro deliberazioni anche con sacrificio di qualche interesse locale, lasciando al tempo di introdurre le necessarie migliorie. Discutete pure sul programma poliennale di investimenti, discutete pure sulla riforma agraria, esprimete pure altre formule, se voi credete, ma non bloccate l’attività di governo, affinché non ci venga rimproverato dagli avversari che non abbiamo volontà seria né di riforme né di grandi investimenti per accrescere le possibilità di lavoro. La responsabilità, amici miei, è nostra: del governo, del Parlamento, del partito, perché tutti e tre sono in parte prevalente costituiti da elementi della Democrazia cristiana ed allora bisogna avere senso di responsabilità. È inutile parlare di disfunzione dei poteri, è inutile parlare di autonomia del partito in confronto del governo, di suscettibilità parlamentari in confronto dell’esecutivo, dimenticando che quest’esecutivo è composto di uomini candidati dal partito, e che in fondo siamo tutti legati dalla stessa responsabilità. Quindi è inutile cercare di separarsi o di creare degli alibi per il partito al di fuori delle facoltà parlamentari, o per il governo o per il Parlamento all’infuori del Parlamento o del governo. Questo senso di corresponsabilità bisognerebbe che fosse molto forte e indivisibile. È inutile prendersela solo col governo, se noi come partito e come organizzazione non abbiamo vitalità propria, né la forza di smuovere le categorie, o provocare la reazione contro le manifestazioni degli altri. Le leggi possono farsi, ma senza la collaborazione delle masse popolari, almeno della parte notevole di esse, almeno della parte notevole che ne accetta le direttive, non si possono applicare, e la legislazione resta lettera morta. E se – quando i tram non vanno – avessimo solo quaranta tranvieri che li fanno andare; quando – proclamato uno sciopero generale – avessimo soltanto quaranta commercianti che lasciano coraggiosamente le saracinesche alzate, dimostrando di avere più a cuore la loro dignità e l’interesse nazionale piuttosto che le vetrine dei loro negozi; allora, credete a me, quel coraggio che voi dimostrate e dimostrano gli interessati darebbe al governo l’impulso per le sue provvidenze di carattere sociale e di difesa dell’ordine pubblico. È questa la collaborazione che il partito deve promuovere. Questo è il compito sopratutto del partito, e quanto maggiore sarà l’azione del partito in tal senso, tanto maggiore sarà poi il diritto di critica nei confronti del governo. Si è detto che nel partito abbiamo bisogno di saldare assieme due generazioni: la generazione vecchia, la generazione del Partito popolare, per intenderci, e la generazione nuova, quella della Resistenza. Ora a me pare che questa discriminazione non sia del tutto esatta, perché di qua e di là vi sono giovani e vecchi, ma sopratutto per questo: la resistenza contro il fascismo è incominciata il più tardi nel 1924. Dopo di allora abbiamo accettato l’esilio, anche se rimasti in patria, l’esclusione dalla vita politica, dalla vita civile, e perfino la privazione della libertà. E si potrebbe anche risalire più indietro, e riallacciarsi alle lotte che portarono al nostro Risorgimento e dire che noi riusciremo veramente ad attuare quella ripresa nella quale crediamo quando avremo realizzato un secondo Risorgimento nazionale. L’elemento fondamentale della nostra formazione politica è dunque la democrazia, cioè la fede nella libertà. È un concetto questo che bisogna ripetere continuamente. Sappiamo che ci sono nel parlamentarismo delle ruote che non vanno, che in generale nella democrazia ci sono degli inconvenienti che bisogna eliminare, o quanto meno attenuare sulla base dell’esperienza. Sì, tutto questo è vero. Ma poiché abbiamo conosciuto altri sistemi, o nella storia, o nella vita, ne abbiamo tratto la conseguenza che questo è ancora, umanamente parlando, il sistema meno cattivo, quello che implica meno rischi, quello che salvaguarda l’attività umana, quello che permette di correggere se stessi; perché la democrazia è una forza, è un sistema che deve correggersi quotidianamente nella discussione e nell’impegno sostanziale di migliorare se stessi. E di questo non si dubiti, non si lasci dubitare nessuno. Ogni paese si dà quel governo che meglio si adatta alle sue condizioni particolari. Ma in Italia, col senso tradizionale della libertà, col senso dell’individualismo che è quasi una seconda natura di ognuno di noi, col senso della civiltà cristiana che è nel nostro spirito e che ci fa così ribelli a tutto quel che è tirannia, in Italia la democrazia è il metodo migliore. Voi ricorderete che allorché mi sono presentato alla Camera per esporre il programma del nuovo governo , prima ancora di illustrare quello che era la novità, direi, del programma governativo, e cioè del piano poliennale di investimenti, la concentrazione di tutti gli sforzi contro la disoccupazione, ho cominciato il mio discorso col dire che primo compito di un governo, in questi tempi, finché durano gli attacchi dell’estrema sinistra e dell’estrema destra alle istituzioni democratiche, finché vi sono dei pavidi, i quali temono le conseguenze della democrazia, primo compito di ogni governo, ripeto, è quello di difendere le istituzioni democratiche perché non è vero che siamo tranquilli e abbiamo superato ormai la fase della lotta per le premesse fondamentali, non è vero. Basterebbe che ci si addormentasse un mese, una settimana, perché in un momento di crisi vediate profilarsi minaccioso il pericolo che in Italia la libertà vada perduta. Ora bisogna tenere il popolo sul chi vive per questo. È vero, le esigenze reali ci impongono la ricerca di soluzioni economico-sociali, ma dobbiamo cercarle e inserirle nel quadro dei problemi istituzionali e politici. Nelle questioni economiche esiste una certa opinabilità e difficoltà e differenze anche fra i cattolici ce ne sono sempre state. Se conoscete la storia, ricorderete i tempi in cui si credette che le corporazioni potessero costituire forme di organizzazione economica applicabili al nostro tempo. Anche ai tempi di Toniolo queste idee fiorirono, e sembrarono accettabili. Così fu in Germania, nel Belgio, in Austria. Il solidarismo rappresenta la nostra direttiva fondamentale; ma una forma strutturale sicura fu tentata e disegnata in diversi modi. Nessuna ha ottenuto consenso universale. In tale attesa, discuteremo liberamente. Ma decisivo è il senso evangelico che deve ispirarci. Sono sopratutto lo spirito e la volontà a guidare gli uomini, anche nella scelta dalle provvidenze e delle riforme di carattere economico e sociale. Ricordatevi che noi avremo insieme la sconfitta o la vittoria, che sarà inutile ai giovani di richiamarsi alle colpe dei vecchi, che sarà inefficace per i vecchi di lamentarsi delle colpe dei giovani, perché tutti insieme, poiché abbiamo tutti assunto le responsabilità della Democrazia cristiana: saremo premiati dalla vittoria o castigati dalla sconfitta. 