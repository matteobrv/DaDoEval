Sono esatte le notizie pubblicate in questi giorni a proposito del disegno di legge riguardante la riforma fondiaria? No; non sono affatto esatte. Quante inesattezze e quanti errori di criteri e di cifre! Io non posso non rammaricarmi di certe anticipazioni, che possono destare allarmi ingiustificati e turbare quella serenità, che è indispensabile quando sono in discussione riforme di tanta importanza. Di vero c’è che proprio in questi giorni il ministro dell’Agricoltura mi ha riferito intorno al suo progetto di riforma agraria. Era quindi naturale che, giunto il suo primo disegno di legge (quello riguardante i contratti agrari) a un punto decisivo della trattazione parlamentare, si ritenesse opportuno di completare il quadro affrontando la questione della riforma fondiaria. Ma il ministro non mi ha presentato ancora il progetto nel suo testo definitivo quale egli intende sottoporre al Consiglio dei ministri. Come è già stato detto, è fermo intendimento del governo seguire una procedura che permetta la più ampia discussione e il più sereno esame dei veri aspetti della riforma, delle sue possibilità e delle sue conseguenze. Il ministro sottoporrà al Consiglio i criteri direttivi di essa e proporrà che il Consiglio stesso demandi a uno speciale Comitato l’elaborazione in tutti i suoi particolari del progetto. Il Comitato potrà consultare tecnici e rappresentanti degli interessi agricoli e solo dopo questa procedura, il Consiglio dei ministri prenderà le sue conclusioni definitive e le presenterà al Parlamento. Come vede, non c’è nessuna ragione di supporre che si voglia sorprendere o sopraffare l’opinione pubblica e mettere gli stessi interessati davanti a un fatto compiuto. Siamo certi, però, che la stessa discussione dimostrerà con evidenza la bontà della riforma, che non deve avere nessun carattere di ostilità o di sanzione contro chicchessia, ma deve risultare un’opera di solidarietà sociale, allo scopo di ottenere una maggiore equità nella distribuzione delle terre e di aumentare col numero dei proprietari i presupposti di una sistemazione sociale fondata su un maggiore equilibrio economico e su una maggiore libertà effettiva. D’altra parte, non si tratta di sovvertire il corso naturale delle cose. Si tratta di inserirsi in una evoluzione terriera vecchia di cinquecento anni e soprattutto di accelerare quella formazione della piccola proprietà, che, dopo la prima guerra mondiale, aveva già raggiunto un aumento di un milione di ettari. Si spera, così, di ridurre il numero dei braccianti agricoli e, direttamente o indirettamente, il numero dei disoccupati. E la produzione? Tutto ciò deve essere fatto e sarà fatto senza compromettere la produzione, anzi, aumentandola, poiché alla nuova sistemazione della proprietà si assoceranno la bonifica e la trasformazione del suolo. La riforma, naturalmente, è un problema anche finanziario e, come tale, non può forzare certi limiti; dovrà, anzi, procedere per gradi, soprattutto per le necessità della trasformazione da attuarsi contemporaneamente. Voglio precisare subito che l’impresa è di tale importanza ed è accompagnata da tali difficoltà, che è ridicola l’accusa di chi vuol ridurla a una questione di carattere elettorale o di carattere pratico. Senza dubbio esiste un impegno fissato dall’art. 44 della Costituzione, ma tutto ciò non sarebbe sufficiente a farci affrontare ora un così vasto problema se non fossimo convinti che la riforma è una necessità politico-sociale e costituisce un’opera di solidarietà nazionale, alla quale sono chiamati a contribuire anche i proprietari. Tale contributo sarà progressivamente proporzionale e sopportabile. Non so immaginare delle resistenze preconcette o motivate da egoismi di classe nei confronti di una riforma che sarà presentata da un governo quanto mai sollecito dell’ordine, perché l’ordine per essere duraturo, presuppone il benessere del maggior numero, presuppone la giustizia sociale, la solidarietà di tutte le categorie della nazione. Si tratta, in sostanza, di avere disponibile, fra quote della proprietà privata e terreni di Enti pubblici, una tale quantità di terre, da poterle distribuire e, ove occorra, trasformare in misura superiore a quello che fu l’incremento della piccola proprietà dopo l’altra guerra. A tale opera saranno chiamati, in varia misura, tutti quanti: lo Stato, gli Enti pubblici, i privati. Per quanto riguarda i beni di Enti pubblici e soprattutto quelli dello Stato e dei Comuni, conviene premettere che essi, in grandissima parte, sono già soggetti ad usi collettivi (boschi, pascoli, ecc.) e che, in genere, sono anche difficilmente trasformabili: solo poco più di 200 mila ettari possono considerarsi oggetto di riforma. Né qui possiamo calcolare i terreni degli Enti di colonizzazione (Opera nazionale combattenti) in quanto per essi è già in corso il passaggio alla proprietà contadina. Rimangono le terre degli Enti di assistenza, beneficenza, Opere Pie, culto e istruzione; ma, a parte che un gran numero di esse non si potrebbe includere nella riforma, dato il suo modesto valore, è da tener presente la funzione sociale che quelle terre assolvono e che va conservata. Non è nemmeno immaginabile che una riforma destinata a sollevare i poveri, colpisca i più bisognosi. Basterà, quindi, imporre a tali Enti congrue opere di miglioramento agrario e l’adozione di una direzione tecnica, che porti ad un aumento della produzione. Ne consegue che le terre disponibili per la riforma si dovranno ottenere: 1) da una quotizzazione di beni patrimoniali dello Stato e dei Comuni suscettibili di coltura agraria; 2) da una riduzione proporzionale progressiva della proprietà privata. Entro quali limiti? Bisogna distinguere tra terre a coltura estensiva e terre a coltura intensiva. Bisogna, inoltre, ammettere che, data la grande varietà del suolo coltivato, non è equo parlare esclusivamente di ettari: si deve considerare anche il reddito. Il progetto Segni propone che nelle zone a coltura intensiva si parta da un reddito catastale (secondo il triennio 1937-1939) di 60 mila lire e nelle zone a coltura estensiva da un reddito di 50 mila lire. Le quote al di sotto di questo limite sono completamente esenti. Non è facile dire che cosa queste cifre significhino in ettari. Si calcola, per esempio, che il reddito di 60 mila lire nella zona collinosa Euganea equivalga, in media, a un terreno di cento ettari; a Velletri lo stesso reddito significherà in media 150 ettari. Altri esempi. Nel colle piano di Crotone a coltura estensiva, il reddito di 50 mila lire può significare 250 ettari, mentre nel medio Volturno, che si sta ora bonificando, un tale reddito di 50 mila lire può comprendere una media di oltre 300 ettari. Al di sopra di tale base di esenzione (60 mila lire o 50 mila lire di reddito catastale) vengono impegnate come contributo alla creazione della piccola proprietà delle quote percentuali progressive in quattro scatti secondo certe classi di proprietà: la prima da 60 (e rispettivamente 50) fino a 100.000 di reddito; la seconda da 100.000 fino a 200 mila; la terza da 200.000 fino a 500.000 e, finalmente, la quarta oltre 500.000. Si ritiene che per ottenere un «ammasso» – chiamiamolo così – di terre sufficienti alla riforma, la quota percentuale da richiedersi debba oscillare intorno a un minimo del 20 e ad un massimo del 50 per cento: tale massimo potrebbe riguardare tutt’al più cento ditte e forse meno. Quale ampiezza avrà la riforma? In altre parole, quante proprietà verranno chiamate a contribuire a questo «ammasso»? Per rispondere bisogna precisare che nella zona estensiva le proprietà private da prendersi in considerazione per questo «ammasso», sono 4.384, delle quali 2.714 con un reddito catastale da 50 a 100 mila lire; 1.134 con un reddito da 100 a 200.000; 477 con un reddito da 200 a 500.000 e 59 con un reddito oltre 500 mila. La loro superficie totale è di 1.733.719 ettari. Nella zona estensiva le proprietà da contingentarsi sono 3.376, delle quali 1.901 hanno un reddito da 60 a 100 mila lire; 1.097 hanno un reddito da 100 a 200.000 lire; 339 da 200 a 500.000 e 39 oltre 500 mila. Superficie totale 896.150 ettari. Le proprietà (ditte catastali) impegnate sarebbero, dunque, 7.760. Conviene, peraltro, aggiungere che sarà necessario tener conto anche dei beni delle società civili e commerciali, che nel catasto appaiono come unica ditta, ma che una ulteriore indagine dovrà identificare. Tali beni delle società civili e commerciali raggiungono 597.000 ettari. In conclusione si può ritenere che due terzi dei terreni impegnati per la riforma apparterranno alle zone a coltura estensiva e che i proprietari chiamati a contribuire saranno all’incirca 8.000 in tutta Italia. Come verrà indennizzata la quota richiesta per la riforma? Essa sarà pagata parte in contanti e parte con un titolo di Stato fruttifero redimibile. La determinazione dell’indennità dovrà essere fatta sollecitamente con vari criteri di valutazione e ricorrendo anche all’esperienza dell’Amministrazione finanziaria. Si propone, tuttavia, che gli Enti pubblici invece che all’indennità ricorrano alla concessione in enfiteusi, con canone in natura o ragguagliato a prodotti agrari; enfiteusi affrancabile dopo un più lungo tempo che non quello di venti anni previsto dal Codice civile. Tale enfiteusi potrà essere ammessa, a scelta, anche per i terreni privati. Si prevedono notevoli difficoltà tecniche di esecuzione? L’identificazione delle terre sottoposte alla riforma non dovrebbe presentarsi molto difficile dato che in ogni provincia non vi saranno, in media, più di cento proprietari obbligati alla contribuzione; e quando si pensi alla facilità con cui anche recentemente sono stati fissati i contingenti di ammasso dei cerali, non è da credere che convenga mettere in moto un meccanismo mastodontico o troppo complicato. Una volta compiuta l’identificazione della quota richiesta e fissato l’impegno, gli stessi proprietari, per un breve periodo, avranno la libertà di vendere o cedere in enfiteusi a contadini nullatenenti o con minima proprietà di terra, sotto il controllo di quello che sarà l’organo per la riforma fondiaria. Dopo tale periodo, se il passaggio non sarà avvenuto in base a libero contratto, lo stesso organo subentrerà nel possesso della terra, attuerà la riforma promovendo nello stesso tempo, ove occorra, la trasformazione fondiaria. I compratori dovranno essere scelti con cura, sia per assicurare la capacità tecnica e morale necessaria, sia per evitare speculazioni, sia, infine, per favorire la sistemazione della categoria bracciantile. La vendita dovrà essere rateata e gli acquirenti contadini dovranno poi essere assistiti col credito, con la consulenza tecnica, con l’organizzazione cooperativa per l’acquisto e la vendita collettiva e per l’uso delle macchine. Apposite provvidenze avranno lo scopo di tutelare e preservare la piccola proprietà di nuova formazione. Si può prevedere il costo della riforma? Esso sarà formato da due parti principali: il costo della terra e quello della trasformazione fondiaria. Il primo può essere ridotto dalle concessioni in enfiteusi, che, specie nel Mezzogiorno, potrà avere larga applicazione: il secondo potrà essere contenuto in limiti più modesti se si affiderà agli stessi contadini assegnatari (con congrui finanziamenti) l’esecuzione di talune opere, rendendo così possibile anche una certa capitalizzazione del lavoro contadino. Tutto considerato, tenuto conto dei casi di concessione enfiteutica, e prevedendo un certo ammontare di libera vendita contrattuale, i tecnici calcolano un onere complessivo per lo Stato di circa cento miliardi per l’acquisto delle terre e di circa quattrocento miliardi per la trasformazione. Si tratta, naturalmente, di un computo molto approssimativo. Questo importo di cinquecento miliardi, che potrà essere ripartito su parecchi bilanci, costituisce una difficoltà finanziaria notevole, ma non insuperabile. Debbo precisare che in tale cifra non sono calcolate le spese eventuali per le opere pubbliche di bonifica, che, dove saranno necessarie, non verranno eseguite per le sole quote soggette a riforma, ma saranno estese a tutti i terreni di determinate zone. L’intensificazione della bonifica, che si otterrà con i settanta miliardi deliberati recentemente dal Parlamento e destinati dall’ERP alle opere di bonifica e miglioramento, concorrerà, in certi comprensori, anche alla più rapida attuazione della riforma fondiaria. Si prevede che l’organo centrale della riforma, cioè l’Istituto per la riforma fondiaria e per la colonizzazione, avrà organi periferici con composizione prevalentemente tecnica e si prevede anche che, nei limiti della legge statale, le Regioni, là dove sono costituite, avranno un largo compito nell’esecuzione della riforma. Dove avrà inizio la riforma? Si può ritenere che l’inizio dell’attuazione potrà avvenire in zone bene caratterizzate per la composizione delle proprietà e la natura dei terreni, zone che potranno chiamarsi comprensori della riforma e della colonizzazione e che, in gran parte, si identificheranno con comprensori di bonifica già esistenti. Concentrando gli sforzi su queste zone di circa 300.000 ettari (esempio: Puglie, Lucania, Ferrarese, Maremma) si potrà arrivare entro breve temine a una prima rapida attuazione. Sono state contemplate delle eccezioni? Per quanto le esperienze di tutte le riforme agrarie del primo dopoguerra dimostrino che la formazione di una nuova piccola proprietà coltivatrice è quella che meglio corrisponde alle esigenze della giustizia sociale e della stessa libertà individuale, il progetto Segni non esclude che in certi casi si possa rinunciare alla lottizzazione. Si tratta di zone a particolare struttura economica, come quelle, ad esempio, a produzione lattifera in Lombardia o di aziende eccezionalmente attrezzate e industrializzate cui una amputazione potrebbe riuscire forse fatale. Si tratta, comunque, di non molte aziende per le quali, ove non sia possibile lo spostamento dell’obbligo da una proprietà all’altra, gli scopi sociali della riforma dovranno conseguirsi attraverso apposite forme associative di partecipazione ai prodotti e agli utili. Non è il momento di entrare in dettagli, che verranno discussi a suo tempo, ma è certo, per esempio, che nella fissazione della quota si dovrà tener conto della costituzione della famiglia del proprietario, cioè del numero dei suoi figli. 