Cari amici, qualcuno, forse, si meraviglia che, a così breve distanza dalla campagna elettorale, io torni a parlare sulle piazze. In una democrazia, il capo del governo deve frequentemente prendere contatti con la popolazione, anche trascorso il periodo elettorale. Gli esempi in proposito sono assai abbondanti nella nostra storia di democrazia, specialmente in quella toscana ma la necessità deriva dalla esigenza fondamentale che il popolo eserciti il controllo sul mandato che nelle elezioni ha attribuito ai suoi deputati e, attraverso i deputati, al capo del governo. Ed allora è necessario che il popolo frequentemente venga informato di quello che avviene al Parlamento, di quello che viene deliberato dalle Camere e di quello che viene proposto dal governo. D’altro canto, è invalso, invece, l’uso di rivolgersi alle masse al di fuori della effettiva rappresentanza dei deputati e spesso in forma non lecita si tenta di sostituire o di mettere al fianco del Parlamento, qualche comitato o organo di controllo in diretta comunicazione con la popolazione, quasi fossero organi delle medesime forze rappresentative. Questo non è e non può essere. È accaduto proprio adesso che in Boemia il presidente del Consiglio, divenuto presidente della Repubblica, ha annunziato che i comitati di azione, che si sono organizzati durante la campagna elettorale e la crisi di governo, resteranno in vigore, come organi rappresentativi del governo. A questo punto non si deve arrivare, perché con ciò si sovvertirebbero il mandato e il rapporto di fiducia fra Parlamento e popolazione. Tuttavia una collaborazione indiretta deve esistere tra noi. Ed ecco perché io sono qui a parlarvi, non dall’alto, se così posso dire, del potere che mi avete conferito, ma come uomo responsabile di governo, che sente la necessità di stare a contatto con coloro che l’incarico gli hanno attribuito. Il giudizio del popolo d’ora innanzi non deve riguardare i membri del governo, ma il Parlamento, le due Camere, più particolarmente ancora, quello che fa la maggioranza e quello che fa, anzi che non fa, la minoranza, l’opposizione. Sarebbe troppo facile asserire che tutto il male che si dovrà ancora superare per la ricostruzione dello Stato, che ogni insufficienza, ogni mancanza nell’amministrazione statale, deve essere messa a carico del governo e che tutto quello che di buono si farà, tutto ciò che si potrà promuovere di bene, è a vantaggio dell’opposizione. È giuoco troppo semplice e sarebbe oltre tutto assai demagogico, se governo e maggioranza dovessero avere la responsabilità di trovare i denari per le spese che si delibera di compiere e il carico di imporre imposte per risanamenti che si ritengono necessari e che all’opposizione bastasse, per avere il plauso del popolo, presentare ordini del giorno, come sono stati presentati alla Camera durante l’ultima discussione, in cui si dà categorico invito al governo di fare questo e quello, di costruire case, di superare la disoccupazione, di aiutare i pensionati, in cui, in poche righe, si invita il governo a cancellare le conseguenze della guerra e della cattiva amministrazione di un ventennio. Sarebbe troppo semplice! C’è una norma della Costituzione che stabilisce che nessuna spesa può venire deliberata, senza che, al contempo, si dica quale entrata deve sopperire ad essa. Ed allora non basta alla opposizione, per mettersi in una situazione favorevole, di dire: noi abbiamo chiesti milioni e miliardi per la ricostruzione. Bisogna opporle questa domanda: ma avete trovato la maniera, o avete concesso alla maggioranza di trovare la maniera per la copertura? Avete anche insegnato come si può pagare i milioni che chiedete? Non è possibile trovare in una volta i denari necessari alla ricostruzione; non si può riparare a tutto il male fatto in tanti anni in poche settimane. Tutto deve essere fatto per gradi. Vi dico cose molto ovvie, ma ve le dico perché voi dovete prepararvi ad esercitare d’ora innanzi una critica, un controllo all’attività parlamentare per rendere giustizia alla maggioranza e alla minoranza. L’opposizione, intanto, ha votato contro la richiesta di proroga del bilancio provvisorio. Se le cose andassero come vuole l’opposizione, noi, col primo luglio dovremmo chiudere bottega e mandare a spasso tutti gli impiegati, perché non avremmo denaro per pagarli; arrestare le ferrovie, chiudere le scuole ecc. Ancora l’opposizione ha fatto di tutto prima del 18 aprile per sminuire l’importanza dell’aiuto che attraverso il Piano Marshall ci verrà dato dagli Stati Uniti d’America; e questo atteggiamento ha anche contribuito al sorgere delle discussioni in America sugli aiuti all’Europa. L’opposizione come vedete non è costruttiva; si limita alle critiche e alle richieste senza contribuire alla soluzione dei vari problemi. Perché, al fine di reperire i fondi necessari non ci viene in aiuto nel risolvere i problemi del sistema tributario? Anche in questo campo avremo il nostro da fare, ma più che riformare, occorre semplificare, snellire e rendere le imposte più progressive per meglio colpire il reddito. Un altro problema grave, che mai è stato in Italia risolto, è quello della disoccupazione. Con l’emigrazione, con le colonie, soprattutto con i mezzi di lavoro, il governo farà uno sforzo organizzativo per combatterla e se l’opposizione ci farà delle proposte ragionevoli, noi volentieri le attueremo. Abbiamo preso impegno di fare la riforma agraria e industriale, specie la prima. Ma anche qui non si può improvvisare e ogni riforma costa denaro. Bisogna vedere quanto costa la bonifica, quanto è l’insieme delle spese necessarie, per raggiungere lo scopo di rendere acquistabili alcune centinaia di migliaia di ettari e risolvere almeno in parte la disoccupazione agricola. Per l’attuazione della riforma agraria e di quella industriale, in una ripresa delle industrie medesime, due condizioni sono necessarie ed indispensabili: la prima è che vi sia l’ordine in Italia e che tutto si svolga attraverso una pacifica mediazione. Lo sciopero deve essere attuato quando si rende proprio inevitabile. La libertà deve essere rispettata. Occorre assolutamente far scomparire le armi dal nostro paese. Alla Camera sarà proposta una legge per [cui] chi consegnerà le armi entro 15 giorni non avrà conseguenze di sorta. Dopo saranno comminate pene severe. La seconda condizione è che ci sia spirito di sacrificio e fraternità da parte delle classi abbienti. Coloro che hanno, ricordino che non c’è una legge eterna che riconosce il diritto a tutto possedere. Le conseguenze di quello che è accaduto, senza farne colpa a nessuno, non le possono sopportare l’operaio ed il piccolo che non ha. Esiste una legge di giustizia sociale che vuole il progresso ed il benessere. Ma occorre rinunciare per sempre alla violenza ed alla cospirazione. In Italia non esiste più uno straniero, ma il potere del popolo. Siamo un popolo ed un movimento di pace. L’Italia disarmata non minaccia nessuno. Di fronte alle nostre sole cinque divisioni, male equipaggiate, alle nostre fortificazioni smantellate, alle nostre navi da guerra demolite o da consegnare alla Francia, alla nostra aviazione dotata di apparecchi scassati, stanno le trenta divisioni dello Stato confinante ad Oriente, ottimamente equipaggiate. Come si può dire, dunque, che il popolo italiano pensi alla guerra? Quel governo che così pensasse sarebbe un governo di pazzi o di delinquenti. La nostra affermazione del 18 aprile è stata una affermazione di pace. Noi vogliamo la nostra indipendenza: siamo un popolo fiero ma amante della pace. Non vogliamo che l’Italia diventi testa di ponte per l’espansione di un sistema politico che viene dall’Oriente. All’Oriente chiediamo di prendere atto di questa volontà: deboli nelle armi, ma forti nel desiderio della pace. Di quella pace che è stata sempre così validamente difesa dalla Chiesa cattolica alla quale va tutta la nostra gratitudine. Ed a proposito della Chiesa cattolica viene ancora di proposito riferirsi alla azione della opposizione che va blaterando che la Chiesa è un centro del capitalismo e che ha messo in giro le fandonie di intimidazioni elettorali, a scusante della cocente sconfitta subita il 18 aprile. Noi non abbiamo fatto balenare gli spettri, ma è stata la civiltà cristiana di cui è permeato il nostro popolo, che ha parlato al cuore degli elettori attraverso secoli di storia, attraverso i suoi santi, i suoi asceti e i suoi martiri. Non rivendichiamo riforme in nome di dottrine esotiche, slave, ma ispiriamoci, invece, alla nostra Italia e in materia di riforme vediamocela da noi. E basta pensare all’opera di S. Francesco per ritrovare il più alto esempio della solidarietà cristiana ed umana. In questo lavoro di risanamento riagganciamoci allo spirito dei nostri grandi: non dimentichiamoli; non cerchiamo alcun sole all’infuori del nostro sole, che è così glorioso da esserci invidiato da tutte le nazioni del mondo. L’italiano è un popolo libero che vuole il progresso, ma che si preoccupa della sua grandezza storica e della sua dignità passata. 