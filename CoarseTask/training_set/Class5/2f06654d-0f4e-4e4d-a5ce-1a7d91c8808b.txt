L’atteggiamento europeo verso il comunismo Relazione di Alcide de Gasperi Introduzione I – Considerazioni storiche 1. Considerazioni di politica interna 2. Considerazioni di politica internazionale 3. Conclusioni II – Anti-comunismo in America e in Europa. III – Ragioni del comunismo in Europa (Francia e Italia). 1. Sviluppi recenti 2. Condizioni sociali 3. Propaganda 4. Sfruttamenti dei motivi politici 5. Finanziamento IV – Rimedi. 1. Azione di fondo: educazione politica e risollevamento della società 2. Propaganda 3. Disposizioni legislative 4. Disposizioni amministrative 5. Politica internazionale Conclusioni Introduzione Fare un rapporto completo sulla situazione del comunismo in Europa non è compito che si possa abbordare senza pretese. Non lo posso fare in senso assoluto perché il problema, seppure generale, presenta degli aspetti differenti e peculiari per ogni nazione; né in un senso relativo perché potrei sembrare pretenzioso se volessi fare delle analisi e suggerire dei rimedi in presenza di tanto degni rappresentanti di questi paesi europei. Parlerò dunque del comunismo in Italia; e questo non sarà privo di utilità, perché l’Italia rappresenta uno dei principali focolai di questo movimento e, in un certo modo, può essere considerata un caso «tipico». Tratterò alcuni aspetti che mi sembrano comuni a tutte le manifestazioni del comunismo, specialmente per quanto concerne gli eventuali rimedi; e a parte qualche riferimento al comunismo francese, lascerò ai miei illustri colleghi l’incarico di completare, nel corso del dibattito, le mie considerazioni con gli esempi relativi al problema del comunismo nei loro rispettivi paesi. Di conseguenza, questo non sarà un rapporto completo sul comunismo. Non esaminerò gli elementi fondamentali che sono tutti ben noti, poiché mi sembra molto più utile limitarmi agli aspetti storici e concreti del comunismo, che oggi serve precisare e mettere in evidenza al fine di porre il problema e risolverlo più rapidamente. Il comunismo in Italia ha trovato il suo più ricco fertilizzante nel fascismo e nella guerra nazi-fascista. La reazione al fascismo, estremismo di destra – reazione uguale e contraria – non poteva trovare migliore trasformazione che nell’estremismo di sinistra. Verso questo estremismo si dirigono degli elementi che, essendo tutti in generale antifascisti, si polarizzano all’estremità opposta, manifestamente antifascista. I Considerazioni storiChe 1. Considerazioni di politica interna Il comunismo si sviluppò nella clandestinità e ottenne, come tutti i movimenti antifascisti, uno status morale e civico, così come un colore patriottico nella resistenza contro il nemico nazista e nella partecipazione alla lotta per la liberazione. Il comunismo viene così a fare parte delle forze della ricostruzione nazionale. Si pose accanto alla democrazia e cominciò, collaborando con essa, l’opera di ricostruzione dello Stato democratico. Partecipò alla redazione della costituzione che si ispirava all’alleanza dei partiti antifascisti e alla loro lotta per l’indipendenza. Gli eventi internazionali e i loro protagonisti contribuivano a legittimare il processo di consolidamento dei comunisti italiani all’interno. 2. Considerazioni di politica internazionale La coalizione antifascista presupponeva all’interno la collaborazione con i comunisti, così come sul piano internazionale l’alleanza antifascista aveva presupposto la collaborazione sovietica. Sir Winston Churchill aveva cercato invano, nella sua preveggenza, di convincere il presidente Roosevelt ad aprire un secondo fronte in direzione di Vienna e a impegnare Stati Uniti e Gran Bretagna a contribuire così alla liberazione dell’Europa sud-orientale. In campo militare la Russia fu lasciata completamente libera e il Sig. Togliatti giunse in Italia come un alleato. Fu inserito, con l’appoggio delle autorità alleate, con tutta la sua organizzazione e i suoi uomini, nei quadri del nuovo Stato e nell’amministrazione pubblica. Già prima che i territori fossero resi alla sovranità italiana, furono nominati dei prefetti filocomunisti e migliaia di elementi comunisti furono impiegati nei quadri di polizia. 3. Conclusioni Dopo tre anni, nel 1947, i comunisti avrebbero faticato a lasciare il governo e la normalizzazione avvenne lentamente e con difficoltà a causa delle tracce profonde che avevano lasciato. Le circostanze favorevoli della clandestinità antinazista e la sua partecipazione alla formazione del nuovo Stato democratico avevano costituito per il comunismo una felice occasione di inserirsi nella vita politica e socialeitaliana. Il terreno era stato propizio a causa della tradizione marxista e soprattutto a causa della miseria e dell’ingiustizia sociale, aggravate dai disastri della guerra. La tradizione marxista in Italia e in Europa, la reazione al fascismo e alla guerra, l’estremo malessere morale e materiale del Paese: ecco gli elementi su cui piantò le sue radici lo sviluppo comunista nell’Italia del dopoguerra, che tanto ha impressionato molti dei nostri amici. Dobbiamo tener conto di tutti questi elementi, senza eccezione, per determinare la natura e la misura della forza del comunismo, così come per definire la nostra linea di opposizione. ii anti-Comunismo in ameriCa e in europa I nostri amici americani non prendono in considerazione questi elementi. Gli americani, quando suggeriscono un’azione politica e inviano delle raccomandazioni, si fondano sulla loro esperienza piuttosto che sulla nostra. Il comunismo europeo e il comunismo americano sono due cose differenti, così come lo sono i loro precedenti storici. Affermare che il nostro comunismo nasce dalla miseria e che il comunismo americano nasce dalla ricchezza può avere l’aria di un paradosso. Tuttavia resta vero che il comunismo significa reazione e stanchezza rispetto a uno stato precedente. E mentre in Europa si tratta di stanchezza rispetto a uno stato di ingiustizia sociale e di miseria, in America al contrario si vive in un clima di medio benessere, standardizzato ma soddisfacente. Si tratta piuttosto di impazienza e di velleità intellettuali di dottrinari. Quale che sia il comunismo in America, da noi il fenomeno è differente. Le manifestazioni sono in effetti tutt’altre: in Europa, perfino l’ordine apparente dei fini e dei mezzi è inverso. Dato che il fenomeno e le sue origini sono differenti, anche i rimedi lo dovranno essere. L’America è all’inizio della lotta contro il comunismo e non può pretendere che l’Europa segua il suo metodo. Il sistema dei signori senatori MacCarthy e MacCarran costituisce la prima reazione eccessiva di una democrazia contro la novità di un movimento rivoluzionario. Corrisponde press’a poco – fatte salve le debite proporzioni e senza volere offendere quegli illustri senatori – alla reazione violenta che il comunismo sollevò in Italia trent’anni fa. Questa reazione condusse, beninteso, in altre condizioni politiche e sociali, alla dittatura. L’esperienza ci costò cara, ma fu salutare. Ciò nonostante, in questo secondo dopoguerra, malgrado la nuova minaccia comunista, molti dei nostri amici stranieri, così come una larga parte dell’opinione pubblica nazionale, ricordando gli eccessi dell’epoca fascista e degli effetti disastrosi di una reazione antiliberale si mostrano estremamente sensibili di fronte al governo italiano e sorgono immediatamente ad accusarci di «fascismo» ogni volta che vogliamo agire con severità contro i comunisti. I metodi – dicono – devono restare democratici. Qualche amico inglese ha criticato la nuova legge elettorale proposta nel 1953, dettata dal desiderio di garantire la stabilità di governo. Il maccartismo, con le sue leggi anticomuniste in vigore negli Stati Uniti, rivela – se mi è consentito dirlo – una mancanza di maturità tipica di chi si trova di fronte alle prime difficoltà e ancora in condizioni differenti, a causa del ridotto numero di avversari. Ma per noi certi metodi non devono solo essere definiti inopportuni; ci paiono inefficaci perché ingenui. Dopo anni, abbiamo esaurito il maccartismo; ora ci serve qualcosa di nuovo e di meno rudimentale. iii motivi del Comunismo in europa (FranCia e italia) Prima di parlare di rimedi, consideriamo ora il fenomeno come esso si presenta da noi. 1. Sviluppi recenti L’anno 1947 registrò un avvenimento di importanza fondamentale per i paesi con una forte presenza comunista: la costituzione del Cominform, che comportò un’unità di azione più stretta fra i partiti comunisti e una dipendenza più disciplinata dei diversi movimenti dalla centrale cominformista. I partiti comunisti francese e italiano assumevano un ruolo di primo piano. Il partito comunista italiano, il primo in Europa per numero di aderenti e per l’efficienza della sua organizzazione; il partito comunista francese, il primo per il suo spirito combattivo e per la sua influenza intellettuale. I due partiti, a partire dal 1947, agirono in stretto collegamento e le differenti tattiche furono seguite con il pieno consenso dell’altro. In Francia, la percentuale di voti comunisti, che era stata al suo punto più elevato (29,3%) alle elezioni del 24 novembre 1946 per il Consiglio della Repubblica, segnò un calo nel numero di iscritti e di votanti. Dal 24% alle elezioni per la Costituente del 1946, al 25,3% alle elezioni comunali del 1950, al 20% a quelle del 1951. In seguito, dal 25,7% alle elezioni legislative del 17 giugno 1951, al 23,5 % circa alle elezioni legislative e cantonali parziali del 1952. Il comunismo francese resta tuttavia una forza unita e organizzata, ben equipaggiata spiritualmente e materialmente. In Italia, le percentuali sono più elevate e la situazione è resa più grave dalla presenza di un partito socialista sottomesso, esempio unico in Europa, ai comunisti. Dal livello molto alto (39,7%) toccato alle elezioni del 1946, si scenderà nel 1948 al 30,9% per risalire nel 1953 al 34% del totale dei voti . In Francia, come in Italia, bisogna distinguere fra coloro che votano per i comunisti e quelli che sono dei veri comunisti. Si può affermare che in Italia meno di un terzo della massa votante è formata da comunisti convinti. In Francia si dice che questa proporzione è di uno su dieci. 2. Condizioni Sociali Quali sono le ragioni che spingono la gente a votare comunista? Nei due paesi è lo scontento delle masse per le condizioni sociali e il livello di vita. In Italia, la disoccupazione e la sottoccupazione (in tutto, più di 3 milioni di persone) agiscono, molto più che in Francia, come impulso verso l’estrema sinistra; ma in Italia, come in Francia, l’operaio, e da noi il «bracciante», cerca tradizionalmente la difesa dei suoi interessi economici nell’organizzazione sindacale, sia essa diretta dai comunisti nella loro azione politica oppure no. In Italia e in Francia i partiti comunisti fondano le loro forze su un sistema di propaganda molto efficace, su una larga disponibilità finanziaria, su un’organizzazione civile e paramilitare che non è soltanto efficiente, ma che ispira alle masse rispetto e timore. 3. Propaganda Assistiamo a una propaganda ragionata e differenziata per località e categoria, con una tattica minuziosa che si svolge attraverso numerose iniziative diverse: da una parte sfruttando le esigenze particolari di ciascuna categoria (dalle riunioni culturali alle «settimane degli elettrici») in modo da dare voce a ogni malcontento; dall’altra valorizzando senza scrupoli ogni avvenimento politico nazionale e internazionale. 4. Sfruttamento dei motivi politici In Francia come in Italia i comunisti scelgono gli alleati più inconcepibili al fine di portare un attacco al governo e alle democrazie. In Francia, li abbiamo visti accanto ai gollisti al solo fine di scatenare la tempesta riguardo alla C.E.D. In Italia li abbiamo visti schierarsi con l’estrema destra o con l’Unione Sovietica, per loro del tutto la stessa cosa. Allo stesso modo, non si sono fatti scrupoli a fare opposizione per principio, senza alcun riguardo per gli interessi nazionali né per i compagni d’armi. 5. Finanziamento Il finanziamento del partito comunista comprende più capitoli che sono ben conosciuti, quali la distribuzione di tessere, il contributo obbligatorio dei parlamentari, le attività commerciali (percentuale sulle esportazioni e importazioni), sovvenzioni da parte degli industriali e tutta una serie di altre iniziative. Queste entrate darebbero al partito fino a dieci miliardi di lire l’anno. Oltre a queste entrate, è più che probabile che altre entrate provenienti sotto forme differenti dal Cominform si aggiungano al bilancio del P.C.I. Si tratta di una sorta di piano Marshall segreto, steso per il sostegno ai partiti comunisti dei paesi occidentali, che sono gli strumenti più importanti messi a disposizione della politica internazionale dal Cominform. Dato che il partito comunista italiano ha speso circa 28 miliardi di lire nel corso di un solo anno, bisogna dedurre che possa sempre saldare il suo deficit mediante delle risorse segrete ricevute dall’estero. Le eventuali difficoltà finanziarie e i deficit che a volte sono portati a conoscenza del pubblico costituiscono degli stimoli per gli organi locali e degli espedienti per ingannare l’opinione pubblica. iv rimedi Come opporsi dunque all’attacco tanto potente e mascherato degli avversari? 1. Azione di fondo: educazione politica e risollevamento della società Serve anzitutto sviluppare un’azione di fondo che consiste nell’educazione democratica e nel miglioramento delle condizioni sociali. Ecco il compito comune di tutti i governi democratici; ma si tratta di un’azione lenta all’interno dei nostri paesi e non ci stancheremo di ripeterlo ai nostri amici oltre atlantico. È stato detto che servono cinque minuti per convertire un uomo al comunismo, ma vent’anni per farne un democratico. Mi sembra un assioma felice anche perché traduce in termini etico-politici una legge indiscutibile, secondo la quale è più difficile costruire che distruggere. L’azione di fondo è lenta anche perché essa non è sufficiente a se stessa. Noi abbiamo visto che le possibilità del comunismo in Italia, e può essere anche altrove, non derivano solamente dalle esigenze sociali, ma anche dalla tradizione marxista e dalla reazione al fascismo e alla guerra. L’esame di alcune cittadelle rosse e delle differenti circostanze in cui il comunismo vi è fiorito lo provano ampiamente. In molte industrie del nord (Piemonte), dominate prima del fascismo dalle forze operaie che non erano rosse, dopo la guerra si affermarono delle maggioranze comuniste che attualmente sono in diminuzione. Questo ritorno comunista fu effetto dell’antifascismo. In Toscana e nelle Marche ci sono delle zone agricole molto prospere, ma a forte maggioranza comunista. Qui la base è, al contrario, ispirata dalla tradizione di atteggiamenti estremisti. Il Mezzogiorno, infine, zona di penetrazione rossa recente, è il terreno attualmente più aperto e facile per lo sviluppo dei principi rivoluzionari, perché vi dominano miseria e ignoranza. 2. Propaganda Gli esempi precedenti appaiono in tutta la loro importanza quando si arriva a una delle armi principali con cui ci si può opporre al comunismo: intendo dire la propaganda. La nostra deve avere un carattere simile a quella dei comunisti: deve essere intensa, intelligente e differenziata a seconda della località e delle categorie. In Italia si contano a migliaia gli attivisti comunisti che parlano ai loro concittadini nel linguaggio più accessibile. Il problema della propaganda costituisce un problema finanziario molto difficile per il governo e i partiti democratici, che si difendono con difficoltà dai potenti agenti degli avversari. Parecchie volte, nella NATO, abbiamo insistito, vanamente, sulla necessità di coordinare la propaganda delle nazioni della Comunità atlantica con l’aiuto di fondi comuni al fine di combattere efficacemente la propaganda sovietica e comunista. La propaganda è essenziale. È stato dimostrato per esempio, come già detto, che le sole misure che combattono la miseria e innalzano il livello di vita sono insufficienti (cosa che dà ulteriore prova della complessità del comunismo e della necessità di attaccarlo nel suo insieme). La riforma agraria, la costruzione di alloggi, la ripartizione della proprietà costituiscono nella prospettiva dei secoli delle innovazioni tali che nessun governo in Italia, democratico o fascista, aveva mai realizzato. Ci si attende una diminuzione degli effettivi nei ranghi dei comunisti; e lo si è visto all’inizio con numerosi nuovi proprietari che hanno lasciato il partito. La contropropaganda modificò la situazione fra il 1948 e il 1953, in tutto il Mezzogiorno; e anche nelle zone dove le proprietà furono distribuite i comunisti poterono ottenere un aumento di voti. In effetti, dopo i primi progressi, coloro che vivevano nella miseria totale hanno preso coscienza delle differenze sociali e si sono resi conto dei loro diritti morali e politici. Il comunismo può ben lavorare su questo stato di spirito attribuendosi il merito dei progressi realizzati e stimolando lo scontento di fronte al lungo cammino ancora da percorrere. La nostra propaganda deve essere spinta in profondità e si deve insistere su certi temi: bisogna ripetere che i comunisti obbediscono allo straniero e che perciò non sono forze nazionali; che desiderano sabotare l’organizzazione della pace e della sicurezza; e che i loro slogan non sono che lo sfruttamento demagogico dei nostri insegnamenti. 3. Disposizioni legislative Oltre all’azione sul piano sociale e di propaganda, che richiede finanziamenti adeguati, in Italia si è tentato di ricorrere a misure legislative. In Italia abbiamo proposto l’approvazione della legge maggioritaria per le elezioni del 1953. Come ho ricordato, questa legge fu denunciata dalle opposizioni all’interno e all’estero come se fosse democraticamente irregolare e, partendo da giudizi sfavorevoli di una parzialità faziosa o superficiale la si è voluta presentare come un colpo di stato. Non si è voluto ammettere che, affermando la stabilità di governo, questa legge riduceva le forze anticostituzionali. Similmente, abbiamo preparato una legge sindacale che fu un tentativo di disciplinare i conflitti del lavoro e di definire il diritto di sciopero per i servizi essenziali e per i funzionari dello Stato. Questo progetto di legge incontra la massima opposizione soprattutto da parte dei sindacati, che considerano poco democratico regolamentare il diritto di sciopero. Infine, abbiamo presentato al Parlamento la legge cosiddetta «polivalente» al fine di coordinare le leggi già esistenti e di colpire le manifestazioni antidemocratiche degli estremisti di sinistra e di destra. Anche questa misura è stata combattuta da molti democratici che la considerano illiberale. Questa legislazione speciale avrebbe potuto sopperire alle lacune della costituzione di cui già abbiamo parlato. È così che non disponiamo di una legge fondamentale per la difesa dello Stato, come quella della Repubblica federale tedesca. Un’applicazione più stretta delle leggi esistenti è in ogni modo necessaria. In generale si può dire che non si ha l’intenzione di perseguire il cittadino che vuole vivere al di fuori della legge, ma di colpirlo là dove agisce contro la legge. 4. Disposizioni amministrative Ci sono infine le misure amministrative; misure che il governo ha il potere di adottare nel quadro delle leggi esistenti: esse servono a difendere lo Stato, a eliminare l’asprezza delle azioni contro l’amministrazione e a ridurre quelle posizioni di preminenza nel paese, facilmente accaparrate da un’organizzazione energica e senza scrupoli che si propone di scalzare l’ordine costituzionale. Le misure adottate fino ad ora in Italia sono di natura differente. Anzitutto stiamo per recuperare i locali ceduti dopo la liberazione da amministratori comunisti o cripto-comunisti compiacenti al P.C.I., che se ne serve per le sue organizzazioni. Si è inoltre iniziata un’azione per riconoscere e eliminare completamente le infiltrazioni di comunisti nell’amministrazione dello Stato. Questa azione non può giungere all’esclusione dei «membri», o iscritti comunisti, dagli impieghi pubblici. La quinta colonna comunista nei paesi latini non può essere intralciata dai «giuramenti di fedeltà» o da considerazioni di appartenenza al partito: da noi gli elementi più pericolosi possono anche non essere iscritti. Bisogna quindi fermare gli aiuti governativi alle organizzazioni di diffusione (cinema), che fanno propaganda comunista mascherata. Infine abbiamo adottato un severo sistema di reciprocità negli scambi «culturali» e «artistici» con i paesi comunisti. 5. Politica internazionale La politica internazionale, l’abbiamo già detto, ha preparato le condizioni necessarie per il fiorire del partito comunista in Italia. Le correnti politiche in Italia si contrappongono, si ravvicinano e si schierano seguendo i movimento della grande politica mondiale. L’alleanza dei tre grandi combattenti ha avuto da noi la conseguenza di provocare l’unione delle forze antifasciste; la contrapposizione est-ovest ha provocato la separazione fra le forze democratiche e comuniste; infine – e questa è la fase più grave del fenomeno – la mancanza di una politica internazionale unitaria della grandi democrazie, di fronte alla consistenza monolitica del raggruppamento sovietico, ha provocato un rafforzamento delle posizioni nazionali comuniste e un indebolimento e uno smarrimento della democrazia e delle forze che la compongono. L’assenza di una politica democratica unitaria ha favorito enormemente il comunismo. Nei primi anni del piano Marshall e del Patto atlantico si è visto lo spirito aggressivo sovietico respinto dalla politica unitaria delle comunità democratiche. In Italia, la democrazia vinse la battaglia elettorale. Poi venne la cosiddetta politica di distensione, che provocò un intorpidimento della comunità atlantica e restituì l’iniziativa alle forze bolsceviche. Noi in Italia ne abbiamo subito le conseguenze, con il crollo del fronte democratico alla elezioni del 1953. Infine gli avvenimenti d’Indocina ci presentano lo spettacolo di più politiche occidentali di fronte all’attitudine aggressiva e impenetrabile dei comunisti d’oriente. Serve, insomma, una politica internazionale unitaria, ma bisogna che essa sia anche solidale. Durante i primi anni del dopoguerra questa solidarietà trovò la sua applicazione nell’OECE e nel piano Marshall che fu, come già detto, uno dei fattori più importanti della vittoria democratica in Italia nel 1948. L’aiuto materiale continuò, ma la solidarietà che aveva ispirato la politica degli americani cedette il passo a un senso di tradimento. Essi si attendevano ben di più dagli europei, un’unificazione più rapida e una lotta energica contro il comunismo. Questa delusione trovò presto delle espressioni sfortunate. Certi negli Stati Uniti furono sfavorevolmente impressionati e ci si meravigliò che i considerevoli aiuti concessi all’Italia non fossero bastati a diminuire il numero dei comunisti italiani. Simili proposte potevano nascere solamente da una conoscenza superficiale dell’essenza del comunismo e delle cause che l’hanno determinato. Si è arrivati per esempio a minacciare il ritiro delle commesse militari alle fabbriche che avevano operai che votano comunista: cosa che avrebbe fatto aumentare il numero dei disoccupati e di conseguenza anche quello dei comunisti. Forse qualcuno ha previsto la prossima vittoria del comunismo e la fine della democrazia in Italia? Questi risentimenti e questa impazienza americani sono comprensibili ma nascono da una mancanza di fiducia nel metodo della nazione alleata, che è differente dal loro. Una politica solidale richiede al contrario fiducia. Bisogna certo conoscere la linea politica di un governo e la volontà della maggioranza del paese, ma fatto questo bisogna dare fiducia alle persone responsabili sulla scelta dei mezzi. Conclusioni Non bisogna avere l’aria di imporre un metodo piuttosto che un altro né abbandonarsi all’impazienza e al rancore se le soluzioni desiderate tardano a venire. Se manca la fiducia non si può avere solidarietà e se manca la solidarietà la comunità ne resta scossa. In una comunità a regime totalitario (Stato guida e satelliti), che si fonda sulla forza e sulla violenza, i metodi possono essere imposti e i membri della comunità restano uniti anche se fra loro esistono sentimenti di odio; mentre in una comunità di nazioni libere e democratiche, in cui non si applicano sanzioni di forza, si otterranno effetti negativi, cioè si provocherebbe diffidenza e stanchezza nell’opinione pubblica se si volessero imporre dei metodi particolari. Mi si permetteranno, spero, riflessioni di questo genere, poiché in un incontro come questo, riservato a degli amici sinceri, siamo obbligati alla franchezza. Abbiamo bisogno di una politica internazionale solidale. In questa idea di solidarietà, come noi l’abbiamo vista, si mescola e predomina un elemento di fiducia; una fiducia che si fonda sulla comprensione delle difficoltà e delle esigenze reciproche. Formulo il voto che il nostro appello alla fiducia e alla comprensione possa allontanare lo spirito di pessimismo che è tanto vicino alla diffidenza e alla paura. È psicologicamente importante che noi combattiamo il comunismo da uomini forti, con coraggio e ottimismo. Bisogna essere realisti, ma non apocalittici; renderci conto che se noi parliamo e agiamo come se ci minacciasse un cataclisma incoraggiamo l’avversario e deprimiamo l’opinione pubblica. Il nostro dovere è al contrario dare speranza e coraggio a coloro che sono esitanti, al fine di ottenere che si schierino dalla nostra parte. 