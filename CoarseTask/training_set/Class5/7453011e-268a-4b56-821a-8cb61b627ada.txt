Due discorsi parlamentari, durante il dibattito di politica estera alla Camera, perfettamente paralleli, quello di Togliatti e quello di Nenni . Nenni e Togliatti, Togliatti e Nenni: la stessa sostanza, la stessa dialettica e, nella forma, qualche sfumatura diversa in Nenni, per apparire diverso, con un effetto, invece, di mancanza di chiarezza e di nebulosità diffusa. La stessa dialettica, e anche la stessa omissione, nella loro costruzione dialettica, dell’elemento fondamentale, del presupposto essenziale: nientemeno l’Unione Sovietica. Bene lo ha osservato ieri nel suo discorso Saragat , accennando al discorso di Nenni, [che] nel quadro che ha tracciato ha costantemente ignorato quella massiccia realtà che è l’URSS e così il quadro risulta tutto falsato. Si potrebbe aggiungere in tal modo che Nenni e Togliatti sembrano addirittura avere ragione. Ignorando l’URSS e le sue gesta postbelliche: l’asservimento completo dei paesi dell’Europa orientale fino al colpo di Stato in Cecoslovacchia, la guerra per procura in Grecia, l’assedio di Berlino, l’aggressione per procura in Corea, lo stato di guerra acceso e fomentato in Indocina e Birmania, insomma tutti gli atti con i quali s’è manifestato in questi anni un espansionismo violento dell’Impero sovietico-comunista; ignorando tutto ciò, dicevamo, allora certamente non si capisce più né l’allarme del resto del mondo, né il Patto atlantico, né il riarmo dell’Occidente. Il gioco è fatto, il solito gioco. Con tutte queste omissioni diventa facile presentare l’Italia come trascinata dal suo governo, dietro al bellicismo americano, alla catastrofe di una guerra e De Gasperi come colui che approfondisce i solchi e rinfocola i contrasti. Ed allora diventa inutile ricordare a Togliatti come il temuto ritmo del riarmo americano fosse posteriore all’attacco coreano. Non serve richiamare alla sua memoria alcuna delle cronologie degli eventi che hanno scosso ogni volta il mondo in quegli anni, né i loro rapporti di causa ed effetto. Nella nostra memoria invece la cronologia è ben scolpita a scarico della coscienza. Ma l’omissione dell’URSS e delle sue gesta dal quadro comunista ha radici e ragioni più profonde: l’avvento, cioè, del comunismo con l’aiuto dell’Unione Sovietica. E poiché il contrasto tra la convenienza pratica dei comunisti e la realtà non si può negare, o si nasconde assai male, tutto tiene sopra un tono falso, ambiguo, equivoco; come quando Nenni e Togliatti sembrano offrire e chiedere distensione, comprensione o, come ieri, azione comune per fermare il pericolo di guerra. Ieri Togliatti è giunto fino a dire che la guerra è inevitabile solo se le due parti – dunque non solo USA, ma anche l’URSS – proseguono nella gara di armamenti. Ma poi si è scoperto quando ha detto che bisognerebbe creare in tutta Europa centri efficienti di resistenza alla pressione bellica degli americani. Togliatti comincia con ignorare una parte essenziale della realtà, poi parla come uno che la vede completamente rovesciata e pretende di convincere quelli che la vedono diritta; nello stesso tempo li minaccia e vuole spaventare e a tutto questo aggiunge qua e là un tono di chi cerca distensione e comprensione. Non è troppo? Togliatti ha parlato anche di Trieste, ed è questo un punto concreto del suo discorso che non può passare inosservato. Egli ha parlato come uno che tema che domani gli italiani mettano a confronto il suo «accordo» con Tito all’epoca del suo viaggio a Belgrado con la posizione nella quale è oggi il governo italiano, posizione che permette all’Italia di giungere ad un accordo tanto migliore del suo senza perdere Gorizia. Egli teme e perciò mette le mani avanti dicendo, oggi, che non era, allora, del tutto consenziente sulla soluzione che aveva trattato con Tito a Belgrado e che fece clamorosamente annunciare al suo ritorno. Ci limiteremo a riprodurre, tanto per mettere le cose a posto, le sue parole all’intervista, che allora pubblicò su l’Unità. Quella che riferisce la sostanza dell’accordo Togliatti-Tito. Eccole: «Tito mi ha dichiarato di essere disposto a consentire che Trieste appartenga all’Italia, cioè sia sotto la sovranità della Repubblica italiana qualora l’Italia consenta a lasciare alla Jugoslavia Gorizia, città che anche secondo i dati del nostro Ministero degli Esteri è in prevalenza slava (questo non è vero). La sola condizione che il maresciallo Tito pone è che Trieste riceva in seno alla Repubblica italiana uno statuto autonomo effettivamente democratico, che permetta ai triestini di governare la loro città e il loro territorio secondo princìpi di democrazia» . Quanto, poi, alla misura del suo accordo con Tito, Togliatti rispose all’intervistatore de l’Unità: «io penso dunque che la proposta del maresciallo Tito può felicemente servire di base per la soluzione definitiva di tutte le questioni controverse fra i due paesi e soprattutto per soffocare sempre, ecc. ecc.» . Togliatti che non era e non è il governo italiano non poteva esprimere in maniera più formalmente corretta il suo «accordo» con l’amico di un tempo. 