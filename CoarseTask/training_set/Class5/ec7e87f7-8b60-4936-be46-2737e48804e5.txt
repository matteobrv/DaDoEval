Vi è stato già comunicato il testo dei decreti del presidente della Repubblica. Uno riguarda lo scioglimento delle due Camere, l’altro la indizione delle elezioni per il giorno 7 giugno e la convocazione delle Camere per il 25 giugno . Devo aggiungere che il presidente nel comunicare la sua decisione, la motiva così: «il presidente della Repubblica sentiti i presidenti dei due rami del Parlamento ha oggi firmato il decreto di scioglimento della Camera dei deputati e del Senato della Repubblica. La riforma avvenuta nel metodo delle elezioni della Camera dei deputati non poteva non essere tenuta presente nel prendere la decisione sulla consultazione elettorale. Infatti i sistemi di elezione delle due Camere essendo oggi diversamente congegnati nei loro reciproci rapporti rispetto a quelli che erano nel 1948 è opportuno che gli elettori manifestino contemporaneamente, con i metodi ormai mutati, la loro volontà sull’indirizzo futuro dell’attività del Parlamento». Questa motivazione che è adottata dall’Alto seggio del presidente, al di sopra ed al di fuori delle situazioni interne delle Camere, non ha bisogno di ulteriori commenti per quanto riguarda, appunto, gli avvenimenti interni delle Camere. A questo proposito sarà lecito a me, testimonio oculare di quello che è avvenuto alle Camere, di aggiungere le mie impressioni. Per quanto riguarda la Camera dei deputati questa era alla fine del suo quinquennio di vita costituzionale. Per quanto riguarda il Senato, invece, posso fare qualche considerazione che non mi sembra inutile. Le circostanze che accompagnarono e seguirono l’ostruzionismo avevano ridotto il Senato in una situazione insostenibile. La maggioranza non avrebbe mai accettato, è evidente, una resa senza onore che avrebbe naturalmente incluso il ritiro del presidente il quale, dopo aver coraggiosamente affrontato la violenza della quale venne personalmente raggiunto e tenuta ferma la bandiera della democrazia e del regime parlamentare, la avrebbe poi ammainata dinanzi allo sguardo stupefatto e costernato del popolo italiano, proprio nel momento in cui esso era chiamato a decidere tra democrazia e totalitarismo, fra regime libero e Stato di polizia. La maggioranza non avrebbe certo mai consentito che fosse lasciata impunita l’offesa fatta al prestigio dell’istituzione, all’onore della Presidenza, ai princìpi dell’ordine parlamentare e avrebbe chiesto che fossero applicate le più severe sanzioni contro i prevaricatori in sede propria (senza parlare dell’incriminazione specifica in sede penale), e queste misure avrebbero provocato nuovi scontri, nuove violenze, un inasprimento generale dell’atmosfera, rendendo impossibile una collaborazione. Io credo in verità che non ci fosse altra scelta, e quindi altra soluzione, benché non mi nasconda alcune difficoltà che ne conseguono. È soprattutto disagevole per i partiti che avevano preparate le candidature per la Camera vedersi costretti in poche settimane a preoccuparsi anche delle candidature per il Senato, ma si tratta in fondo di anticipare alcuni mesi di lavoro che sarebbe sopravvenuto alla scadenza normale della legislatura del Senato, e c’è il vantaggio di poter spostare le candidature dal Senato alla Camera e viceversa. Si dice inoltre che si andrà a votare con due sistemi differenti. Cioè per il Senato con il collegio uninominale e il calcolo proporzionale di circoscrizione e per la Camera col sistema proporzionale col premio di maggioranza. Ammetto che in ciò stia una incongruenza, ma tale contrasto sarebbe esistito anche alla normale scadenza perché non era prevedibile che in questi ultimi mesi di legislatura senatoriale si sarebbe potuto introdurre anche per il Senato il sistema testè approvato per la Camera. D’altro canto anche oggidì la composizione delle due Camere è diversa, sia per il sistema rappresentativo, sia per la ripartizione dei membri tra i vari partiti. Il Senato, in quanto alla struttura, si trova in un periodo transitorio, previsto dalla Costituzione solo per l’attuale legislatura. In base a tale disposizione transitoria al Senato, oltre i 237 membri elettivi, vi sono ancora ad oggi 87 senatori di «diritto», nominati cioè in base alla Disposizione transitoria della Costituzione . Essi sono così ripartiti: comunisti 29, democratici di sinistra 2, socialisti 8, democristiani 15, liberali 3, repubblicani 3, socialdemocratici 11, del gruppo misto 16 . Taluni di questi senatori che con lo scioglimento perdono per il momento il seggio sono uomini di valore e sarebbe davvero deplorevole che la loro competenza, capacità e merito rimanessero inutilizzati, ma a ciò per parecchi di loro si potrà ovviare o inserendoli nelle varie liste dei partiti per la Camera o nella parte elettiva del Senato, ovvero molti di loro dovrebbero rientrare nel Senato, quando questo verrà completato da una legge che ricostituisca i seggi di diritto. Ciò potrà avvenire rapidamente nei primi mesi di attività delle due Camere. A tal riguardo è auspicabile che i partiti di maggioranza garantiscano reciprocamente l’appoggio nel senso che il completamento del Senato avvenga tenendo conto dell’equilibrio attuale delle loro forze. Rimane sempre la disparità che risiede nella differenza del sistema. Quello nuovo della Camera prevede il premio di maggioranza e inoltre si fonda sul quoziente nazionale, utilizza cioè a favore di ciascun partito ogni voto che venga dato in tutto il territorio della nazione, il sistema del Senato invece si esaurisce entro la circoscrizione. Così che i voti dispersi potranno rimanere inutilizzati; tutto ciò potrà tradursi per qualche partito in un numero minore di seggi in proporzione di quelli raggiungibili. Ma gli uomini di buona volontà che saranno chiamati a valutare il peso specifico di ciascun gruppo nelle due Camera e nel paese sapranno pur tener conto di tutti questi riflessi del sistema rappresentativo. Benché la differenza di struttura renda impossibile di realizzare anche per il Senato un sistematico e generale collegamento come avviene per la Camera, è però altamente augurabile che ovunque se ne presenti la possibilità, si stabilisca tra i partiti di maggioranza una leale collaborazione. Ed ora, nella vigilia pasquale, non voglio anticipare la polemica elettorale, ma sottolineare solo alcuni punti retrospettivi. Siamo stati bersaglio di attacchi, talvolta di ingiurie e di vilipendio, per giorni e notti, settimane e mesi e, non volendo dar esca all’ostruzionismo, abbiamo taciuto, e rinunciato in sede parlamentare alla difesa. Forse questa nostra ritenutezza ha fatto credere agli avversari che ci mancassero le ragioni ed il coraggio. Spero che ora ne siano disingannati. L’accusa più grave mossa contro di noi con particolare insistenza è stata quella (come disse Secchia) di voler «impedire che i partiti socialcomunisti conquistassero mai la maggioranza in Parlamento». È una falsità: i candidati di estrema sinistra si troveranno nella stessa situazione degli altri. Se, cioè, conquisteranno il 50,01 per cento dei voti, otterranno anche essi, come gli altri partiti, il premio funzionale di maggioranza. Ma essi soggiungono: voi ci sbarrate la via col collegamento dei partiti democratici. Rispondiamo: il collegamento non è privilegio di nessun gruppo. Anche essi possono collegarsi, se credono di poter concorrere alla formazione della maggioranza, ma sembra che a loro riesca meno facile l’alleanza francamente dichiarata di forze affini, che il blocco anticlericale con un contrassegno mascherato, dietro il quale si dissimulano i connotati del bolscevismo. Si preferisce la formazione nebbiogena, la cosiddetta piattaforma girante che, nel momento giusto, collochi la locomotiva sul binario della dittatura proletaria. La verità è che i socialcomunisti sono contro questa legge elettorale principalmente per due ragioni: la prima perché essa facilita la collaborazione dei gruppi democratici, la seconda perché essa rende all’estrema sinistra difficile profittare del concorso, sia pure involontario, dell’estrema destra. Essi vorrebbero una destra abbastanza forte per sfiancare la Dc ed i liberali, in modo da monetizzare lo sfiancamento in loro favore e comunque il creare nella futura Camera un tale contrasto di gruppi da permettere loro di arrampicarsi su fino alla conquista della maggioranza relativa. Di fronte a queste loro tendenze e speranze, noi affermiamo che lo schieramento che abbiamo reso possibile con la legge costituisce, nonostante le difficoltà che non mi dissimulo, uno sforzo doveroso di salvezza per la libertà del paese e del suo regime democratico. Il nostro dovere è di guardare innanzi e di non attardarci nelle piccole questioni del giorno. Ci si accusa di violare la Costituzione. È vero invece che vogliamo indurre gli estremismi ad accettare ed applicare i princìpi democratici costituzionali. Siamo in urto con i comuni [recte: comunisti] non perché vogliamo escluderli dal diritto comune, ma perché essi vogliono impedirci di ricostruire e rinnovare il paese in un regime di libertà e di democrazia. Non facciamo una politica di comprensione, ma di ricostruzione. Non reprimiamo, ma conteniamo, anche questa è una legge di contenimento che, se verrà applicata nello spirito in cui fu ideata, servirà a costituire un regime forte che imponga la necessaria disciplina al paese senza mettere in pericolo la libertà. Tutte le leggi che proporremo, in applicazione della Costituzione o in aggiornamento del Codice penale, si muovono entro la Costituzione stessa, ed hanno il fine di salvaguardarla. Noi resistiamo a qualsiasi suggerimento di avventure rivoluzionarie o reazionarie, ma in nome dei limiti della legge, e pur riconoscendo la naturale evoluzione dei tempi abbiamo il diritto di costringere anche gli estremisti al passo delle nostre istituzioni, che sono regolate dai pincìpi del progresso democratico. Ripetutamente e violentemente si è levata durante l’ostruzionismo anche la accusa che noi volevamo la legge maggioritaria per poter cambiare la Costituzione e far passare così il trattato sulla Comunità europea di difesa (CED). Accusa fallace quanto altra mai, perché noi abbiamo sempre sostenuto che il Parlamento è in grado di deliberare sulla CED in base all’art. 11 della Costituzione il quale, ricordiamolo, dice testualmente: «l’Italia… consente, in condizioni di parità con gli altri Stati alle limitazioni di sovranità necessarie ad un ordinamento che assicuri la pace e la giustizia fra le nazioni, promuove e favorisce le organizzazioni internazionali rivolte a tale scopo». In base a questa disposizione costituzionale, la Camera ha già accolto il trattato in seno alla Commissione parlamentare speciale, e certo l’attuale Parlamento, nella sua maggioranza delle due Camere, avrebbe discusso e votato il trattato, se l’ostruzionismo contro la riforma elettorale non avesse bloccato i lavori. Non dubitiamo che sarà questo uno dei primi e più importanti compiti del nuovo Parlamento, perché il trattato, secondo la nostra fermissima convinzione, non è un «patto di guerra» ma un impegno di solidarietà difensiva e di pace, pace ricostruttiva innanzi tutto tra gli Stati europei, ed una delle basi più solide di quella federazione che sola ci offre la garanzia sicura di un lungo periodo di tranquillità e di progresso. Ovunque si accerti un serio tentativo di fare cessare la guerra là dove questo flagello ancora infuria, noi partecipiamo con gioia e con desiderio alle ansie e alle speranze di tregua o di pace, ma sappiamo che una pace stabile in Europa non può venir garantita che in [una] solidarietà più vasta e più organica, capace di affrontare i duri problemi nati dalla guerra mondiale, in uno spirito di ricostruzione e di fede nella comune civiltà e nel comune avvenire. Oggi come ieri sentiamo che sugli uomini di Stato europei pesa la responsabilità di una decisione secolare, della quale domani i popoli chiederanno conto. Il popolo italiano è chiamato ora alle urne: esso non giudicherà solo dei suoi progressi e delle sue esigenze come nazione, ma ho l’orgoglio di credere che, in una più profonda consapevolezza del suo destino – consapevolezza che gli è ormai riconosciuta dall’opinione mondiale – dirà anche la sua parola sulla pace e sulla sicurezza nella Unione europea. 