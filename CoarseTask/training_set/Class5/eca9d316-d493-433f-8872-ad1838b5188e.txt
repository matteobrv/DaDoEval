«Europa Aeterna»: felice espressione trovata dalle «Editions M.S. Metz de Zurich», che collaborano con tanta intelligenza alla diffusione dell’idea di solidarietà fra i popoli del nostro continente. Sì, l’Europa si può dire eterna poiché essa ha dato all’umanità un insegnamento che non può morire. Il principio di libertà e dignità della persona umana, fondamento della civiltà occidentale, è destinato ad affermarsi sempre più alla base di ogni organizzazione che si propone di sviluppare la tendenza naturale dell’uomo verso l’evoluzione dello spirito. Ma troppi pericoli minacciano questo mondo di libertà e l’Europa deve quindi organizzarsi in modo da poter difendere, unendo le forze, la propria civiltà. In un clima di sicurezza si potranno intensificare i contatti fra i diversi paesi contribuendo così a creare la pacifica collaborazione di tutti i popoli del mondo. 