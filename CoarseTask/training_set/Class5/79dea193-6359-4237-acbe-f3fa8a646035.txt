Il giorno che celebra la scoperta dell’America è il giorno della fratellanza italo-americana. Sono lieto pertanto di inviare in questa circostanza il mio cordiale saluto agli amici italo-americani che dall’Atlantico al Pacifico personificano con i loro sentimenti la profonda simpatia tra due Paesi che sono lontani nello spazio ma vicini per la comune tradizione di civiltà. Cristoforo Colombo resterà sempre il simbolo di una unione che nessuno riuscirà a spezzare. L’aiuto che l’Italia riceve dall’America in questo suo sforzo per la ricostruzione è una nuova prova della nostra comunità di sentimenti. Gli italiani lo riconoscono e sono certi di non deludere chi ha avuto fiducia in loro. Il ricordo del gesto glorioso col quale Colombo ha legato l’Italia all’America 450 anni fa, sarà sprone a noi tutti per una intensa collaborazione negli anni futuri. 