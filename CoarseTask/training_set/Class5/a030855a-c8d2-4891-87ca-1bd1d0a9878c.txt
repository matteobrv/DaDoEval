Signori delegati, cari amici, il Consiglio nazionale uscente mi ha dato quest’ultimo, graditissimo incarico, quello di rivolgere a voi, eletti dai consigli provinciali una parola di affettuoso saluto. Voi rappresentate le forze attive e militanti, foste scelti fra coloro che si dedicano in modo particolare alla diffusione dell’idea; siete animati da una disciplina interiore che vuol dire spirito di sacrificio e volontà di vittoria. Voi siete portatori di una delega che vi affida l’incarico di indicare col voto la linea direttiva degli iscritti al partito. Noi vi salutiamo con riconoscenza per la vostra opera e con fiducia nella vostra coscienza. Ma, al di là di questa rappresentanza numerica e specifica è inerente in voi anche una rappresentanza fiduciaria che si allarga e si estende anche al di fuori degli organizzati. Essa comprende la vasta cerchia di coloro che, pur non partecipando normalmente alla vita politica attiva, condividono la nostra concezione della vita pubblica e si ispirano alla stessa etica sociale, sì che, quando sono chiamati ad esercitare i loro diritti di cittadini, confidano nella parola dei nostri organizzatori e dei nostri mandatari. Appartengono questi alla massa dei nostri elettori. Voi non li rappresentate qui per delega formalmente espressa, ma il vostro animo è rivolto ad interpretarne le idee e gli interessi, sì che nel vostro spirito sono qui presenti e nel mio cordiale saluto compresi. Infine, voi costituite bensì un partito, cioè una parte della nazione, ma questa parte non è accampata sulla nazione per dominarla o per dividerla, ma è collocata in mezzo ad essa per servirla e precisamente per servirla secondo i criteri di convivenza, i quali prima che dalla Costituzione scritta, derivano dalle esigenze del nostro regime libero, dalla necessità primordiale di difendere all’interno le pubbliche libertà, sul binario della morale e della giustizia sociale; e di tener alto all’esterno l’onore dell’Italia e di proteggere gli interessi. (Vivissimi e prolungati applausi). Ecco che più che come parte, voi sentite la responsabilità di agire come centro, come il nucleo più solido di una democrazia, distinta in vari autonomi settori, ma uniti tutti nell’impegno, di consolidarla e garantirla nei suoi sviluppi a venire. Altri militanti, d’altra fede politica che qui assistono per attestare il loro spirito di collaborazione, entreranno domani nella gara; e siano qui, e poi nella lotta, i benvenuti. Da questo più largo orizzonte voi permetterete che il presidente del Consiglio nazionale, convinto come voi della indispensabile vitalità e combattività del partito, al suo saluto aggiunga il saluto del presidente del Consiglio dei ministri come rappresentante dello Stato, il quale Stato attende dalla vostra maturità e consapevolezza e dal vostro sentimento patriottico la forza di rinnovare le sue strutture e di restaurare, in regime libero, la sua autorità e il suo prestigio. (Applausi). Saluto, infine, le personalità che qui rappresentano nazioni amiche, sia per l’autorità di una investitura ufficiale, sia per l’autorevolezza morale loro attribuita dalle persecuzioni sofferte per la libertà, (vivi applausi), o dall’esilio sopportato con dignità e fede. L’Italia è solidale con tutti gli uomini liberi e cerca nella pace il ristabilimento della giustizia. (Vivissimi applausi). 