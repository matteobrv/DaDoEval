Sono ben lieto di potervi ringraziare, tutti assieme, per l’opera che svolgete e per l’entusiasmo col quale guardate anche alle difficoltà avvenire. E vorrei farvi, per questa attività delle prossime settimane, dei prossimi mesi, una raccomandazione. Siamo arrivati ad una soluzione alla Camera. Speriamo che la Camera approvi senz’altro l’attuale governo e che il governo si consolidi . Abbiamo preso una via e credo che la maggioranza, forse tutti, siamo convinti che questa è la via giusta. Comunque, in queste circostanze, bisogna seguire due criteri: ci sono coloro che lo fanno per convinzione, ed è meglio; ci sono coloro che non hanno una convinzione, ma allora sono una minoranza, che deve farlo per il principio della disciplina democratica. Perché in questo caso la disciplina non è un’alternativa, ma una necessità assoluta, in quanto l’operazione non riesce se non nell’unità. E allora sarebbe inutile che coloro che non ci facessero riuscire per mancanza di unità, ci rimproverassero poi di non aver trovato la strada giusta. Questo può valere per la tattica parlamentare. Ma c’è un’altra responsabilità ed è questa: nel passato questi ministeri di coalizione hanno trovato da una parte o dall’altra un’atmosfera talvolta contraddittoria alla periferia. Bisogna invece che gli stessi criteri di larghezza e di lealtà vengano applicati anche in periferia. Non è sempre facile, come non è stato facile, formare un gabinetto e ammettere che questo o quel ministero debba essere attribuito ad un partito o a un altro. Non è facile nemmeno mantenere una certa proporzione. Così è anche nell’ambito familiare, così è in genere nella convivenza umana. E allora bisogna che i rapporti di coerenza, di unità, se è necessario, di indulgenza, anche di larghezza di orizzonte, siano quelli che dominano anche nelle nostre Sezioni, nei rapporti fra un partito e l’altro in periferia. L’esperimento deve riuscire e, perché riesca, è necessario imporci le limitazioni necessarie; è necessaria una certa larghezza anche nei confronti degli altri partiti della coalizione. Ogni collaborazione fra diversi partiti, anche se affini, comporta dei problemi che non sono sempre facilmente risolvibili. Il criterio di giustizia è sempre relativo e quindi ci vuole un grande spirito di equilibrio e di tolleranza, e sopratutto occorre in un certo senso la speranza nella evoluzione, nella maturazione delle situazioni. Siamo intesi su questa raccomandazione? Presa questa strada, bisogna andare fino in fondo con lealtà. Ci siamo giunti dopo tante discussioni! Quando penso come ci siamo arrivati! Già l’amico Spataro vi ha parlato, vi ha riassunto storicamente questa situazione. Ma non so se si è riferito sopratutto allo sfondo di politica internazionale che questa volta è stato molto importante. Quando si parla di situazioni politiche e quando si pensa al loro svolgersi, sarebbe errato, proprio in Italia, dimenticare che oggi c’è una solidarietà internazionale e fra tutti gli avvenimenti c’è una connessione di causa e di effetto che non sempre si intravede subito ma che questa volta è stata abbastanza chiara. L’alternativa socialista di Nenni avrebbe potuto avere l’influenza che ha avuto innegabilmente durante la campagna elettorale, se non ci fosse stato il discorso di Churchill del maggio dell’anno scorso , la speranza nata naturalmente ed alimentata artificialmente da una propaganda intensa, di una distensione, della fine del pericolo di guerra, di una smobilitazione del problema della sicurezza, un avviarsi ormai verso intese che rendevano inutili tante precauzioni e alleanze? Evidentemente no. Quando mi sono presentato in giugno a Churchill , mi ha domandato: è vero che il mio discorso è stato un disastro per lei nelle elezioni in Italia? Ho risposto con una di quelle risposte che bisogna dare ad uomini del valore e della statura di Churchill. Dissi: disastro no, ma del danno ce ne ha fatto! Ed è veramente così. Perché chi conosce Churchill anche solo dalle sue memorie, si spiega benissimo che un uomo abituato a correre il mondo, come egli è stato per il lungo periodo della guerra per conferenze e trattative, senta più che altri la suggestione del negoziato diretto e personale fra i Capi. Allora la speranza in alcuni è stata sincera, in alcuni altri è stata una tesi politica, e questo è il caso di Nenni, che vi ha visto una conferma al suo atteggiamento antiatlantico e antieuropeistico. Ed è chiaro che ciò ha avuto un effetto psicologico su coloro che hanno votato. E allora, quando dopo il 7 giugno ci siamo trovati a dover risolvere il problema politico, quale è stato il pensiero in fondo direi mio e dei miei collaboratori al momento in cui dovevamo costituire il ministero? È stato questo: già la eco del discorso di Churchill era passata e c’era stata la conferenza delle Bermude . Alla conferenza delle Bermude si erano avute conferme della necessità di costituire la Comunità di Difesa, di garantire la sicurezza. In via di massima quella pre-conferenza era stata una conferma di tutto ciò che era stato fatto, della necessità del Patto atlantico, tanto è vero che allora io ho potuto riferirmi a questo. Però è vero che contemporaneamente si era anche venuti ad una certa transazione fra le speranze e la situazione di fatto. E si era detto: va bene, in ogni caso, una conferenza dei quattro ministri degli Esteri occorre tentarla, per riprendere il filo delle trattative. E chi avrebbe potuto dire di no dopo i disastri che la rottura aveva portato? Così la speranza si è protratta, come un proiettore acceso, la cui luce sia stata trasferita più in là di qualche mese. Quando abbiamo fatto il governo ci siamo detti: aspettiamo anche noi che maturi la situazione e creiamo intanto un governo il quale continui la politica sociale e amministrativa passata, ma nella battaglia politica interna introduca una certa atmosfera di aspettativa finché gli avvenimenti internazionali ancora fluidi si fossero chiariti e consolidati. Ecco la ragione del tentativo che ho fatto io e che poi hanno ripetuto altri. E veramente essendo passato io all’onore di questo banco, cioè alla segreteria del partito, che cosa ha voluto dire questa candidatura in quel momento? Che bisognava salvare il partito, che la situazione parlamentare era imbarazzante, che era difficile e che sopratutto bisognava pensare al partito. Sopratutto pensare allo spirito del partito, perché non si perdesse nell’animo dei nostri amici, soprattutto dei giovani cui spetta lavorare, la speranza del domani, perché ci fosse qualcuno che desse loro il senso della continuità malgrado le difficoltà che s’imponevano al governo e al Parlamento. Perché l’azione del partito potesse continuare con la stessa intensità di pensiero e di ricostruzione psicologica, politica ed economica, che era stata il programma degli stessi uomini che prima erano al governo. Ecco il significato di questa mia candidatura al partito che ha avuto per fortuna l’appoggio dell’amico Spataro, il quale l’ha resa possibile. Non ci siamo subito intesi, non tutti sono stati entusiasti di questa mia candidatura però ho in mente che un po’ alla volta ne hanno capito l’ispirazione. Ed allora in un discorso che feci a Milano ho tentato di spiegare la situazione ed ho detto: non dovete sempre fissarvi esclusivamente sul Parlamento, perché là si fa quello che si può fare in base alle proporzioni di forza. Ma siamo noi che dobbiamo assicurare la continuità programmatica e tendenziale, proseguire con maggior lena. E pensavo che questa mia distinzione fra le due diverse funzioni si potesse accettare facilmente. Invece mi sono accorto che il Parlamento non è soltanto uno specchio il quale rifletta lo stato d’animo degli elettori, ma è anche, viceversa, un proiettore che proietta al di fuori le sue deficienze e le sue difficoltà. Ed allora il fatto che al Parlamento ci sia una certa situazione, diciamolo, imbarazzante e non abbastanza chiara si tramuta in inquietudine, in disorientamento delle coscienze. Il separare, il distinguere è estremamente difficile, perché non si tratta di questi scompartimenti stagni, ma di riflessi di uno sull’altro. E questa volta ci siamo accorti che se la nostra attesa della chiarificazione internazionale si fosse protratta troppo a lungo anche i nostri più entusiasti avrebbero cominciato con non capire e col disorientarsi. È un fenomeno del quale non c’è da meravigliarsi. Abbiamo visto dei ministeri cadere l’uno dopo l’altro. Si trattava di un fenomeno che era nuovo per i giovani (noi invece ricordiamo altre situazioni del genere): governi che avevano su per giù sostanzialmente lo stesso programma ma con diversa accentuazione, suscitando diverse speranze ed aspirazioni. Ma se tutto questo era spiegabilissimo sul terreno parlamentare, si capiva a stento dalla gente che assisteva di lontano. Però nel frattempo la situazione internazionale si è veramente chiarita, in quanto la scadenza era la conferenza di Berlino . Questa conferenza ha significato che le speranze suscitate dal discorso di Churchill venivano deluse, almeno in quella misura in cui le speranze erano state suscitate. Sopratutto che la tattica distensiva non ha la possibilità di liberarsi dal peso, dalla responsabilità, dal dovere di provvedere alla sicurezza. Questa parola, inizialmente, quando è scoppiata la guerra in Corea, si capiva bene che cosa volesse dire. Poi, lentamente, si cominciò a pensare che il Patto atlantico fosse uno schieramento inutile, costituito solo per la pressione americana. Ora il problema della sicurezza si è di nuovo imposto, perché nelle trattative si è constatato che i russi non vogliono a nessun costo abbandonare la loro preda, che hanno provvisoriamente in mano in seguito alle operazioni di guerra, la fine della quale sanzionò certe situazioni ma con la intesa che successivamente ci sarebbe stato un accordo per la pace che avrebbe rispettato la libertà dei popoli. Se leggete i resoconti della conferenza dei quattro ministri e le dichiarazioni di Molotov, vedrete che una cosa sola è chiara e certa: che le guarnigioni militari russe là dove sono, devono restare. Quindi tutte le risoluzioni, tutti i problemi si aggirano intorno a questo punto di vista assolutamente negativo: non si abbandonano le posizioni che erano state conquistate negli ultimi tempi e che invece dovevano essere soltanto un pegno e mai oggetto di conquista permanente. In verità noi non abbiamo mai sollevato obiezioni a possibili trattative. È evidente che se si può trattare, se si può combinare, è meglio. Ma è indispensabile che le trattative vengano condotte con grande prudenza e con una conclusione veramente definitiva; altrimenti noi correremmo il rischio di essere giocati da coloro che tengono in riserva ed accrescono le loro forze, mentre sotto la etichetta di una presunta pace continuano la guerra fredda. Parallelamente ai mutamenti avvenuti sullo sfondo della politica internazionale, anche la situazione interna italiana è venuta assumendo un altro aspetto. E qui non voglio entrare nei dettagli perché queste mie considerazioni astraggono da altre considerazioni che probabilmente in via di fatto si inseriscono in questo quadro internazionale. Partendo da queste premesse, amici miei, dovremmo trarne la seguente conclusione: se vogliamo crescere in maturazione nel partito, abituare il nostro cervello ad un giudizio equilibrato, non dobbiamo mai prescindere dalla situazione internazionale. È stato sempre così nella storia ed è così specialmente oggi, quando i problemi sono talmente connessi che non è possibile che la situazione interna, anche quella parlamentare, proceda indipendentemente dalle evoluzioni internazionali. E quindi bisogna anche riconoscere che una parte notevole delle nostre decisioni viene influenzata da avvenimenti che non dipendono dalla nostra volontà. E sappiamo che l’Italia è un paese privo di materie prime notevoli, il quale ha bisogno di importazioni e quindi anche di esportazioni per coprire il deficit della sua bilancia commerciale e che ha sopratutto bisogno di esportare le forze del lavoro, per la sua sovrappopolazione; un paese il quale è strettamente legato allo sviluppo dei rapporti internazionali. Ecco perché noi siamo europeisti e desideriamo uscire da questa cerchia. E non per abbandonare il nostro paese per il quale nutriamo una profonda venerazione ed un immenso affetto, ma per portarlo più avanti con la forza del lavoro e dell’intelligenza italiana. Questo argomento dovrete dibatterlo nei prossimi mesi in tutte le nostre Sezioni ed assemblee, perché il problema della CED ci obbliga ad una dura polemica con i nostri avversari. Bisogna che noi riusciamo a mettere in testa alla gente questo pensiero fondamentale, che noi vogliamo la CED per garantire non solo la nostra sicurezza ma sopratutto per creare le basi di una organizzazione europea che costituisce veramente una novità incisiva la quale va sostenuta anche se comporta dei rischi. Ma è una grande novità quella della Francia e della Germania che, direi con la collaborazione di tutte le altre nazioni vicine, formino insieme un blocco di popoli liberi il quale garantisca la comune sicurezza e rappresenti il perno per la costituzione di una nuova Europa. È per questo che bisogna lavorare con molta convinzione. Noi non facciamo questo per fare piacere all’America, come taluni vanno dicendo, o perché ci poniamo solo dei problemi militari. Per noi esiste un problema militare che è senza dubbio quello della nostra difesa, la quale è la base su cui vogliamo creare un domani di pace, di prosperità, un campo più vasto per il nostro lavoro e più naturali sbocchi alla nostra economia. Dunque dobbiamo prepararci a giornate molto dure perché coloro i quali rappresentano in Italia il pensiero russo non ci daranno tregua, come non ci daranno tregua in Parlamento coloro che hanno poca fede nella democrazia. Certo è che questa è una battaglia più grave, più importante di quella che abbiamo combattuto per il Patto atlantico, per vincere la quale ci è indispensabile non solo la maggioranza in Parlamento, ma anche l’appoggio coraggioso e risoluto dei nostri organizzati. È per questo che io faccio un appello all’unità. Tante volte mi si rimprovera di voler imporre un conformismo, di esigere che tutti pensino allo stesso modo. E mi si dice che non è possibile esprimere la propria opinione. No: io vi dico unità nella discussione e nella libertà. Ma la discussione deve essere fatta in sede propria. Discutete nelle vostre Sezioni! Forse talvolta assorbiti e preoccupati da altri problemi, questa libertà non abbiamo esercitata a sufficienza. Forse qualcuno si è annoiato perché riteneva che le discussioni fossero vane. No, se si tratta di esprimere il proprio pensiero sopra le direttive del partito, fatelo liberamente, ma onestamente e francamente. E con il vostro nome e cognome, ché non c’è niente di più deplorevole della palla nera o bianca deposta in segreto. E così nelle Sezioni, nelle riunioni ognuno può onestamente dire il proprio pensiero. E così anche nei nostri organi di stampa. Abbiamo fondato La Discussione che ha avuto appunto quel titolo perché sia chiaro che se qualcuno ha qualcosa da dire onestamente lo dica e noi lo stamperemo. Anche il numero di oggi pubblica un bell’articolo di un nostro illustre amico che a ragione si lamenta dei capi e del loro contegno in certe occasioni . Ed io, che sono fra i capi, accetto volentieri questo monito, per dare l’esempio. Potete mandare i vostri scritti che saranno pubblicati, ma non dovete ricorrere allo sfogo, talvolta anonimo, o pseudonimo, di altre pubblicazioni. Perché in genere, quando non si ha il senso di responsabilità di guardare in faccia, si cade facilmente nei pettegolezzi, e non si controlla la penna che certe volte anche contro le intenzioni di chi la impugna, sprizza il veleno della discordia. Ma se voi invece scrivete sul giornale che si sa che è sotto la vigilanza della Direzione del partito e se il partito ha la larghezza che deve avere, ed è questa oggi la nostra direttiva, allora, qualunque cosa scriviate non ci sarà l’avversario che vi citi e vi agganci la sua insidia scissionista. Lo stesso articolo, anche se firmato con nome e cognome, ma pubblicato su un foglietto qualunque, lo stesso articolo pubblicato viceversa in un giornale come il nostro, ha un diverso effetto. A noi importa che i nostri avversari non possano utilizzare il vostro scritto per uno scopo diverso da quello che era nel fondo del vostro cuore. Per cui faremo nuovo appello anche prossimamente a tutti gli amici e se è necessario aumenteremo le pagine de la Discussione perché tutti possano stampare quello che vogliono, purché naturalmente si tratti di cose serie: lasciamo la porta aperta, ma le cose devono avvenire in libertà, sì, ma anche nell’unità. Ora unità vuol dire non lasciare credere agli avversari che si possa andare tanto avanti da mettere in causa addirittura la compattezza del partito. Dunque, libertà nell’unità e, aggiungo, libertà nella responsabilità. C’è poco da scherzare. Oggi siamo tutti necessari. Oggi l’unità è assolutamente necessaria. Non soltanto deve esserci, ma occorre che sia evidente. Ecco perché nelle nostre manifestazioni dobbiamo preoccuparci di che cosa diranno e come potranno utilizzare i nostri avversari le nostre affermazioni. Non mi pare, amici miei, di essere troppo reazionario o conformista e di aver cercato di imporre un giogo alla vostra libertà. So benissimo che i partiti, bene o male, devono passare attraverso la trafila delle discussioni. Nella vita parlamentare è la stessa cosa. Si ripete troppo spesso che «la situazione è grave». Ma questa volta è veramente grave. Non sono pessimista, perché altrimenti non avrei potuto resistere alla vita che ho fatto. Sono uomo di battaglia e domani ricomincerei, se la mia età lo permettesse, con lo stesso ardore della gioventù. Però siamo arrivati ad un punto in cui ogni sforzo è doveroso e sacrosanto ed ogni energia deve essere richiamata, perché non c’è scampo. Bisogna guardare in faccia il pericolo ed affrontarlo a qualunque costo. Nessuno ha il diritto e neanche la possibilità di sfuggire a questo destino. Siamo destinati a difendere la libertà nel nostro paese. L’abbiamo fatto dieci anni fa nei momenti critici e gravissimi. Bisogna continuare a farlo anche ora. Non si tratta come allora di esistenze personali: ma si tratta come allora di spirito, dell’avvenire, della vita del nostro paese. 