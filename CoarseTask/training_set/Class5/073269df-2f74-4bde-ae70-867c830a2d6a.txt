Miei cari amici, si dice di solito che sono troppo combattivo, troppo irruente perché uso termini troppo rudi con gli avversari: però non ricordo di avere mai usato i termini e soprattutto di essere ricorso alle calunnie e alle infamie che mi rivolgono gli avversari e che trovo in tutte le cantonate d’Italia comprese le vostre. Amici miei, mi irrito a dovermi occupare della mia persona, quasi che un uomo, che ha passato tanti anni nelle lotte politiche e che ha legato e documentato la sua attività nella storia politica di questi ultimi anni, abbia bisogno di difendersi contro le infamie e le calunnie. Mi si domanda: De Gasperi sai nulla di Cesare Battisti? So questo: so che con Cesare Battisti sono stato in prigione ad Innsbruck; so questo: che quando Cesare Battisti venne tragicamente condotto a morte e il Parlamento austriaco si convocò, io fui l’unico deputato italiano che ebbe il coraggio di difendere Battisti. I signori frontisti che oggi sono andati a raccogliere nella pattumiera della colonna politica, sono andati a raccogliere i presunti falsi documenti dell’Ovra, quell’Ovra fascista che ha agito contro di me nel 1924-25, quando difendevo la libertà del popolo italiano sull’Aventino, hanno raccolto lo stesso materiale ripudiato da tutti gli uomini che amano la loro libertà . Ma io so che il pubblico italiano ha abbastanza intelligenza per non credere a simili calunnie e per temere la discussione. In un altro manifesto che ho visto qui affisso sono riprodotto mentre saluto romanamente: anche qui la verità è che io per non essermi mai piegato a nessuna forma fascista finii a Regina Coeli per parecchio tempo. Impudentemente i comunisti vogliono dividere in due settori il mondo: fascista ed antifascista e tutti diventano fascisti quelli che non sono d’accordo con essi e con il loro regime. Mi si è chiesto che cosa farò quando vincerà il Fronte. Amici miei, sono ormai abbastanza vecchio, ma ho paura che prima che io abbia ad assistere alla vittoria del Fronte passeranno molti e molti anni, ed è inutile, quindi, porsi questa lontanissima eventualità. Io credo che dopo la botta che riceverà il 18 aprile, il Fronte si scioglierà, perché nel Fronte vi sono i gruppi attivisti comunisti che gridano e gli altri che vengono trascinati e non vedono l’ora di liberarsi; ed io spero che la gran parte degli operai, anche se socialisti, sceglieranno altri partiti che garantiscono lo spirito nazionale e la forma democratica di regime al popolo italiano. Amici, non si tratta della mia persona; ma se si vuol proprio sapere che cosa farò dopo il 19 aprile, vi rispondo: riposerò. Mi riposerò sugli allori della vittoria! Combattendo come il governo combatte, svolgiamo il compito di proteggere la sovranità dei senatori e dei deputati eletti ed eventualmente proteggeremo dall’ira del popolo anche la minoranza del Fronte che sarà eletta. Le Camere si costituiranno: si eleggeranno i due presidenti; si eleggerà il capo dello Stato ed allora finalmente lo Stato democratico è perfetto, è definito ed i poteri sono costituiti. Ed allora noi agiremo come democratici, i quali sanno che i poteri del governo di chicchessia in Italia, nel regime repubblicano, derivano dalla Camera, dalla maggioranza della Camera. Questa è democrazia. Ed io potrei ribattere: cosa farebbe Togliatti nel caso che vincesse le elezioni? Ma credo che non abbiamo tempo da perdere per cose così lontane dalle possibilità. Oggi non esiste più quella specie di anarchia che esisteva due anni fa. Scelba ha colto nel segno quando ha concretato tutta la sua forza nella riorganizzazione degli organi dello Stato: polizia, carabinieri, esercito, insieme al ministero della Difesa, per difendere non i privilegi di alcuno, ma la libertà di tutti e perché soprattutto ci liberino dalla paura dei partiti e dalle minacce dei congressi e delle cellule. Noi vogliamo la libertà italiana! Questa sarà la questione di principio che dovrà essere risolta prima di ogni altro problema: cioè garantire ed assicurare in uno Stato bene ordinato, ben disciplinato, perché i cittadini possano essere liberi, liberi entro lo Stato. E questo è il regime democratico. Questo è il regime di libertà, è il regime che noi vogliamo. Questo per non correre la sorte di altri paesi, dove la mancanza di organi di polizia ha portato al caos, in modo che pochi uomini arditi e armati si sono impadroniti del potere. Questa è la ragione per la quale ce l’hanno tanto con Scelba e il nostro governo. Abbiamo cercato le armi e in parte le abbiamo trovate. Ce ne sono ancora molte. Le cercheremo ancora. Le armi devono esser dello Stato! L’aggettivo «cristiana» di cui si fregia la Dc ha un senso di tolleranza civile e di libertà per tutti i singoli e per tutti i partiti, contro le insidie armate di una insurrezione e gli sconvolgimenti che sono stati possibili negli Stati balcanici, Cecoslovacchia e Polonia, dove governi di minoranza si sono imposti alle maggioranze rimaste senza capo o che sono state battute e perseguitate. Il popolo italiano è in grado fortunatamente di profittare delle disgrazie altrui, perché ha ormai capito che lo si vorrebbe condurre attraverso un fronte che si qualifica per la pace, la libertà e l’amore, ma che in realtà è un fronte per la dittatura, alla conquista giacobina del paese. Ed oggi la lotta che si conduce contro di noi non è per la pace, la sovranità, il lavoro, come dicono i frontisti, ma pro o contro il piano Marshall. I comunisti sono contro il piano Marshall perché la sua applicazione, eliminando le cause della crisi europea, renderebbe impossibile o estremamente difficile il grande piano russo di conquista della Francia, dell’Italia e del Mediterraneo in genere, per il bolscevismo universale. E non è vero che gli americani ci aiutano per asservirci; ci aiutano per mantenere la pace e perché riprenda la navigazione sui mari, riprenda il lavoro nelle industrie, si fecondino i campi, ci sia un popolo ordinato in un regime di libera democrazia. Noi siamo un popolo ricco di braccia e di ingegno, ma siamo un popolo di risorse insufficienti per i nostri grandi bisogni; ed è naturale, perciò, che noi cerchiamo l’aiuto soprattutto in occidente e non ci umiliamo, né ci asserviamo se noi lavoriamo con quel popolo democratico a cui un italiano, Colombo, diede la vita. Il popolo italiano è un popolo intelligente che sa fare i suoi conti, un popolo che ha coraggio e non si lascia prendere dalla paura e non aspetta come è avvenuto a Praga che compaia la milizia segreta del partito comunista; ma, avendo a disposizione le forze dello Stato per difendere la sua libertà e difendere i suoi diritti di popolo, darà l’animo a questa lotta, anche se questa lotta è quanto mai difficile. Bisogna dimenticare in Italia la parola paura; bisogna ricordare solo la parola coraggio. In definitiva bisogna soprattutto ricordare la parola e il concetto di coscienza. Voi dovete agire secondo coscienza, costi quel che costi. Ecco ancora la famosa frase che mi rimproverano i miei avversari perché fingono di non capire che «costi quel che costi» significa andare per vie diritte, assumendo tutte le responsabilità, disposti ad affrontare e a pagare di persona. La frase «costi quel che costi» vuol dire soltanto e semplicemente a costo di qualunque sacrificio personale. Molti dicono che ho esagerato, che con ciò quasi quasi ne potrebbe andare di mezzo la mia persona. Non credo. Comunque, non me ne preoccupo. Un manifesto ha ricordato, perfino, piazzale Loreto. C’è ancora qualcuno che ha questo chiodo nel cervello. Ora io vi dico: deciderete secondo la vostra coscienza, illuminati dal principio democratico, dal vostro interesse e soprattutto dalla ispirazione della vostra coscienza, che è ispirazione della civiltà cristiana. Giudicate secondo questa coscienza e ricordatevi che voi siete tenuti ad essere, non il partito dominatore ma il partito che dà maggiore contributo al servizio della nostra patria! 