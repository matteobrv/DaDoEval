Noi vediamo nella Comunità Atlantica una formula nuovissima di cooperazione internazionale e di contributo alla causa della pace: essa è basata, infatti, non soltanto sulla necessità di una salda difesa in caso di attacco ma ha l’obiettivo di creare un’intima e feconda collaborazione politica, economica e sociale fra i suoi membri, collaborazione che non può essere piena e sincera se non sulla base di un comune regime di libera democrazia e di realizzazione [di] un preciso programma di concreto progresso sulla via dell’unità politica internazionale. Al riparo del baluardo difensivo che la NATO va facendo ogni giorno più sicuro questa cooperazione internazionale costruirà, nell’operosa concordia dei nostri popoli, un mondo migliore per tutti. Man mano che, col trascorrere del tempo, l’organizzazione del trattato del Nord Atlantico precisa e consolida le funzioni e l’articolazione dei suoi organi, man mano che essa sviluppa, completa e rafforza le sue strutture, il contributo dei singoli paesi membri si fa più concreto e più efficiente, e l’Italia, che ha la sicura coscienza di avere dato finora tutto il suo possibile apporto, è decisa a continuare senza sosta la sua sincera collaborazione. Noi crediamo fermamente che anche i più ardui problemi del momento attuale, affrontati in comune e nello spirito di collaborazione che ha generato l’alleanza, possano trovare la loro soluzione secondo giustizia, nel quadro della vigorosa solidarietà esistente fra paesi stretti da un patto per ciascuno di essi vitale ed impegnati in uno sforzo che è insieme di conservazione e di rinnovazione. 