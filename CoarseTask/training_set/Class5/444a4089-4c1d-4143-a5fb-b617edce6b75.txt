Accenna alla situazione che ha determinato lo sciopero del personale direttivo dell’amministrazione statale e sul disegno di legge relativo all’organizzazione del lavoro e alla regolamentazione del diritto di sciopero. In particolare: Circa l’atteggiamento della Dirstat osserva che non sono stati chiariti i motivi veri dell’agitazione che in realtà sono in contrasto con le richieste della Cgil e della massa del personale. Per quanto riguarda lo sciopero fa presente che bisogna tenere un atteggiamento fermo: il prestigio dello Stato è un bene da difendere. Dobbiamo riconoscere che la regolamentazione del diritto di sciopero è insufficiente e che all’uopo occorre una legge. Chiede se tale regolamentazione possa essere inclusa nella legge sindacale di carattere generale oppure se possa essere prevista da una legge stralcio. Ieri sera ne ho discusso con amici. La tendenza è nel senso di comprendere la regolamentazione nella legge generale. Pone il quesito se le disposizioni sullo sciopero degli impiegati statali vadano inserite nella legge sindacale ovvero se debbano essere contemplate in una modifica dello stato giuridico. Riferisce alcuni esempi della legislazione americana e della giurisprudenza francese particolarmente del Consiglio di Stato. Invita Marazza a riferire sul progetto di legge sindacale. Oggi adottiamo determinazioni di massima. L’elaborazione delle norme sarà delegata ad una Commissione . Occorre distinguere interesse dello Stato e della collettività dagli interessi generali rappresentati da problemi di ordine sindacale. È altresì necessario fare distinzione tra sostanza e procedure. Viene aperta la discussione degli articoli 35 e seguenti del progetto. […] Bisogna porre rimedio ad una lacuna dell’ordinamento legislativo. […] Il metodo seguito dal direttivo della Dirstat non appare leale. Probabilmente i funzionari direttivi hanno oggi scioperato perché scioperavano gli altri dipendenti. E temevano il rinnovarsi dell’appiattimento delle retribuzioni. Si possono adottare opportuni provvedimenti per evitare lo sciopero. Con le confederazioni invece non è possibile condurre trattative. La legittimità della trattenuta di una giornata di retribuzione è indiscutibile. L’unica soluzione è forse quella di fare una legge. Il Consiglio di Stato infatti non ha riconosciuto il carattere di trattenuta per motivi disciplinari alla mancata corresponsione dello stipendio nei giorni di sciopero. 