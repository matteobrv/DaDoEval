Sono venuto a Reggio Calabria perchè so che qui dovete combattere su due fronti: noi siamo impegnati da parecchi anni in lotta contro i comunisti e siamo ora attaccati alle spalle dagli antichi squadristi che ci hanno accusato di aver tradito la grandezza e la dignità della nazione: loro che ci hanno condotto al disastro. E ci accusano di voler polemizzare con i morti: ma noi polemizziamo con i vivi i quali si assumono la responsabilità della disfatta. Essi hanno il coraggio di accusare noi, che abbiamo salvato il paese prima dal disastro cui ci avevano condotto e poi dal pericolo comunista. Ma essi non riusciranno a fare una seconda volta il giuoco della marcia su Roma; noi non siamo degli imbelli e dei deboli, siamo forti, il governo è forte. Non riusciranno a fare questo giuoco. Perché il maresciallo Tito pretendeva di avere diritti su Trieste? Perché egli, vincitore dei tedeschi, pretendeva di assumere la parte che già il governo di Salò aveva concesso ai tedeschi. L’on. De Gasperi ha citato – come aveva già fatto a Palermo – alcuni documenti dimostrativi delle responsabilità della Repubblica di Salò nella cessione del litorale Adriatico e dell’Alto Adige ai tedeschi. Il governo ha abbondanza di prove circa questa responsabilità e non mancherà di presentarle. Dopo aver ricordato l’azione svolta per la ripresa nazionale ed internazionale dell’Italia, particolarmente nella parte che si riferisce alla salvezza delle zone che erano minacciate di separazione dal corpo della patria, l’on. De Gasperi ha detto: l’Italia è oggi di nuovo rispettata e alla pari delle altre nazioni, ha riacquistato la propria dignità, non è più una miserabile Repubblica sociale. Ogni voto dato al movimento sociale italiano è un voto perduto; quanto alla Monarchia, non bisogna dimenticare che oggi si tratta di eleggere il sindaco e non il Re. Noi vogliamo la pacificazione, ma non si pretenda che ci assoggettiamo alla politica d’isolamento internazionale e di avventure che fu dei fascisti e a quella politica che porterebbe di nuovo il paese alla rovina. I nostri avversari fanno anche il gioco di Tito, il quale va dicendo che noi vogliamo ancora una volta il fascismo. Ma l’Italia vuole l’integrità nazionale e non intende affatto seguire una politica di avventure. Ma questa manovra dell’estrema destra porta un improvviso soccorso ai comunisti: non lasciatevi impressionare. Il pericolo numero uno è sempre il bolscevismo; se esso dovesse trionfare, non ci sarebbe più libertà per nessuno, ma soltanto la dittatura comunista. Perciò io pongo il problema di coscienza a coloro che votano per le liste che rappresentano i voti perduti. Cosa importa che ci siano cento voti in più o in meno in Calabria quando si tratta di nominare il Consiglio comunale? Coloro che mettono in pericolo la vittoria del più forte blocco anticomunista, quello dei partiti democratici, hanno sulla coscienza il pericolo che l’Italia vada alla rovina. Perciò, è in nome della salvezza nazionale che faccio appello a coloro i quali sentono la patria come forza viva ed operante e la vogliono difendere con dignità e fierezza, in libertà e democrazia, affinché riaffermiamo con il loro voto la fiducia in un’opera che è opera di ordine, di democrazia e di dignità nazionale in collaborazione con gli altri popoli liberi. Il governo non defletterà da questa linea di difesa democratica fino a quando sarà sorretto dal consenso popolare. A parte i problemi suscitati dalle elezioni amministrative, è in quelle politiche che nel Nord e nel Sud contemporaneamente affronteremo la battaglia decisiva e per essa intendiamo preparare intanto le leggi adatte per combattere contro coloro che minacciano la libertà: innanzi tutto contro il bolscevismo, che è il nemico numero uno e coloro che vedono questo pericolo hanno il dovere di aiutarci a respingerlo; in secondo luogo contro coloro che, d’altra parte, vorrebbero nuovamente imporci la politica dell’avventura e del manganello. È vero che molto c’è ancora da fare, ma è anche vero che questo è il primo governo che ha affrontato il problema del Sud. Anche Mussolini visitò i «sassi» di Matera, ma i «sassi» restarono; oggi, invece, la legge è in atto e questo non è che un esempio di quello che il governo ha fatto e sta facendo. Io credevo che avremmo dovuto condurre questa campagna solo contro i socialcomunisti, ma questi invece hanno trovato degli alleai all’estrema destra. Ci batteremo dunque su due fronti. Ma oggi e domani vinceremo. L’estrema destra ama qualsiasi appellativo di «forza nazionale», ma coloro che vedo qui davanti a me che cosa sono allora, non sono la nazione viva ed operante? Quasi che questo popolo non debba avere il diritto di risorgere nella democrazia, quasi esso non abbia compreso quello che il governo ha fatto. Certo non si fa tutto in un giorno, perché nel Sud vi sono cento anni di arretratezza che devono essere affrontati con imponenti programmi di opere. Lo stiamo facendo, lo faremo: dateci il tempo, dateci la forza della vostra fiducia e noi compiremo il secondo Risorgimento italiano! 