Appello rivolto agli elettori siciliani perché non disperdano il proprio voto a vantaggio delle liste monarchiche e missine: ciò – asserisce il presidente del Consiglio – equivarrebbe a sottrarre la maggioranza necessaria allo schieramento «centrista» per assicurare la governabilità e rafforzare le istituzioni democratiche. Il paese non si deve dividere nella decisiva battaglia elettorale su una questione di forma (Monarchia o Repubblica), ma unire intorno ad un fine sostanziale: difendere il libero regime basato sulla giustizia sociale. Il periodo di distensione, aperto con la morte di Stalin, non si è infatti ancora perfezionato per il perdurare del conflitto coreano e per alcune irrisolte questioni dei trattati di pace. Si attribuisce poi il merito di avere impedito «l’operazione balcanica» di costituire, anche in Italia, una «quinta colonna» del comunismo sovietico. Amici miei, cari palermitani e siciliani; veramente non solo non diminuiti, ma siete molto aumentati e non soltanto è cresciuto il vostro numero che le piazze e le vie adiacenti non possono contenere, ma è cresciuto il vostro entusiasmo, la vostra convinzione e la vostra fedeltà. Allora, amici miei, io potrei chiudere il mio discorso prima di cominciarlo. (Interruzione per il solito scherzo dei topi). Il solito scherzo! Amici, ogni volta che qui si è tenuto un comizio, c’è stato lo stesso tentativo puerile. Conservate la calma, continuiamo il discorso. Vi ricordate il 14 aprile 1948? Io sono venuto qui a parlarvi per la prima volta in Sicilia, per la prima volta come ministro, perché già nel 1924, durante il periodo fascista, ero venuto qui a parlarvi assieme a tanti oratori dell’opposizione. Allora eravamo una minoranza che combatteva per la libertà. Nel ’48 la libertà l’abbiamo conquistata e consolidata. Venni allora a dirvi: «siciliani, voi avete inaugurato un lavoro proprio autonomo di ricostruzione e di ricostruzione dell’isola. Siciliani, voi darete l’esempio a tutto il Mezzogiorno, perché il Mezzogiorno ha bisogno di esempio, ha bisogno di incoraggiamento, ha bisogno di unità, ha bisogno di ottimismo, di operare, di riprendere, di rifare il tempo perduto nei secoli» ; e voi avete mantenuto la parola e nel 27 maggio ’51 venivo qui un’altra volta a felicitarmi con la vostra amministrazione regionale, con la Regione, per il lavoro fatto insieme. Ricordo che già allora entrava in azione la Cassa del Mezzogiorno il cui preventivo per il decennio (allora si pensava a dieci anni, oggi siamo arrivati a dodici) importava già 225 miliardi di lavori pubblici. In quel discorso, poiché gli argomenti sono sempre gli stessi, abbiamo parlato di pace, di guerra, perché la minaccia comunista era che noi preparavamo la guerra, che bisognava organizzarsi nel Partito comunista e, in genere, nell’estremismo di sinistra, contro il tentativo da parte nostra di organizzare una guerra. Ed allora io rispondevo che il Patto atlantico, che avevamo concluso in quel momento, lasciava libero il governo italiano ed il Parlamento italiano di dissociarsi, se il patto per ipotesi assurda avesse servito per attaccare. Il Patto atlantico è semplicemente patto di difesa, non di offesa. Se domani del Patto atlantico si dovesse abusare per attaccare, noi, in base al testo stesso dell’impegno, avremo la piena libertà e lealtà di dissociarci e di separarci. Ci rivedemmo un’altra volta l’anno dopo: 11 maggio 1952 . Allora si parlò ancora di pace; ma questa volta io avevo un argomento in più. Stalin aveva appena detto che da due anni la pace aveva fatto notevoli progressi, che era più vicina la sicurezza. Si andava assicurando ormai lo stato di pace. Perché? La ragione era chiara, lampante; perché si era costituita l’organizzazione difensiva dell’Occidente. Tutti gli Stati liberi si erano messi d’accordo, avevano creato un vallo di difesa, avevano con ciò reso pericoloso qualsiasi attacco, e peggio, se al di là, semmai, ci fosse stato qualcuno che avesse avuto tendenze alla guerra, questo pericolo veniva allontanato per la forza stessa della sicurezza e della difesa organizzata. Ebbene oggi, amici miei, quando ritornate a casa, alle vostre famiglie, alle vostre donne potete dire, in buona coscienza, che la pace ha fatto ulteriori progressi, potete dire che il pericolo della guerra è allontanato. Ma se vi domandano se tutto questo è frutto dei discorsi di Li Causi o dei discorsi di qualsiasi arruffa-popoli, dovrete rispondere che questo è frutto dell’organizzazione della difesa, della solidarietà occidentale di popoli liberi. Oggi ormai da ciascuna parte si deve sentire che un conflitto sarebbe un terribile suicidio, un terribile pericolo e perciò la pace è più vicina, la pace è più consolidata. Oggi, morto Stalin, di cui prima si diceva che fosse l’uomo che garantiva la pace, oggi, invece, morto Stalin, si dice che dopo la sua morte è più vicina perché gli uomini che gli hanno succeduto nel governo credono più facilmente alla composizione pacifica dei problemi che sono ancora aperti; e perciò siamo in periodo cosiddetto di distensione. Però, badate bene, le chiacchiere sono chiacchiere e i fatti sono fatti. Perché si possa dire che il pericolo è scongiurato e che si è trovata la strada per andar d’accordo bisogna: 1) smettere di sparare in Corea (ed invece ancora ieri si combatteva); 2) cessare la guerra, laddove divampa e l’armistizio non è ancora concluso; 3) risolvere i problemi di quei paesi d’Europa che non hanno ancora avuto trattati di pace. C’è la povera Austria che è ancora occupata da quattro potenze; uno Stato che esiste sulla carta, ma che ancora non ha sovranità. Ci sono delle questioni grosse che dividono ancora la nuova Germania dalla Polonia e dalla Russia e sono problemi appena abbozzati in compromessi provvisori nei due famosi Congressi della pace: conferenza di pace di Potsdam e di Yalta. Sono problemi aperti che bisogna risolvere. Ci sono problemi anche più piccoli, per la loro dimensione, ma grandi per gli effetti di sentimento e per l’effetto politico-spirituale; problemi come quello della nostra Trieste e del Territorio libero. Durante la campagna elettorale si è andati ancora cianciando con le parole: «sapete come risolveremo il problema? Tirandoci da parte; facendo i neutrali, non stando né a destra né a sinistra; né con l’America, né con la Russia, né con l’Inghilterra». E questa sarebbe la tattica consigliata dall’on. Nenni su tutte le piazze. Ma neutralità in questo senso vuol dire abbandono, isolamento; vuol dire rinuncia a qualsiasi alleanza e solidarietà con l’America, con gli Stati liberi. Una neutralità sarebbe possibile se avessimo tanto denaro e tante risorse economiche da crearci noi un esercito con le nostre forze, con la nostra difesa. Il giorno 2 giugno avremo per tutte le piazze, e principalmente a Roma, la rivista dell’esercito. Vedremo il trionfo di queste divisioni, ma ammireremo le armi moderne, le armi meccaniche. Ma amici, queste armi meccaniche costano. Una sola divisione corazzata costa 100 miliardi ed il mantenimento di una tale divisione, una volta attrezzata, costa 10 miliardi annui. Come volete che faccia il povero bilancio dello Stato italiano a tenere assieme 10, 11, 12, 13 divisioni quante sono necessarie per la difesa, non per l’offesa, del nostro confine orientale? Noi, senza l’America, non avremmo potuto assolutamente rimettere in piedi il nostro esercito ed avremmo dovuto mandare i soldati a combattere con quei famosi 8 milioni di baionette che poi non c’erano. Lo so: qui a Palermo (non so se su questa piazza o altrove) l’on. comunista Terracini mi ha lanciato l’offesa: «servitori dell’America». Servitore no, ma se dovessi essere servitore, meglio dell’America che della Russia. Questo è certo. Ma servitore no. Questa America, che ci ha rinnovato anche quest’anno il suo aiuto economico per il nostro bilancio, quest’America che ci ha dato degli aiuti per la Cassa del Mezzogiorno, dunque per la rinascita del Mezzogiorno, per altri lavori che avete anche recentemente qui inaugurati, questa America che ci ha aiutati e sollevati; questa America che alberga ed ospita tanti numerosi fratelli siciliani, italiani del Mezzogiorno, non è una tiranna, non è una dominatrice che abbia bisogno di noi; non è una signora la quale cerchi servitori, schiavi, ma una nazione democratica che vuole dei fratelli liberi. E noi l’accettiamo questo supporto di libertà e di fratellanza. L’altro giorno l’ambasciatrice degli Stati Uniti, in un discorso tenuto alla Camera di commercio italo-americana di Milano, ha rinnovato la dichiarazione del presidente Eisenhower riguardante l’aumento della quota di emigrazione ed, in genere, ha messo innanzi la probabilità che in America si faccia largo questo pensiero che invece di distribuire denaro, di sovvenzionare i singoli bilanci dei singoli Stati, invece si aiutino questi Stati, lasciando importare merce attraverso il commercio. Ed è quello che vogliamo noi: il commercio libero e la libera entrata degli uomini del lavoro, delle braccia. Non è un atto servile il nostro, non è che noi stiamo con la mano tesa, domandando l’elemosina. L’ultima volta che fui a Washington innanzi al presidente degli Stati Uniti, dissi: «presidente, ci permetta che entrino 200-250 mila lavoratori per anno, per due anni a lavorare negli Stati Uniti e noi rinunciamo a qualsiasi aiuto economico» . Dice Terracini che io da una parte sono servitore dell’America e aggiunge che sono mosso da un odio bestiale (parole tali e quali) contro la Russia. Non è vero e l’ho dimostrato durante questa campagna elettorale e in altri discorsi con documenti irrefragabili: ho dimostrato che nel 1945, quando mi sono incamminato per quel calvario… del trattato di pace, ho mirato soprattutto ai buoni rapporti con tutti, con tutti gli Stati, anche con la Russia, ed ho detto ai ministri russi: «non crediate perché voi siete comunisti che noi vi odiamo, che siamo contro il vostro Stato perché è uno Stato bolscevico». Non è per questo. Se la Russia considererà con benevolenza i nostri postulati e ci aiuterà a risolvere le nostre questioni nel trattato di pace, è certo che noi anche verso di lei avremo un atteggiamento amichevole. Questo l’abbiamo detto, lo abbiamo ripetutamente scritto, lo abbiamo anche stampato. La vera ragione per cui non fu possibile andare d’accordo è questa: la Russia, oltre che essere comunista, è anche la potenza madre di tutti gli Stati slavi ed ha voluto proteggere fino all’ultimo la Jugoslavia nelle sue pretese contro le giuste richieste dell’Italia. Ecco perché c’è stato l’urto tra i due Stati, ecco perché non potemmo essere entusiasti della Russia, la quale ha preteso da noi tutta la quota della flotta che ci era stata imposta e tutta la quota di riparazioni di cui al trattato ed è stata dura, tutte le volte che ha dovuto rispondere alle nostre richieste. Le ho dimostrate, queste cose, sono documenti storici e l’ho dimostrato ai signori nostri comunisti che difendono l’URSS a qualunque costo. È dimostrato, così, che sono essi che vengono meno alla solidarietà nazionale, non noi che facciamo della nostra ideologia anticomunista la tattica realizzatrice della nostra patria. La vera ragione dell’avversione contro di me espressa in forma così aspra dalle labbra giuridiche dell’on. Terracini, con espressioni proprie da vecchio testamento, è un’altra. Egli dice di me che io parlo con cinismo brutale, che sporco ogni cosa che tocco, che non ho ideali. Tutto questo è una serqua di ingiurie che non ha fondamento. La verità è che sono contro di me e se hanno da rimproverarmi qualche cosa è solo il mio titolo di merito, quello cioè di avere impedito, silurato l’operazione balcanica che volevano fare anche in Italia, la conquista della quinta colonna. Ho scoperto, prima, ho impedito poi, con forza, nel momento critico, il tentativo della dittatura bolscevica. Mi ringrazino i signori comunisti che l’ho impedito perché se non l’avessi impedito avrebbero sulla coscienza la libertà dell’Italia, la libertà di questo paese. La vostra, la loro stessa libertà perché su queste piazze, invece che queste lampade, ci sarebbero rizzate le forche come a Praga. E non eravamo lontani quando sentivamo i discorsi dell’on. Li Causi il quale, infiammato dall’attacco dei nord-coreani in Corea, diceva: «anche il popolo siciliano deve seguire questo esempio, appoggiato dalle forze russe». E per questo mi dipingono come un tiranno. Io avrei costituito un regime non una democrazia, un regime come il regime fascista ed io mi farei ludibrio tanto della Monarchia che della Repubblica; io avrei detto che per me tanto la Monarchia quanto la Repubblica sono un trastullo. La sola passione che domina in me, dicono, è quella del dominio, mentre egli, Terracini, il capo della comunisteria, non credo che sia un’offesa, è una risposta a quelli che mi dicono che sono il capo della democristianeria, disse queste parole aggiungendo: «spero che ci siano dei monarchici presenti – disse Terracini –. Riconosco che la Monarchia e la Repubblica sono due momenti della storia della civiltà». Che novità! Che scoperta! Che degnazione… riconoscere che la Monarchia e la Repubblica sono due momenti nello sviluppo storico! Ma in realtà queste parole erano dette per dimostrare ai monarchici che questi comunisti, poi, non sono una cosa così paurosa, che in fondo rispettano tutti, compresa la Monarchia. Io, invece, sarei un cinico, perché ad Avellino avrei detto che la questione della Monarchia o della Repubblica non è una questione di sostanza, che è una questione di forma. È come discutere se un uomo ha sulla testa un cappello di paglia o di feltro. Ma la questione del cappello non è sostanziale per conoscere un uomo e così è nello Stato, così è nella struttura sociale. Quello che importa è vedere se esista un regime libero, se è organizzato come regime di giustizia, se ha la tendenza alla giustizia sociale, se gli strati popolari hanno la possibilità di farsi valere e di governare. Questa è la sostanza. La forma è se uno Stato è Repubblica o Monarchia. Allora, dicevo io, poiché si tratta soprattutto della sostanza delle cose, credete che sia necessario dividerci sopra una questione di forma? Credete che sia utile che noi ci dividiamo e votiamo per un Partito monarchico, quando, pur avendo sentimenti, magari monarchici, sappiamo che la questione principale è di salvaguardare, di consolidare il regime libero, il regime democratico? Parlo specialmente a voi del Mezzogiorno, dove abbiamo un programma di rinascita che mai, badate bene, in nessun tempo e con nessun partito, mai abbiamo avuto un programma di rinascita che importa e che impegna ormai tutto lo Stato nord e sud, per 100 miliardi per 12 anni. Di questi, una buona scorta tocca alla Sicilia, tutto questo riguarda ogni settore economico, tutto questo, però, deve essere alimentato con tenacia, con unità, con concordia, con una certa linea permanente (perché, badate, anche nel passato, vi sono stati dei programmi lanciati nel 1902 da Zanardelli , poi rimasti lettera morta o applicati a metà, o interrotti durante la guerra). Per far ciò abbiamo bisogno di pace e di continuità; abbiamo bisogno di concordia. Qui non c’entra né la Monarchia né la Repubblica, qui c’entra la necessità del popolo; prima il popolo bisogna salvare! La realtà è che in Italia c’è una vita nuova. Politicamente la democrazia di centro vuole la libertà e l’ordine come ha detto l’on. Alessi; il popolo ha la sua rappresentanza nella Regione; la riforma agraria viene applicata, i lavori pubblici si sviluppano. Ogni ministero, a cominciare da quello diretto dal nostro on. Aldisio , ha fatto i suoi piani. C’è per tutti necessità di un certo esperimento; c’è per tutte le professioni e per tutte le occupazioni necessità di esperimento. L’esperimento non si improvvisa. Quando un ministro ha organizzato bene il suo lavoro, conosce bene i suoi funzionari, ha studiato bene i suoi problemi, è in grado di fare un programma per l’azione di domani. Ed allora tutto il programma diventa esecutivo, capace di essere eseguito. Così abbiamo il programma delle strade, abbiamo il programma dei fiumi, abbiamo il programma degli acquedotti, delle bonifiche, delle irrigazioni, delle forze endogene. Sappiamo che cosa vogliamo e dove dobbiamo arrivare. Abbiamo la meta chiara: entro cinque anni la barca con la spinta, deve arrivare fin là. Ecco la necessità della chiarezza della meta e dello sforzo concorde e continuo per arrivare. Non bisogna che ogni cinque minuti si cambino i pilastri. Badate bene, non dico che il metodo consigliabile sia quello dove i ministri dal banco del governo vanno in prigione e quelli della prigione vanno a fare i ministri. Ma neanche il sistema francese dove vanno dalla buvette al banco del governo ogni quindici giorni. Anche questo non va. Occorre continuità di lavoro; non dico che debbano restare sempre le stesse persone, non sempre noi. Gli uomini che seguiranno, continueranno la nostra esperienza, continueranno ed applicheranno le nostre conclusioni. Ci sarà una continuità di lavoro; questo vuol dire governo stabile, governo permanente. E voi sapete come vanno le famiglie: le famiglie vanno bene quando c’è un po’ d’ordine, quando c’è qualcuno che tiene l’ordine e lo tiene continuamente. Se si cambia ogni cinque minuti, non si conclude niente. Così va in agricoltura con un campo, così va in officina, così va nel lavoro in genere. Ma, direte voi, queste sono chiacchiere (voi veramente no, ma qualche avversario lo dice), queste sono chiacchiere, le solite chiacchiere, programmi, ecc. Guardate, io rinuncio alle cifre perché qualcuno mi griderebbe: «bisogna ancora discuterle queste cifre». Io rinuncio a quelle del futuro, a quelle del passato no. Il 10 maggio 1951 annunciavo che erano stati finanziati, cioè c’erano soldi per 24 miliardi di lavori e appalti, cioè assegnati ormai 19 miliardi. Adesso al 30 aprile 1953 sono stati approvati 2.510 progetti di opere pubbliche per un importo di 44 miliardi, soltanto per la Sicilia. E di questi progetti ne sono stati appaltati 2.439 per un importo di 38 miliardi e di questi sono 578 i progetti della provincia di Palermo, per un importo di 6 miliardi 740 milioni ed appaltati 517 per un importo di 5 miliardi e 376 milioni. Queste cifre le posso dire perché corrispondono a fatti ormai garantiti, ad opere che sono in corso di esecuzione. Questa è l’Italia che si rinnova. Questa è l’Italia che rinasce e c’è un candidato del Msi, il signor ambasciatore Anfuso, che è venuto qui a Palermo a dire: questa è l’Italia della vendetta, della persecuzione, della caccia al fascismo. Che vendetta abbiamo mai compiuto, dopo il ’45, nelle prime giornate della Liberazione quando non c’era responsabilità di autorità? Che vendetta a confronto di quello che è avvenuto nel Belgio ed in Francia? Il nostro è stato il trattamento più mite che si poteva usare. Abbiamo avuto nelle procedure straordinarie condannate 5.583 persone per collaborazionismo con i tedeschi ed oggi ve ne sono in carcere soltanto 331 ma per reati comuni, per reati gravi. Abbiamo cercato di introdurre provvedimenti di pianificazione: abbiamo detto anche che hanno combattuto al di là nella Repubblica sociale (non sappiamo se in buona fede o no) ed hanno fatto quello che credevano di fare in quel momento, sono vittime della guerra; bisogna dar loro sovvenzioni e sussidi, dare ai militanti le pensioni, anche a quelli della milizia. Abbiamo presentato due leggi ed è cessata la legge eccezionale che teneva lontani dalle candidature gli uomini che erano irresponsabili dell’amministrazione della politica passata. Ma non debbono interpretare tutto questo come una giustificazione, una riabilitazione, come quasi noi fossimo d’accordo che quel che hanno fatto andava benissimo. No. Il malfatto resta malfatto. Quando un generale manca al suo giuramento, qualunque sia lo stato della sua coscienza, ha mancato al suo dovere e la legge lo punisce. E quando Anfuso dice: «che credete che significhi per noi Graziani? Significa l’Africa, la terra che abbiamo perduto e non un desiderio di lotta», io rispondo: per quel che Graziani ha compiuto in Africa, ha fatto il suo dovere. Gli domandiamo conto di avere dato alla gioventù il cattivo esempio in momenti decisivi, di mancare alla sua parola di soldato verso il re ed il governo legale. È questa la ragione per cui noi possiamo pacificarci personalmente, possiamo essere disposti alle amnistie, a dimenticare, ma non a coonestare né proclamare che mancare al giuramento sia essere dalla parte giusta, come ha fatto Anfuso quando era ambasciatore; ambasciatore del re che ha obbedito viceversa a Mussolini, quando Mussolini si è ribellato; ma se costoro avessero ragione, allora tutti gli altri nella nazione, tutti i generali che hanno obbedito, tutti i soldati che sono morti per il governo legittimo, tutti gli ambasciatori che seguirono il governo a Brindisi e poi su su fino a Roma, tutta la nazione che stette da principio intorno al re e poi intorno alla Repubblica che stette per le leggi; questa avrebbe torto! Noi questa storia rifatta a questo modo, con una audace inversione non possiamo accettarla. Noi sentiamo il dovere, la responsabilità di sollevare questa questione, di affrontarla e di dir chiaro il nostro pensiero: pacificazione sì, unità sì, concordia; ma non ci si chieda di ammettere princìpi cha una volta ammessi costituirebbero veramente la rovina di ogni democrazia. Ci mancherebbe la base sotto i piedi. La base è il rispetto della legge, è la santità del giuramento. Il 24 maggio, qui, Anfuso ha letto un messaggio di Borghese e di Graziani (Borghese è un altro che è mancato al giuramento per il quale è condannato), dove si parla di unità della nazione. Noi accettiamo questo appello all’unità; ma unità vuol dire unione morale; vuol dire un’anima sola nella nazione, vuol dire una fiamma sola che arda per il proprio paese. L’unità nel regime libero sopra i partiti; la legge democratica è uguale per tutti; non un partito privilegiato, che abbia il fez e gli stivaloni che s’imponga con la forza e la violenza di organizzazione militare. Unità, amici miei, ma soprattutto nello sforzo di lavoro comune, di rinascita; unità per un governo che abbia l’appoggio del Parlamento ed abbia autorità di farsi valere, autorità che si ispiri alla morale cristiana; perché senza la morale cristiana è come se in questa immensa piazza si spegnesse di un tratto la luce. Ed allora dite nelle vostre famiglie, ripetete sulle piazze, proclamate dappertutto questo comandamento; non disperdere i voti. I voti dati ai monarchici e ai missini equivalgono a sottrarre al centro le forze necessarie per vincere il socialcomunismo. Amici, so che non rivolgo a voi questo appello invano: votate per la democrazia, per la rinascita della Sicilia e dell’Italia. Sono ormai vecchio, vi ho rivisto oggi per la quarta volta: forse non avrò più occasione di vedere i vostri volti in una massa così enorme attorno a me. Non importa; io non sono che un nome ed un simbolo di una situazione; io rappresento un’idea. Gli uomini passano, l’idea non muore e soprattutto questa non morrà. E sarà la vittoria definitiva. 