Il presidente del Consiglio Alcide De Gasperi ha oggi annunciato che l’Italia ha proposto una nuova soluzione per il problema dell’amministrazione delle sue ex colonie e che le nuove proposte sono attualmente all’esame dei diplomatici riuniti negli Stati Uniti per la riunione dell’Assemblea generale delle Nazioni Unite. Essenzialmente le proposte italiane sono le seguenti: 1)Creazione di un’amministrazione fiduciaria tripartita sotto il controllo delle Nazioni Unite per tutta la Libia, affidando l’amministrazione della Tripolitania all’Italia, quella della Cirenaica alla Gran Bretagna e quella del Fezzan alla Francia. L’unità della Libia verrebbe tuttavia mantenuta in modo da poter eventualmente trasferire tutta la zona ad un governo arabo indipendente e unico quando le Nazioni Unite stabilissero che ne fosse giunto il momento. 2)Costituzione di una commissione per la ricerca di una soluzione di compromesso per l’amministrazione fiduciaria dell’Eritrea. Questa commissione dovrebbe comprendere l’Italia, l’Etiopia e quelle potenze occidentali, come gli Stati Uniti e la Gran Bretagna, che sono interessate a partecipare alle consultazioni. Una possibile soluzione potrebbe essere quella di una amministrazione fiduciaria mista sull’Eritrea da parte dell’Italia e dell’Etiopia. 3)La Somalia italiana, considerata d’importanza assai minore delle altre ex colonie, dovrebbe essere affidata all’amministrazione fiduciaria dell’Italia, come già è stato raccomandato alle Nazioni Unite dalle potenze occidentali. Il presidente del Consiglio De Gasperi ha detto che, secondo il parere degli esperti, malgrado che l’Italia non sia stata ammessa alle Nazioni Unite in seguito all’opposizione sovietica, essa può ugualmente essere considerata come legalmente avente diritto ad assumere la responsabilità di una amministrazione fiduciaria sotto il controllo di tale organismo. Discutendo il futuro del passato impero del suo paese, problema oggi esaminato a Lake Success, il presidente del Consiglio ha affermato che l’Italia si rende perfettamente conto dell’esistenza nel trattato di pace di una clausola che stabilisce che il governo italiano non potrà riacquistare la propria sovranità sopra le colonie, ma ha ribadito il suo pensiero che ciò non significa che l’Italia debba essere esclusa dal processo di incivilimento sulla base del sistema di amministrazione fiduciaria indicato nella Carta delle Nazioni Unite. Egli ha detto: «Io non posso naturalmente respingere il trattato. Tuttavia l’Italia, come gli altri paesi europei, ha il dovere culturale di contribuire al miglioramento delle zone arretrate». Il presidente del Consiglio De Gasperi ha detto che l’Italia crede che la Gran Bretagna, per ragioni strategiche, sia alla testa di coloro che tentano di escludere l’Italia da una anche minima partecipazione all’amministrazione futura della Libia, la quale è stata il gioiello dell’impero italiano, e ha affermato che i presupposti strategici sono divenuti del tutto evidenti per la prima volta nel corso della Conferenza della pace di Parigi nel 1946. Egli ha aggiunto: «Noi ci rendiamo conto delle preoccupazioni strategiche della Gran Bretagna, e, se Londra insiste sui suoi preminenti diritti in Cirenaica, noi possiamo riconoscerne la necessità. Tuttavia, non si deve dimenticare che gli arabi desiderano mantenere l’unità della Libia. È certamente possibile raggiungere un compromesso tra questi punti di vista. La Francia ha un grande interesse al Fezzan. Se la Gran Bretagna amministrasse la Cirenaica come se fosse una provincia della Libia, la Francia amministrasse il Fezzan allo stesso modo e così pure facesse l’Italia per la Tripolitania, i timori strategici di Londra verrebbero superati e nello stesso tempo l’unità della Libia sarebbe mantenuta fino al momento in cui fosse possibile la costituzione di un governo arabo. Una tale proposta potrebbe conciliare i timori strategici della Gran Bretagna con le aspirazioni dell’Italia a partecipare allo sviluppo della civiltà africana. La durata di una tale amministrazione tripartita dovrebbe essere fissata in base a considerazioni pratiche da parte delle Nazioni Unite». Il presidente del Consiglio De Gasperi ha aggiunto di essere sicuro che l’Italia non farebbe obiezioni ad assicurare agli Stati Uniti la costituzione di una base strategica nella provincia della Tripolitania posta sotto la sua amministrazione fiduciaria, purché non vi fossero obiezioni da parte delle Nazioni Unite. Cercando di analizzare i tentativi britannici di impedire l’amministrazione fiduciaria in Tripolitania, il presidente del Consiglio De Gasperi ha detto che è perfettamente comprensibile che la Gran Bretagna non dimentichi i giorni di el Alamein e l’attacco portato contro Alessandria dall’Africa settentrionale italiana. Egli ha aggiunto: «Se tuttavia voi pensate che l’Italia collabora ora pienamente con l’occidente, questo attacco non ha possibilità di ripetersi. Da quando l’Italia è stata ammessa a cooperare al Patto atlantico, la sua posizione è divenuta completamente chiara. Non ci si può considerare alleati e al tempo stesso temere una nostra posizione amministrativa in Tripolitania. Comprendo l’amarezza britannica per la cattiva esperienza passata. Ma occorre volger gli occhi al presente e al futuro. Se l’Italia è veramente un baluardo della civiltà occidentale, così come essa è considerata nel Patto atlantico, non è forse meglio rafforzarla che indebolirla? Evidentemente non vi è che una sola risposta». 