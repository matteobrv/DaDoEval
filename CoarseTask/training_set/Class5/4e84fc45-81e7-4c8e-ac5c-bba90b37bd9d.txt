Non conosco personalmente, la Grecia, – ha detto fra l’altro l’on. De Gasperi – perciò sono lieto dell’occasione che mi sarà offerta di visitarla prossimamente. Grecia e Italia, Nazioni mediterranee, debbono restare unite per contribuire al mantenimento della pace in questo mare. Fra i nostri due Paesi c’è stata una infelice parentesi che deve essere cancellata non solo a parole ma anche dai nostri cuori. Il presidente ha proseguito avendo parole di grande comprensione per la dura prova attraverso la quale è passata la Grecia anche nel tormentato dopoguerra e ne ha tratto sentimento per riaffermare la necessità di una sempre più stretta solidarietà tra Atene e Roma, per il presente e per il futuro. 