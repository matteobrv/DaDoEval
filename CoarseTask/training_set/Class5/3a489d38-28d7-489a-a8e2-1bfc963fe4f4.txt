Signor Ambasciatore, il saluto che oggi le rivolgiamo le giunge mentre sta per concludersi la sua breve ma intensa e costruttiva missione italiana. Ella è stata testimone di un periodo particolarmente interessante della vita del nostro Paese: un periodo durante il quale ha potuto osservare il rafforzamento delle nostre istituzioni democratiche, il completamento di un gran numero di opere di ricostruzione post-bellica, la ripresa della nostra produzione, la riorganizzazione e il potenziamento delle nostre forze difensive. Tutto questo lavoro è stato compiuto in un’atmosfera di sicurezza fondata su uno sforzo concorde, senza precedenti nella storia della civiltà, e che associa – con gli altri Paesi amanti della libertà e della pace – gli Stati Uniti e l’Italia. Testimone, ho detto, e avrei dovuto dire partecipe: non vi è infatti impresa civile ai nostri tempi che possa compiersi prescindendo dall’interdipendenza che vincola agli altri ciascun Paese di una comunità, e della solidarietà che fa comuni i mezzi per conseguire eguali risultati. In questo quadro di collaborazione fra Stati e popoli, che ci auguriamo vedere ancora estendersi ed approfondirsi in avvenire, i rapporti esistenti tra gli Stati Uniti e l’Italia vantano a buon diritto un posto d’onore: tali rapporti, signor Ambasciatore, Ella ha, con la sua attività, intensificati e resi maggiormente fecondi di risultati positivi. Della simpatia che il popolo italiano nutre per gli Stati Uniti d’America, Ella ha avuto frequenti e chiare manifestazioni: di queste io vorrei che le parole di commiato e di augurio che ora le sto rivolgendo trovassero il sincero accento e la calda spontaneità. E vorrei dirle che, assolto con tanto onore il suo compito in Italia, un altro le si offre ora, ed è quello di recare con sé in America il messaggio della solidarietà italiana quale Ella, meglio di ogni altro, ha potuto intenderlo. Ella può confermare al popolo americano ciò che i fatti vanno sempre più eloquentemente dimostrando: che gli italiani hanno compreso e condividono i principi e i sentimenti che sono alla base della politica di cooperazione, al servizio della quale gli Stati Uniti hanno posto le loro poderose risorse e l’entusiasmo del loro giovane popolo. Di questa politica ella è stata in Italia un assertore autorevole ed un appassionato esecutore. Un’amicizia così cordiale come quella stabilita fra Lei, signor Ambasciatore, e tanti di noi, non è certamente destinata a cessare col concludersi di una missione diplomatica: ed io vorrei che assai più che un congedo la signora Bunker e Lei vedessero nel nostro saluto la riaffermazione di questa amicizia che resta profondamente radicata nei nostri animi e ci auguriamo di poter avere, in futuro, frequenti occasioni di confermare personalmente quando loro torneranno nel nostro Paese. Con questi sentimenti nel cuore, io levo il calice alla sua salute personale, signor Ambasciatore, a quello della signora Bunker, a quelle del grande popolo americano e del suo valoroso Presidente. 