Per quanto riguarda l’esercito europeo informa che non si è potuto esimere dall’accettare l’invito alla conferenza di Strasburgo. Nel Consiglio dei ministri degli Esteri, che è stato convocato per i giorni 11 e 12 corrente, sarà esaminato il problema dell’esercito europeo. La tesi degli USA di costituire divisioni in Germania come parti integranti delle Forze integrate è stata sostituita dall’idea dell’esercito europeo promossa dalla Francia. Le tesi sostenute dai singoli paesi interessati presentano diversità. È necessario un organo deliberante per l’approvazione dei bilanci. Chiede come possa essere ritenuta responsabile una tale assemblea. Il bilancio deve essere separato oppure unico? Vi è diffidenza per la ricostruzione del Ministero della Difesa germanico (alla quale del resto gli stessi tedeschi sono contrari). Il progetto potrà realizzarsi? Comunque non deve essere l’Italia a farlo fallire. Al mito nazionale subentra il mito dell’Europa. Vi sono tremende difficoltà nell’esecuzione, in quanto viene a ridursi anche la sovranità fiscale delle singole nazioni. Si potrebbe fare un parallelo con l’organizzazione austro ungarica. L’inserimento della Germania in tale sistema determinerà una distensione e un aggravamento dei rapporti con la Russia? Il Consiglio dei ministri deve prendere posizione salvo la determinazione del Parlamento. Se il progetto non si realizza potrà ritornarsi alla tesi dell’America, ma la difesa avanzata non sarà probabilmente mantenuta. […] I colleghi escludono la possibilità di un attacco russo? Se non lo credono la questione non si pone. In caso contrario la difesa avanzata in Germania costituisce elemento indispensabile. Un esercito integrato senza l’accordo con la Francia è impossibile. Vi è interesse a sostenere Bonn a scopo di difesa; infatti l’unificazione della Germania occidentale con quella orientale potrebbe far passare il vantaggio al governo filocomunista. Bonn teme i generali del vecchio regime prussiano contrari all’attuale governo bavarese. I tedeschi, i francesi e gli americani sono per l’esercito europeo. Forse questi ultimi pensano che l’esercito europeo non si realizzerà ed in tal caso essi saranno gli arbitri della situazione. Eisenhower però è favorevole. La sua origine svizzera ha influenza. Può darsi che i tedeschi costituiscano un pericolo, ma è meglio farli entrare a tempo nell’organizzazione europea. Non c’è il pericolo che vengano eliminati gli organi nazionali: sono previsti centri e forze di reclutamento territoriale. Osserva, d’altra parte, che dal punto di vista politico non si può prendere una posizione negativa, e non si devono accettare ripieghi. [Il ministro dell’Interno domanda se la Germania sia in grado di riarmare immediatamente o se debba invece aspettare le ratifiche dei diversi paesi]. Gli esperti affermano che la Germania può iniziare subito il riarmo. […] Non ha alcuna intenzione di accettare il progetto attuale. Nella conferenza di Strasburgo porrà la questione federalista e costituzionale. Sarà guardingo nella sostanza del problema. Non dobbiamo però lasciare cadere l’occasione favorevole poiché dall’esercito può sorgere l’Europa. Vede all’organizzazione non solo il pericolo della Russia ma anche un attrito potenziale tra Germania e Francia. Non chiede oggi che vengano assunti impegni ma vuole soltanto avere un indirizzo. Non farà dichiarazioni a nome del governo, ma è certo che la sua parola varrà più di quella di Lombardo. Anche Schuman non parlerà a nome del suo governo. Però se i colleghi già pensano di rispondere con un rifiuto assoluto assumendosi la responsabilità formale del fallimento del progetto di esercito europeo, egli non andrà a Srasburgo. […] Nel Consiglio dei ministri di Strasburgo terrà presenti due obiettivi: 1°) favorire la realizzazione dell’organizzazione federalista; 2°) non assumersi la responsabilità del fallimento del progetto di esercito europeo. Così resta stabilito. Prega La Malfa di recarsi con lui a Strasburgo e Pacciardi perché avverta Lombardo di farsi accompagnare dal generale Mancinelli. 