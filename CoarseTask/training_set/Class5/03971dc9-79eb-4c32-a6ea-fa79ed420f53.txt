Non si tratta di una seduta formale di Consiglio dei ministri, ma di uno scambio di idee fra i principali esponenti , e soprattutto fra i rappresentanti dei diversi gruppi della coalizione. Non ci siamo perduti nella ermeneutica del voto: abbiamo constatato i fatti. Il governo non è in minoranza, non c’è una procedura di fiducia o di sfiducia, e quindi costituzionalmente – di fronte alla maggioranza parlamentare – i nostri rapporti sono quelli che erano ieri e speriamo che siano domani. Comunque si voglia interpretare il voto, è certo che l’interpretazione che ne dà la stampa di opposizione è inaccettabile. Né la maggioranza parlamentare né il paese accetterebbero che si considerassero in causa le basi del governo e le sue finalità essenziali, quali sono la democrazia sulla quale si fonda il principio dell’alleanza fra il partito maggiore ed i partiti minori, la sicurezza e la difesa che si fondano sui partiti internazionali. Questa considerazione e questo impegno che abbiamo dinanzi al Parlamento ed al paese, ci obbliga a continuare la nostra opera fino a quando il Parlamento ci concederà la sua fiducia, in modo particolare di fronte ai problemi della difesa interna ed esterna, e soprattutto fino a che il governo sarà in grado di fare appello agli elettori nelle elezioni amministrative, ingaggiando sulla base di una legge votata testè dal Parlamento una battaglia che è diretta a liberare certi Comuni da un anacronistico regime che non risponde più agli interessi né ai sentimenti del paese. [Il presidente del Consiglio risponde poi ad alcune domande sulle recenti votazioni del gruppo parlamentare democristiano della Camera dei deputati]. È una questione interna, e penso che in qualche modo possa essere avviata a soluzione. Ma noi ci siamo preoccupati essenzialmente di guardare all’interesse superiore del paese. Avremmo forse dovuto interrompere la nostra opera alla vigilia della realizzazione di tanti impegni già assunti? Penso di no. Da molte parti mi si consiglia di fare come Giolitti, al quale spesso vengo paragonato. Però in questo caso io, anche a rischio di logorare il mio prestigio, preferisco rimanere a sacrificarmi. 