Il primo ministro ha affermato che questi problemi economici sono solo apparentemente tecnici e invece fondamentalmente politici. Ha fatto riferimento alle affermazioni del presidente di poco prima riguardo all’importanza dell’emigrazione e sottolineato che non si troverà una soluzione se gli Stati Uniti non appoggiano la creazione di un meccanismo internazionale per gli emigranti. Ha affermato che si può dire che la situazione della manodopera in Italia è più importante del problema della bilancia dei pagamenti perché se continua la disoccupazione sarà progressivamente difficile combattere il comunismo. Mentre il Canada, ad esempio, vuole immigrati, gli Stati Uniti no. Ha affermato che l’Italia non può imporre la propria volontà agli Stati Uniti ma se gli Stati Uniti non possono accogliere più immigrati, la situazione sarà a rischio. Ha proposto di fare i seguenti passi: primo, creare un meccanismo internazionale per finanziare e trasferire gli emigranti oltreoceano; secondo, stabilire un gruppo congiunto italo-americano per promuovere l’impiego efficiente di personale tecnico e di manodopera italiana per costruire installazioni militari soprattutto nell’area del Mediterraneo; terzo, appoggiare i piani adottati dalla NATO e dall’OECE per l’emigrazione italiana in Europa per sostenere i programmi di difesa e sviluppare la potenza economica europea. Il primo ministro ha detto che una questione importante è quella di finanziare gli emigranti. In America del Sud sono state fondate imprese per l’emigrazione agricola. Il costo approssimativo per ogni emigrato è di 1.000 $. Gli australiani hanno risolto questo problema concedendo prestiti della National Bank per assistere gli emigranti e 50.000 persone si sono stabilite in Australia in questo modo. Ha suggerito che un meccanismo internazionale potrebbe utilizzare questo tipo di accordi ma ha sottolineato la necessità di aiuti americani. Ha detto che ciò che serve non sono magnifiche risoluzioni prese da gruppi internazionali ma vera azione. In conclusione ha chiesto che il Segretario segua questa questione da vicino in vista della sua estrema importanza politica. […] 