Onorevoli senatori, esprimo anzitutto il mio ringraziamento al Senato per la discussione di questa legge. Il Senato aveva motivo di lamentarsi che essa fosse arrivata all’ultimo momento al suo esame e alla sua deliberazione. Il Senato ha compreso che ciò non era colpa del governo, ma colpa delle complicazioni del meccanismo ed ha quindi considerato la cosa da un punto di vista completamente oggettivo. Ringrazio a questo proposito tanto la maggioranza quanto l’opposizione perché i limiti sono stati mantenuti da entrambe le parti. Riconosco quel che è stato detto da vari settori, cioè che si tratta di un preludio a una maggiore discussione che approfondirà i problemi soprattutto di quadro, di cornice. Mi atterrò quindi a poche osservazioni che si presentano necessarie, dopo la magnifica relazione stampata ed orale del relatore. La prima osservazione che debbo fare è che tutto quello che si farà a Lisbona, che riguarda impegni preliminari attinenti l’esercito europeo, ed anche nuovi impegni che si riferissero alla NATO, sarà fatto naturalmente ad referendum e perciò chi deciderà ed avrà l’ultima parola sarà, come è stabilito, il Parlamento sia nelle deliberazioni che nelle ratifiche. Farò ora poche osservazioni polemiche, nonostante la polemica sia stata già sufficientemente svolta. L’amico Lussu – e mi dispiace che non sia presente – diceva: «dimmi con chi vai e ti dirò chi sei», e parlava senz’altro di fascismo. Mi pare poi che lo stesso onorevole Lussu, o qualche altro oratore, ha osservato che io alla Camera dei deputati non sono entrato in merito alla questione della maggiore o minore democrazia della Grecia e della Turchia, e che in realtà non ho difeso questo concetto. Io ritengo di aver detto quello che è essenziale per quanto ci riguarda, e cioè che secondo noi questi popoli, uno dei quali esce dalla rivoluzione e l’altro da una guerra civile sanguinosa, con una tragedia a sinistra ed un’altra a destra, da un lato e dall’altro della barricata, si muovono più sicuramente verso una più tranquilla democrazia se hanno la garanzia della sicurezza ed il baluardo della pace. Siccome noi crediamo in questo, è con questo spirito che li invitiamo a partecipare al Patto atlantico e ad assumere la stessa forma costruttiva che noi riteniamo necessaria in questo momento per il conseguimento della pace. Pertanto, almeno per quanto riguarda le nostre intenzioni, intendiamo affermare che, ciò facendo, compiamo un atto di democrazia anche nei confronti della Grecia e della Turchia. Riguardo agli impegni cui ha fatto cenno l’onorevole Fedeli , il quale ha anche affermato che noi, intervenendo con un’alleanza nei Balcani, specialmente là dove ci sono ancora oscillazioni di frontiera o rivendicazioni, con ciò assumeremmo il rischio di una guerra per rivendicazioni irredentiste da una parte e dall’altra (e si è portato l’esempio dell’Epiro), è superfluo ripetere che il Patto atlantico è un patto difensivo e che se uno degli Stati crede per suo interesse, per suo tornaconto di intervenire e rischiare una guerra, rischierà per suo conto perché gli altri Stati non sono obbligati ad intervenire anch’essi. Quindi non è vero che esistendo una fonte di conflitto di frontiera, con ciò stesso operi l’impegno del Patto atlantico. È vero, bisogna ammetterlo, che più allarghiamo il terreno, più aumenta il numero delle questioni che potrebbero essere incentivi di conflitto. Questo da una parte, ma dall’altra dovete ammettere onestamente che uno Stato come la Grecia, entrando nel Patto atlantico cercherà di far valere le sue ragioni, cercherà di far sì che siano riconosciute attraverso l’alleanza e non ricorrerà necessariamente alla guerra. E quindi mi pare logico concludere che una organizzazione difensiva per la pace più è vasta più facilmente impedisce conflitti singoli, direi, come quelli che sono scoppiati spesso nei Balcani, indipendentemente dalla situazione generale. Mi associo alle parole molto fervide di simpatia espresse dal senatore Gasparotto riguardo alla Grecia e mi auguro che i rapporti di amicizia tra Grecia, Turchia e Italia si intensifichino. Non mi pare proprio che la conclusione tragica secondo la quale noi intendiamo ribadire le catene dei popoli greco e turco si possa applicare alla nostra alleanza; noi non possiamo entrare, non abbiamo nessun diritto di entrare nell’organizzazione interna di quegli Stati, dobbiamo soltanto seguire questo criterio generale, che ci sia la possibilità di evoluzione democratica: questo, sì, lo dobbiamo ammettere per i nostri alleati, poiché altrimenti potremmo finire in una stagnazione politica pericolosa. Ma, al di fuori di questo, non possiamo intervenire sulla graduazione di questa democrazia, sui sistemi, sui metodi; evidentemente non possiamo né vogliamo intervenire, ma crediamo, ripeto, che l’appoggio ad un baluardo di sicurezza della pace sia favorevole allo sviluppo democratico. Mi è parso di capire, nel discorso del senatore Casardi , un po’ di critica per il ritardo con cui si è agito per la procedura riguardante questo disegno di legge. Vorrei ricordare che alla fine di ottobre esso è stato presentato alla Camera e poi, durante la vacanza natalizia, c’è stata un’apposita riunione della Commissione in argomento, ed allora da parte di tutti i settori, compresa l’opposizione, si è dimostrata la volontà di non approfondire troppo l’argomento, ed a mio parere con ragione, in quanto, trattandosi in fondo di una integrazione in seno al Patto atlantico, chi era favorevole ad esso avrebbe dato il suo voto anche al protocollo e chi era contrario al Patto atlantico avrebbe dato voto contrario anche a questo disegno di legge: infatti, trattandosi di un allargamento del contenuto del Patto atlantico gli argomenti si ripetono ed una discussione ampia e profonda non potrebbe aver luogo che quando si esaminasse tutta la questione e tutti i problemi inerenti. Riguardo all’accusa che dall’opposizione si ripete sempre, del «servilismo del governo italiano di fronte all’America», per cui ci si è detto di citare un solo caso in cui la politica italiana sia stata diversa da quella americana, io dirò che ci sono molti casi ed aggiungo francamente che desidererei che fossero pochi, perché appunto desidero piuttosto di combaciare con le soluzioni di grandi Stati, potenti ed amici, che essere in contraddizione con essi. Tante volte però dovemmo prendere una posizione diversa, come, per esempio, nella questione coloniale, nella questione arabi e non arabi; nella questione stessa dell’esercito europeo, l’accusa non è vera. Non credetela, non continuate a ripetere questa sciocca accusa, che noi siamo stati «strumenti degli americani». Quel che volevano gli americani era di rafforzare la difesa nel nord; ed erano lietissimi se l’ottenevano attraverso il Patto atlantico. Né si sognavano realmente di pensare all’esercito europeo: esso ha avuto ultimamente un appoggio, una sanzione, direi, di grande valore, da parte del generale Eisenhower. Ciò è avvenuto in un secondo periodo, ed in ogni caso è un’affermazione personale, ma che sarà seguita speriamo da moltissimi e che ha trascinato l’opinione pubblica americana; ma nel primo periodo il concetto dell’Europa era guardato con una certa diffidenza e, badate, non ne faccio torto agli americani, perché si poteva pensare qualche volta, che si creasse il tertium, la «terza forza», né America né Russia. Che questa contrapposizione, accentuata da parecchi, potesse far nascere la diffidenza in America, era ovvio. Poi, invece, l’America si è ben accorta (bisogna fargliene lode) che il rafforzare una organizzazione di difesa in Europa, qualunque forma possa avere, sarebbe già una soluzione o un grande progresso verso la soluzione. Ma non si poteva pretendere che l’America ci insegnasse simili cose. È nato in noi, come nostra profonda, intima convinzione, quel movimento federalista europeo che qui non solo è stato rappresentato tante volte dall’onorevole Sforza, ma è stato appoggiato da me in tutte le occasioni; non v’è stata infatti, fin dai primi inizi della mia attività, nessuna affermazione da parte mia non favorevole all’unione europea. Sapete che la questione che si faceva in quel tempo era quella del funzionalismo e non funzionalismo; erano questioni sopra le quali sorvolavo perché guardavo soprattutto alla meta; e quando è venuto il momento e la possibilità di affermare attraverso la formula federalista questa meta, l’ho fatto perché sapevo benissimo di essere d’accordo con la tradizione e gli interessi nazionali. Ma perché dobbiamo abbassarci, metterci a condizioni di seguaci di un’idea straniera o di interessi stranieri, quando è invece la nostra idea, l’anima nostra nazionale che vuole questa soluzione? Nella questione dell’Egitto abbiamo avuto, per esempio, un atteggiamento autonomo; ma è verissimo, come mi sembra che accennasse l’onorevole Casadei, che ho scelto la formula di difendere la posizione internazionale del Canale di Suez e contemporaneamente di conciliarla con l’indipendenza dell’Egitto. Non mi pare che il ministro degli Esteri debba andare fuori da questi limiti, parlando di fronte a due Stati amici. Non posso partire dal punto di vista che siamo nemici permanenti dell’Inghilterra, anche se non si trattasse dell’Inghilterra e se non fossimo contemporaneamente membri del Patto atlantico. Ma abbiamo tutto l’interesse, direi il dovere, di curare i rapporti con l’Inghilterra e dico francamente che sono molto lieto che in questa occasione di lutto il popolo italiano e la stampa, spontaneamente, abbiano dimostrato simpatia per un grande popolo, per una grande nazione. Però, come ho detto prima e torno a ripetere, non mi vergogno di dire che auguro che in tutte le occasioni gli interessi nostri collimino con quelli dell’America. Ciò non è sempre possibile. Per le questioni economiche avete letto e visto anche in questi giorni proteste nei giornali, proteste che noi abbiamo fatto. Noi dobbiamo certo far valere i nostri interessi e li abbiamo fatti valete soprattutto nell’OECE e nelle organizzazioni internazionali: a volte abbiamo dovuto soccombere, altre volte abbiamo vinto, come per l’organizzazione della FAO. Non è vero che teniamo un contegno «servile» ed io debbo riconoscere agli americani questo merito, che essi non lo richiedono affatto e se noi abbiamo il coraggio di dire la nostra opinione, anche battendo il pugno sul tavolo, ci troviamo di fronte a popoli democratici che capiscono lo stile della libertà e della dignità. (Vivi applausi dal centro). Con una argomentazione molto rapida il senatore Spano mi pare abbia detto che il piano Pleven è poi diventato un piano americano perché Pleven si allarma di certe conseguenze e degli sviluppi del suo piano. Non è vero. Ho assistito come testimone allo sviluppo della questione dell’esercito europeo. È un problema difficilissimo dove parecchi interessi si urtano, ma il piano è originariamente della Francia e rimane anche oggi della Francia, o almeno degli uomini di Stato francesi, perché io non ho il diritto di interpretare il voto di una maggioranza. Il piano è venuto senza dubbio da loro ed è venuto dopo affermazioni di carattere positivo, di carattere unitario, di necessità, di accordi e così via. E basti pensare a Strasburgo e ad altre manifestazioni. Mi fa male veder che qui si torna a verniciare con la solita vernice fascista e nazista tutti gli uomini che oggi agiscono. Debbo riconoscere che parte del merito di questa evoluzione politica unitaria è dovuta anche al cancelliere del governo federale tedesco. Perché dobbiamo abbassare tutto allo stesso livello e non dire che ci sono uomini coraggiosi che in certi momenti assumono proprio contro la spinta nazionalistica, alle volte legittima e altre volte prepotente, una posizione democratica europea e in senso antinazista? Perché vogliamo soffocare tutto entro il risentimento generale, che ha provocato la guerra, verso i tedeschi? Le parole che ho detto le vorrei ripetere, perché non mi pare possano smentire quello che è stato detto poi da me o da altri membri del governo, «l’illustre capo del governo di Bonn che ha sostenuto con vigore e grande coraggio morale, in mezzo a difficoltà molteplici, le ragioni di una solidarietà la quale potrebbe chiudere felicemente, nella pace assicurata e riparatrice, la terribile spirale delle guerre, troverà in noi specialmente l’appoggio e la comprensione necessaria per superare gli ultimi ostacoli» . Non ho niente da ritirare. Anche oggi le difficoltà sono venute più forti di quel che avessimo potuto prevedere, e chissà quante, domani, ne sorgeranno che non possiamo ancora prevedere. Ma io vi dico che la meta è radiosa, che bisogna avere la volontà di vincere queste difficoltà, e mi rincresce solo che le altre molteplici difficoltà ci avviluppino tutti in modo che non possiamo mettere intere le nostre energie a disposizione di questa meta; una meta che è pure, senza dubbio, raggiungibile, se non da noi stessi, da altri che ci succederanno. E poi, a proposito del dibattito francese, l’onorevole Spano mi ha quasi chiesto che io lo segua, con molta attenzione. Sì, onorevole Spano, lo seguo con molta attenzione. Riconosco che il momento è serio poiché è verissimo che tout se tient; c’è una connessione fra l’una cosa e l’altra. Ogni momento della nostra storia diplomatica e internazionale, ed anche quello presente, si pone allo stesso modo; sempre, ad ogni fase, si ripresenta una stessa alternativa: o scegliere quella della sicurezza ricostruttiva, o scegliere l’altra dell’abbandono. Io ho spiegato alla Camera che cosa voglia dire questo abbandono, come voglia dire abbandono di se stessi, abbandono di certe precauzioni, ma soprattutto abbandono di se stessi alla disgregazione nazionale, a lasciar correre, a lasciar andare, al ritorno del vecchio mondo dei conflitti. E voi non volete che uomini i quali sentono la responsabilità, che sono invecchiati in questa responsabilità, tentino in tutti i modi di opporsi al ripetersi di questa tremenda, tragica spirale, che è veramente la morte dei nostri paesi e che rappresenta veramente la tragedia della futura generazione? Voi volete che noi non ci sentiamo in dovere di tentare (ed a questo riguardo devo dire non mi fa velo la presunzione che le difficoltà siano facilmente superabili) ma mi pare di trovarmi dinanzi ad una questione in cui la reputazione di uomo abile o non abile, di profeta sicuro o non sicuro dell’avvenire, tutto questo non valga niente in confronto al merito di un tentativo, se il tentativo riesce, anche di un quarto invece che di tre quarti, non importa: ci sarà qualcuno che verrà, dopo di noi, il quale riprenderà la strada e il cammino finché il successo sarà ottenuto. (Vivi applausi dalla destra). E allora io vi dico che ho assistito, forse abbiamo assistito tutti con fraterna comprensione ai dibattiti della Camera francese, ed attendiamo col più vivo interessamento le decisioni perché non sono in causa semplicemente le sorti della Francia, ma è in causa il destino dell’Europa, della quale noi siamo parte integrante, viva e, grazie a Dio, vivificante. Se la NATO vuol dire difesa collettiva fondata sulla leale esecuzione di un patto, l’esercito europeo significa la pace garantita strumentalmente e strutturalmente fondata non solo su di un trattato, ma sull’organica eliminazione di ogni possibilità di ricorrere alla forza tra i partecipanti. L’elaborazione del vasto e complicato disegno ci ha fatto toccare con mano le molteplici difficoltà della realizzazione, ma ci ha anche reso più evidenti la nobiltà e la grandiosità di questa impresa audace e rinnovatrice. La Francia ha preso l’iniziativa: è un suo merito. Gli italiani l’avevano preconizzata e l’appoggiarono inquadrandola con un programma di salvezza e di costruzione di una nuova Europa. Non è, come si può credere, che la coscienza nazionale italiana senta meno le ferite del passato di quanto non le senta la Francia. Non è che ci manchi la consapevolezza della imposizione dell’ingiusto trattato, che non sanguini ancora il nostro cuore per i fratelli giuridicamente ancora separati. No, l’Italia sente fervidamente la fierezza della sua sovranità nazionale, la dignità della sua storia, le glorie del suo esercito, le virtù civili del suo popolo lavoratore. Se noi accettiamo di assiderci con altri Stati, maggiori o minori che siano, alla pari nel Consiglio d’Europa unita, non è perché abbiamo minore considerazione del nostro passato. È perché sentiamo che, nell’interesse nostro e di tutti, bisogna guardare all’avvenire. L’Europa non si salva se non si garantisce la pace e la pace va garantita tra di noi che abbiamo lo stesso senso della vita e siamo educati alla stessa civiltà. Ed assicurando la pace si apre la via al progresso civile in una libertà ordinata con il concorso di tutte le forze libere per una maggiore giustizia sociale. Nessun gretto egoismo dunque ci ispira, e non si diano i commentatori esteri a risuscitare l’immagine di Machiavelli : non si tratta di una manovra tattica sullo scacchiere delle forze, si tratta di un atto di profonda e di vecchia convinzione e di lunga portata. La Francia in modo particolare lo sa perché è con la Francia che abbiamo fatto, su iniziativa del vostro collega, senatore Sforza, il primo energico passo verso l’Unione europea e, lavorando e concludendo con il governo francese, l’unione doganale, ed è con la Francia, a Santa Margherita Ligure, che abbiamo stretto vincoli di collaborazione molto importanti. La collaborazione con la Francia è radicata nel sentimento della democrazia italiana e quando pensiamo ad un’Europa solidale ed unita, come non pensare che tale unità diventerà, anche per il geniale spirito francese, rivolto in tranquillità alle opere di pace, un fertile campo di comune progresso? Comprendiamo che nell’inquietudine d’oggi si cerchino tutte le garanzie possibili, ma con l’evolversi dei tempi nessuna garanzia sarà più operante di quella della comunanza della concezione politica, dell’identità delle istituzioni democratiche, della similarità o complementarietà delle esigenze economiche. Nessuna garanzia più costante che quella che ho affermato, di quella, cioè, di una autorità politica centrale fondata sulla rappresentanza dei popoli consociati e confederati. Qui, in verità, occorre che non ci manchi l’animo. Bisogna costruire con prudenza e senza precipitazione ma sarebbe vano arrestarsi alle formule giuridiche amministrative di un trattato, se uno spirito vigile e costruttivo non lo vivificasse. È qui che la democrazia italiana può dare il suo contributo. Gli uomini di Stato francesi che hanno avuto l’iniziativa sanno che il nostro contributo è onesto, ed è diretto ad allargare, attorno alle loro iniziative, il consenso permanente dei paesi democratici. (Vivissimi, prolungati applausi dal centro e dalla destra). 