Amici napoletani, sono ammirato della imponente manifestazione che avete voluto riservarmi: Napoli non ha voluto essere seconda alle altre città di Italia, ed ha realizzato così un degno coronamento alle solenni riunioni tenute dalla Democrazia cristiana in tutti i maggiori centri della penisola. Affermo di fronte a voi, quello che già presentivo e che tanto ci entusiasma: sono lieto di annunciarvi che in tutta Italia le forze del progresso morale e materiale avanzano sempre più rapidamente e che siamo di fronte ad una grande mobilitazione di tutte le forze sane del paese. Oggi è l’ultima giornata in cui è consentita la campagna elettorale, è naturale, quindi, che qui riassuma la polemica politica e precisi le alternative di fronte alle quali è posto il popolo italiano il 18 aprile. Gli avversari cercano di sfuggire a questa alternativa con falsificazioni, denigrazioni e menzogne. Vi porto un esempio recentissimo: nella mattinata ho assistito alla cerimonia per l’inizio dei lavori per la costruzione dell’aeroporto civile di Catania, terzo d’Italia, opera decisa e da realizzarsi con la collaborazione di tutti i vari enti: deputazione provinciale, comune, regione, ecc. È un’impresa economica commerciale e di ricostruzione, cui hanno cooperato notevolmente anche gli assessori comunisti, eppure si è detto e scritto in tutti i modi che il governo intendeva mettere questo campo a disposizione delle bombe atomiche statunitensi. Ho, quindi, ben ragione di protestare vibratamente contro questo metodo per cui i frontisti, pur di tentare di colpire l’avversario, inseriscono nella polemica accuse verso il governo della loro nazione; accuse che possono essere ben pericolose, non tanto per il governo stesso, ma per il popolo italiano e per la pace internazionale. Di quella pace internazionale che essi dicono di voler difendere. Lo dicono, ma in realtà, fanno, invece, il contrario. Noi, invece, la vogliamo la pace e lo testimoniano le nostre opere, come ho dimostrato ampiamente in tutta la mia campagna elettorale e che voi avete seguito in tutti i suoi dati di fatto da me portati a comprova. Per questo desiderio e per questa operosità di pace sono stati oggi firmati a Parigi dalla Italia gli strumenti di collaborazione pacifica con altri quindici paese di Europa; per questo desiderio di pace e di rinascita e ricostruzione dell’Italia noi riconosciamo importanza essenziale al piano Marshall dopo la sua approvazione al congresso degli Stati Uniti. Sarà contento ora l’onorevole Togliatti che un giorno in Parlamento ebbe a fare una domanda: «ma che cosa è questo piano Marshall»? Non è un sogno: e per il primo anno verranno in Italia ben 450 miliardi di lire. Gli avversari ci chiamano il «governo della fame e della miseria»; ma io ho documentato ampiamente le realizzazioni del governo che tra l’altro, ha assicurato il valore dei salari degli operai arrestando la svalutazione della lira ed assicurando nei momenti più duri, il pane al popolo italiano. Ed a questo proposito posso annunciarvi che, proprio questa mattina, ho ricevuto un telegramma del commissario dell’Alimentazione professor Ronchi, che avevo mandato in America per ottenere il grano per la saldatura, nel quale telegramma mi viene comunicato che sono stati ottenuti altri 500.000 quintali di grano che ci permettono di assicurare il pane agli italiani fino al raccolto. Nella mia campagna elettorale ho rilevato volta a volta anche le disgregazioni del Fronte popolare, ho smentito documentalmente le sue menzogne sia per la politica interna, sia per la politica internazionale, ed ho riconfermato l’asservimento dei comunisti ad una politica straniera ed in conclusione ho così riassunto le alternative di fronte alle quali si trova oggi il popolo italiano. Volete voi un regime bolscevico in Italia, o volete un regime di libera democrazia per tutti i partiti? Volete che la politica italiana sia unita e indipendente o sia invece sotto la direzione del Cominform e del comitato che dirige le quinte colonne specialmente in Italia e in Francia? Volete un’Italia che viva in cooperazione pacifica con i popoli liberi, in cui trovi la sua dignità, la sua integrità e riabbia Trieste? Se questo volete, allora unitevi ai lavoratori cristiani socialdemocratici e laburisti dell’Europa, ai lavoratori dei sindacati americani, per un’opera mondiale di pace e di ricostruzione. Cari amici napoletani, mi avvio alla conclusione: e permettetemi di invitarvi voi popolo di una terra di libertà, di tradizioni cristiane e familiari, di una terra di fervido ingegno, a fare argine contro le forze estranee e disgregatrici, a non permettere che il sipario di ferro scenda su questa terra di incanto, luminosa di sole e di genio. E sono sicuro che voi, come nel primo risorgimento, contribuirete e sarete alla avanguardia anche in questo risorgimento della patria di cui già si presenta l’inizio con il 18 aprile, perché l’Italia possa riprendere il suo cammino ed assolvere la sua missione di pace e di civiltà. 