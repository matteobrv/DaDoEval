L’enciclica sulle «Cose Nuove» fu la luce, la passione della mia gioventù e oggi ancora, dopo sessant’anni conforta e ravvalora la mia semisecolare esperienza di uomo d’azione e di Stato. La sete di giustizia per le classi povere, la fede nelle conquiste del lavoro, l’apertura generosa e coraggiosa verso un regime di popolo, l’impulso al rinnovamento e alla riforma sociale ci vennero da quella dottrina. Oggi, commemorandola ancora una volta, rendiamo omaggio e riconoscenza alla Cattedra pontificale che nei momenti più gravi è intervenuta allora come sempre a stabilire e a inculcare l’insegnamento. Certamente nel lungo travaglio della contrastata realizzazione, quelli che ebbero la responsabilità della applicazione concreta possono aver commesso degli errori per insufficienza personale o scarsa idoneità di mezzi. Non ci è però mai venuto meno lo spirito informatore dell’impulso iniziale né, dopo tanta esperienza, è scossa in noi la convinzione che se i cattolici italiani potranno condurre a fondo il loro programma, dimostreranno con le loro soluzioni politiche e con le loro riforme sociali che il libero regime democratico è non solo compatibile con l’ispirazione cristiana della vita (il che fu per un secolo ostinatamente negato), ma che anzi unicamente da questa ispirazione esso può trarre la forza di salvare nella moralità la libertà e nella fraternità la democrazia. Questa, o amici, fu la nostra fatica di ieri ed è ancora il sacro impegno di oggi. Né altro vanto io cerco che quello di trasmettere ai giovani la bandiera che in anno in anno, in un combattimento e in uno sforzo senza pari abbiamo portato avanti fino al governo dello Stato, non per ambizione di dominio ma col fermissimo proposito di difendere la libertà e le tradizioni cristiane della civiltà nazionale. Quanti condividono questo impegno possono essere nostri compagni di lotta; agli altri, fino che avremo la forza e respiro, sbarreremo il cammino. E la nazione, la nazione che vive e lavora, la nazione che ricorda e spera sarà con noi. 