Amici milanesi, si avvicina la chiusura della campagna elettorale ed era, naturalmente, mio dovere venire a darvene un rendiconto generale proprio a voi, cittadini milanesi e della Lombardia, che rappresentate, in questa lotta, il nucleo più maturo, più preparato e più combattivo. Dovevo, anche, dimostrare che non ho nessuna paura a rispondere alle domande che vorrebbero essere insidiose e che mi vengono poste man mano in tutte le piazze in Italia. Devo dire che, in genere, l’uditorio, il popolo e la stampa rispondono ancora prima che risponda io. E, prima di tutto, per quanto senta dell’interna avversione, debbo parlarvi di una mia questione personale, anche perché non vorrei che vi siano dei giovani, ad esempio, che non conoscendo la storia recente del nostro paese, possano credere di trovarsi [dinanzi] ad accuse nuove o nuove documentazioni. Debbo, dunque, parlarvi, in primo luogo, per la questione che mi riguarda, non perché io senta minimamente di averne bisogno, ma per provare la infamia delle calunnie della campagna degli avversari. Si è stampato, si è pubblicato, si è affisso dei manifesti che io, deputato al Parlamento austriaco, avrei approvato la condanna di Cesare Battisti. E si conta molto sulla presunta ignoranza di chi legge e di chi ascolta per dire che mentre Battisti veniva ignominiosamente impiccato a Trento io coi miei parenti (si aggiunge anche mio fratello per giunta, il quale per disgrazia era in Russia), avrei approvato questa orrenda tragedia e sarei stato, in quel momento, niente meno che lo Schriftführer del Parlamento austriaco. Non vorrei che qualcuno credesse che io, in quel momento, fossi una specie di duce in Austria. La parola Schriftführer vuol dire segretario provvisorio della Camera. Infatti, voi sapete che, quando una Camera si costituisce, si elegge un presidente; la presidenza viene assunta dal più anziano, mentre segretari sono i più giovani. Io avevo, in quel momento, la fortuna di essere il più giovane e sono così diventato segretario della Camera. In base a queste funzioni io avrei dovuto intervenire nel caso Battisti. Comprendete bene che i signori avversari non sanno o fingono di non conoscere il calendario della storia. Disgraziatamente, quando la tragedia di Battisti si verificò il Parlamento austriaco era chiuso e trasformato in un ufficio: i deputati che non erano chiamati alle armi erano messi al bando ed io stesso avrei dovuto abbandonare Trento. Poiché tutta la zona di guerra si estendeva su fino a quasi due terzi dell’Austria, dovetti adattarmi a fare da amanuense di un certo comitato di profughi con la spada di Damocle sulla testa di essere messo in un campo di concentramento. Il Parlamento fu convocato alcuni mesi dopo e, ridivenute operanti le immunità parlamentari, fui l’unico collega, Battisti era come me rappresentante del Trentino e quindi deputato alla Camera austriaca, che ebbe l’occasione e il coraggio di insorgere e condannare quello che era avvenuto. Basta, per questo, leggere i verbali della Camera. Quando potei parlare, in una seduta plenaria, in un discorso dissi tutto il mio pensiero, e tutto il nostro pensiero di trentini italiani e cattolici sopra il terrorismo che regnava nel nostro paese, del quale terrorismo il misfatto commesso a danno di Cesare Battisti fu come il coronamento di molti altri misfatti e di molti altri delitti e persecuzioni. Vi rileggo un brano del discorso che feci il 26 settembre 1917 alla Camera austriaca, prima dunque che si verificasse la disgrazia di Caporetto, prima comunque che la guerra volgesse verso la fine . In questo discorso, io descrivendo i fatti del Battisti ed altri atti terroristici e di persecuzioni compiuti nel Trentino, dissi: «Il popolo trentino guarda meravigliato e atterrito e si domanda se il suolo che si è creato a fatica con le sue mani e su cui ora appena può strisciare, gli sia lecito dirlo ancora suo e se questi tirannelli (cioè l’austriaco militare soprattutto) credono che perché tutto, in questo momento si tace, tutto sia morto, tutto sia un cimitero. Ma lasciate, una volta, che lo spirito della libertà soffi sopra queste presunte ossa da morto, ed esse, come una volta, innanzi al profeta, si ricomporranno e costituiranno di nuovo uomini vivi e liberi. Ben possiamo dire, dunque, tranquillamente col grande poeta tedesco “lasciate che il conto dei tiranni aumenti, finché un giorno solo paghi di un tratto la colpa generale e quella di ciascuno.” Quel giorno – proclamavo io – deve venire e verrà: esso è già il sicuro risultato di questa guerra e ha preceduto la decisione dei campi di battaglia, è la vittoria del principio nazionale e democratico». Questa è la conclusione del mio discorso di allora. Ditemi: si tratta di un traditore o di un affermatore del principio della libertà, della nazionalità, della democrazia? Nessuno allora lo negò e, quando dopo l’armistizio, comparvi qui a Milano, proprio davanti alla Galleria, io fui festeggiato dai milanesi come colui che aveva cercato di rivendicare la sorte di Battisti e come suo compagno nella difesa della italianità del Trentino. Passarono, però, alcuni anni. In un bel momento per difendere la libertà, noi deputati popolari, assieme ai deputati socialisti, assieme ai deputati delle sinistre, a tutti coloro che sentivano il bisogno di una affermazione di libertà, abbiamo inaugurato quella azione che si chiamò aventiniana, cioè la protesta di abbandonare il Parlamento ed iniziare la campagna di rivendicazione di Matteotti e di difesa delle libertà parlamentari. Amici miei, allora noi cattolici non abbiamo chiesto se si trattasse di vittime socialiste o meno, abbiamo detto: questo è un uomo che difendeva le libertà parlamentari; questo è un uomo che merita rispetto e considerazione e che è caduto vittima di questa sua fierezza. Questo fu, sempre, il nostro atteggiamento e non fu fazioso, non guardò per il sottile, non fece questioni di partito. Ora, poiché noi eravamo il partito più numeroso, toccò a noi il peso massimo delle responsabilità nella opposizione contro il governo fascista. E fu in quel momento che Farinacci tirò fuori una campagna contro di me, parte inventando e parte mistificando, equivocando, esagerando e male interpretando documenti e affermazioni e cercando di dipingermi dalle colonne del «Popolo d’Italia» di allora e, in genere, dalla stampa fascista, come uno straniero, un austriaco, non meritevole di alcuna considerazione. Era il segretario del partito più forte dell’opposizione, era il capo dei comitati di opposizione extra parlamentare, il cui presidente ero io, mentre segretario era Carlo Silvestri, erano i capi di questa opposizione che venivano attaccati e che si voleva assolutamente eliminare; ma in fondo non si riuscì a staccare da me i miei amici nella considerazione di coloro che come me combattevano. Però si riuscì a farmi finire in galera una seconda volta (la prima volta fu assieme a Cesare Battisti a Innsbruck, quando entrambi combattevamo per la libertà). Allora io vi riproduco per la storia un giudizio che per molti avrà prova di documento e di argomento sicuro; parlo di Giovanni Amendola che sul «Mondo» del 16 dicembre 1924 scriveva: «Dobbiamo oggi bollare pubblicamente la persistente diffamazione con la quale si vuol colpire in Alcide De Gasperi il segretario del partito popolare che è uno dei capi più seri e fattivo delle opposizioni parlamentari. La balorda accusa di austriacantismo non riesce a nascondere neppure un istante la trasparente bassezza dei fini partigiani che animano i calunniatori. Ma la calunnia cade impotente ai piedi di chi essa voleva abbattere. Alcide De Gasperi resta dritto sotto tanta inutile rabbia e a lui non viene meno, né può venire meno né la fiducia dei suoi amici né la stima dei suoi compagni di battaglia antifascista e in genere dei galantuomini». Amici miei, proprio oggi una lettera dell’allora segretario del Comitato generale della opposizione, Carlo Silvestri, mi ricorda che, in quel tempo, egli stesso per ordine di Luigi Albertini aveva fatto una inchiesta sopra queste accuse perché Albertini non voleva nel «Corriere» pubblicare notizie che non fossero provate, e mi ricorda di avere avuto conferma da questa inchiesta che le accuse erano infondate. Ma è certo che queste accuse vengono dall’archivio di Farinacci, il quale soleva accumulare nei suoi cassetti, quando era segretario del partito, dossier per intimorire e terrorizzare anche i suoi avversari. Ed una volta uno dei sottosegretari alla presidenza di Mussolini ebbe a dirmi: «tira dritto, bada come fai a fare l’opposizione perché altrimenti ti attaccheranno personalmente». Io risposi: non ho nulla da temere. E continuai a fare l’opposizione. Ma essi hanno cercato di vendicarsi. Debbo aggiungere, guardate come le cose si ripetono, che gli stessi documenti, questi presunti documenti, questo materiale calunnioso è andato ora in mano all’onorevole Togliatti, il quale ha raccolto queste elucubrazioni e queste informazioni dalle spie dell’Ovra e oggi le utilizza di nuovo contro di me, temendo che io oggi di fronte a lui sia diventato più debole di quello che fui di fronte a Mussolini. Quel materiale che si stampa ora sulle cantonate e si propaga calunniosamente fra tanti operai e tanti lettori, quel materiale è lo stesso che comparve un anno fa su «Don Basilio» : quel materiale è lo stesso che venne in parte completato e raccolto da quel signor Virgilio Scattolini che recentemente è stato arrestato perché si è comprovato che egli è l’autore di quelle infami pubblicazioni contro il Vaticano; ed è una vergogna che ciò sia potuto avvenire in Italia contro la Santa Sede e il Vaticano che meritano tutto il nostro rispetto e tutta la nostra riconoscenza. Ma se volete, ancora che io addirittura vi citi una testimonianza di Cesare Battisti stesso, eccola: nel 1914, nel periodo della neutralità, quando si preparava la guerra, in una intervista fatta da Cesare Battisti, nel «Secolo XIX» e pubblicata anche dal «Giornale d’Italia» e da altri giornali, si dice: «Nego che la popolazione della campagna nel trentino sia austriacante perché sobillata dal prete al quale poi è ingiusto affibbiare un atteggiamento che non ha avuto. Posso assicurarvi che in moltissime occasioni in cui veniva affacciata la questione della italianità, il clero trentino si è schierato apertamente e decisamente dalla parte dei liberali italiani e di altre frazioni politiche tra cui vivo è il sentimento di italianità: e non soltanto nei convegni locali, questo sentimento si è manifestato anche in seno al Parlamento. Basterà ricordare a questo proposito l’opera spiegata da monsignor Gentili , dal De Gasperi e da tanti altri». Si formulano delle accuse contro il Vaticano. Si dice, in particolare, che la Santa Sede e il governo italiano siano come due poli che stanno tutto il giorno in contatto, intrigano insieme, che cercano di risolvere insieme i problemi, che il Vaticano sia un centro di intrigo internazionale, che operi anche contro gli interessi della nazione italiana: anche tutto questo è fondato su calunnie fantastiche, su malignità e induzioni parimenti fantastiche. Vorrei rilevare come il modo si ripeta: quando ero rifugiato nella biblioteca Vaticana (badate sono andato a finire a fare il segretariucolo nella Biblioteca Vaticana, avendo appena da campare), si era sparsa la voce che io ero sempre in relazione con la segreteria di Stato, con gli uffici politici della Santa Sede, col papa addirittura; e De Vecchi che era allora ambasciatore d’Italia presso la Santa Sede, si è presentato al papa per dirgli se non poteva liberarsi di quel manigoldo di De Gasperi che lavorava in Biblioteca. Il papa rispose che io non mi occupavo di politica e che stavo lì fra libri vecchi: «lasciatelo campare, aggiunse il papa, gli ho dato un tozzo di pane perché voi non gli avete dato nessuna possibilità di vivere». Questa fu la risposta del papa. E oggi si ripete da parte dei comunisti l’accusa di allora dicendo che il Vaticano è un centro di congiure, descrivendo il Vaticano come un corpo estraneo nella vita della nazione italiana, come un qualche cosa che ci sia nemico e che debba essere espulso. È un diversivo perché non ci si faccia una idea giusta di quello che è estraneo e di quello che è straniero. Ora, amici miei, bisogna intendersi su tutta questa questione. Noi abbiamo delle convinzioni religiose; chi le ha, ha diritto di professarle e coltivarle; chi non le ha, nello Stato democratico, è libero di non averle. Nessuno di noi vuole esercitare coazioni sulle coscienze. Se uno è praticante della fede cattolica deve assoggettarsi alla disciplina dei ministri della Chiesa cattolica; se uno non è praticante è, come cittadino, completamente libero. Questo è uno dei principii della nostra Costituzione che proclama le quattro libertà di Roosevelt e cioè: libertà religiosa, naturalmente non rinnegando che la libertà molto deve alla dignità della persona umana che sta nell’insegnamento della Chiesa e, soprattutto, nelle coraggiose affermazioni di pontefici durante la guerra; libertà di parola, libertà dal timore e libertà dal bisogno. Signori, chi mai ha offeso, chi mai del governo ha preso qualche disposizione per offendere la libertà di parola? Si è parlato liberamente, si è fischiato liberamente in tutta Italia ed io quando sento da parte degli avversari qualche fischio, dico qualche volta: grazie tanto, avete dato prova che questo è un paese dove si può fischiare. Libertà dal timore: per incominciare ad avere libertà dal timore di potenze esterne alle nostre contrade bisogna cominciare ad avere la libertà dal timore all’interno; bisogna finirla anche con la paura e con il terrorismo. Qualcuno sta dicendo di me che io in questo modo non salvo niente: è il popolo italiano che deve salvarsi da sé. Se ho un merito è quello di avere fatto appello al sentimento e al coraggio e di avere detto: bisogna finirla. Prima un partito, oggi un altro che minaccia di convocarci con una cartolina e irreggimentarci di nuovo. No! Libertà dal bisogno. Questo vuol dire che il nostro programma deve essere di giustizia sociale. Dobbiamo pensare, anzitutto, alle classi diseredate, ai poveri, ai disoccupati, ai lavoratori i quali non guadagnano ancora sufficientemente, sia per la disoccupazione, sia per deficiente occupazione. È un problema che ci deve stare a cuore anche nel prossimo Parlamento. Abbiamo fatto tutto quello che dovevamo fare? No! Ma nessun governo avrebbe potuto trovare i miliardi per abolire tutta la disoccupazione, per fare i grandi lavori pubblici e assicurando la mano d’opera in misura del tutto sufficiente. È un problema finanziario. Ma dobbiamo dire che, nonostante questo, su un bilancio di 1500 miliardi circa, 750 miliardi di tasse sono appena bastate a pagare le spese normali e 400 miliardi sono serviti per pagare i lavori pubblici. Ma ditemi dove avremmo potuto prendere questi 400 miliardi se non avessimo avuto aiuto dal di fuori? Eccoci all’argomento sul quale, amici miei, dobbiamo intrattenerci. Lo scopo fondamentale del nostro sforzo di oggi, attraverso l’opera della Costituente e del governo che ha cercato di applicarne le leggi ispirandosi ad esse, è stato quello di creare uno Stato democratico, che abbia però autorità imparziale sui partiti e che difenda la libertà di tutti: amici ed avversari. Bisogna che tutti i partiti, anche i partiti di estrema, che ancora vagolano, come ieri nei cimiteri per mantenere fresche e utili le armi: bisogna che anche questi si persuadano che le armi può tenerle solo lo Stato. Bisogna che saltino fuori queste armi. E posto che Togliatti mi fa tante domande, io ne faccio una subito a lui: è disposto ad ordinare al suo partito di deporre le armi e di fidarsi della forza dello Stato? La domanda che rivolgo a Togliatti va rivolta anche agli elementi di destra, che si agitano in questa topografia parlamentare. Comunque anche a loro dichiaro questo: noi siamo disposti, come ha scritto anche Silvestri nel suo libro, a spezzare per sempre la spirale della vendetta per arrivare ad una pacificazione nazionale: per arrivare a lentamente obliare, dimenticare i conflitti passati. Noi che siamo stati sempre in guerra civile dobbiamo lentamente riguadagnare la nostra unità morale, perché abbiamo bisogno di tutte le forze per potere ricostruire il paese. Però, amici miei, questo presuppone che anche da parte della destra si capisca che non è lecito avere nostalgie verso dittature passate e non bisogna armarsi o tenere una riserva eventualmente per ricorrere a simili sistemi. Se il paese deve essere composto e ricomposto a unità nazionale, bisogna che tutti siamo d’accordo di chinarci dinanzi all’autorità imparziale dello Stato democratico. Voi dite che questa autorità dello Stato è la forza di Scelba. Signori, siamo orgogliosi di avere un ministro dell’Interno come Scelba. Ma sia lui, sia un altro, il principio è questo: le forze di polizia, i carabinieri, l’esercito, tutte le forze dello Stato devono obbedire al governo. Il governo deve essere creato sulla base della maggioranza del Parlamento, quindi della Camera e del Senato. La minoranza può esercitare il suo controllo, può esercitare il suo diritto di vigilanza, ma così come si alternano le forze, così si applica il principio democratico ed una direttiva di unità, che si fonda però sulla libertà. Queste cose semplici bisogna che entrino nella mente di tutti gli italiani se vogliamo salvarci e creare la democrazia italiana. Certo che quando si parla di insufficienza del governo, di provvedimenti sbagliati in linea economica, io non sono molto rigido e devo anche ammettere che anche gli uomini possono sbagliare. E, nel campo economico, niente di più facile che il dover rettificare il corso di una disposizione già impartita, perché non se ne erano previste tutte le conseguenze. Quante volte ho chiamato i tecnici, e l’amico Merzagora me ne è testimone, ed i rappresentanti dei lavoratori, delle categorie, ed ho detto loro di cercare e di trovare la linea giusta, il provvedimento giusto che metta tutto a posto. Questo è facile dirlo, ma quando si devono sentire i vari pareri si ha per conseguenza un provvedimento che ha due aspetti: uno dei quali non era stato previsto e che bisogna quindi rettificare. Questo abbiamo dovuto fare. Domani ci sarà il concorso del Parlamento. Saranno le due Camere, saranno mille persone, rappresentanti degli interessi e delle regioni, che discuteranno e le cose potranno maturare meglio. Vi ho detto di squilibri che ci sono stati. Ma badate, non dimenticate, che una delle cose principali, una delle premesse essenziali della vita economica era che si evitasse la inflazione e che si arrestasse la discesa della lira, e voi sapete che dal 1934 la lira, quasi ogni giorno diminuiva di valore. Eravamo allora preoccupati. E allora io ho detto ai miei collaboratori, comunisti e socialisti: bisogna chiamare al governo qualcuno che rappresenti anche gli interessi del centro; insomma che sia riconosciuto ed abbia la fiducia del centro. E questa è stata una delle ragioni per cui, ad un certo momento, non si è potuto più fare un ministero insieme ai socialisti e ai comunisti. Questo per me era il problema più urgente. Credete voi che il governo deve essere formato da tutti i rappresentanti di tutte le categorie e di tutti i partiti? Il governo deve essere formato secondo un dato programma, una data direttiva; bisogna essere d’accordo sulle linee principali, altrimenti si discute in eterno. Quindi il principio della rappresentanza di tutte le categorie nel governo è completamente falso. In Inghilterra, in questo momento, sono in maggioranza i laburisti, prima erano in maggioranza i conservatori. In Belgio, in Olanda, dappertutto c’è una maggioranza, quella maggioranza che è espressa dalla volontà popolare. Ma è inutile anche essa se non ha spirito patriottico e costruttivo. Non è vero che il governo deve essere come un Comitato di liberazione. Questa era una necessità nel tempo di guerra e di estrema emergenza e sarebbe anche, senza dubbio, un bene anche presentemente se vi fosse accordo sulle questioni principali. Ma accordo non c’è e non soltanto per quanto ho accennato prima. Se avessimo avuto anche l’illusione che questo accordo poteva esserci, l’abbiamo perduta durante questa campagna elettorale, in cui ho visto che i ministri che erano con me al governo e che hanno votato e preparato le sue leggi, oggi si trasformano in accusatori contro di me perché i loro colori sono diversi. In questa lotta si è visto che veramente la differenza è troppo profonda per poterla superare. Amici miei, vorrei raccomandarvi un’altra cosa. Quando noi votiamo una legge (è innegabile che questo anno siamo passati dal 1947 al 1948, per spese del personale da 148 miliardi a 377.229 miliardi in più con un aumento del 155 per cento); quando noi facciamo questo sforzo per venire incontro ai nostri amministratori, ai nostri funzionari, ai nostri collaboratori nello Stato, viene in un primo momento la Confederazione del lavoro e dichiara: «siamo noi che abbiamo ottenuto questo». In un secondo momento i protagonisti sciamano verso la campagna e dicono ai contadini: «badate che il governo butta via i miliardi per gli impiegati». Devo dire che questa è una tattica perfida che si estende anche al settore dei prezzi. Il governo è riuscito ad ottenere una certa stabilità dei prezzi, ma a carico dell’agricoltura perché i prezzi delle derrate sono alti. E allora agli operai delle fabbriche dicono: «ecco il governo nero, quello che tiene ancora alti i prezzi per gli agrari, per i signori e per i lavoratori della terra senza pensare al consumatore». Questa indegna campagna di contraddizione è tutta volta ad un solo scopo: quello di combattere il governo cosiddetto reazionario, il governo nero. Quando penso che questo governo nero, con tutti i provvedimenti deliberati ha trasferito in favore delle classi meno abbienti 93 miliardi, in questo anno, io dico che proprio questo titolo di governo nero, non lo merita. E quando voi pensate a quello che avviene nelle nostre industrie, nelle industrie di guerra (che dobbiamo avere pazienza, in attesa che possano convertirsi, che possano cambiare il ciclo di produzione), è giusto che il governo, che non può assolutamente mettere sul lastrico gli operi, dica che bisogna fare questo sacrificio e che lo Stato dia un contributo, un finanziamento, attraverso gli Istituti finanziari, oppure attraverso il finanziamento dell’Istituto per la ricostruzione industriale. Allora: dapprima si dice, bene possiamo essere soddisfatti per il momento. Ma, poi, su certi foglietti che sono in circolazione durante questo periodo, non so se ne sono capitati in Lombardia, ma ne ho letti a Torino, si legge che questi ministri del governo nero succhiano il sangue di 48 milioni di italiani e buttano i miliardi alla Breda e agli altri stabilimenti meccanici. Non si dice che i miliardi vengono buttati perché vengano date le paghe agli operai, perché essi non cadano in disoccupazione, ma che sono dati a beneficio degli imprenditori. Ora, amici, non si può negare che, nonostante queste nostre strettezze di bilancio, abbiamo fatto quello che potevamo anche per i pensionati: almeno abbiamo cominciato a prendere in considerazione qualcuno dei loro postulati. È certo che debbono essere fatte ancora e senza dubbio ulteriori riforme, ma per questo ci sono i Parlamenti e ci saranno i vostri deputati. Ma quando vedo l’onorevole Scoccimarro che va intorno, e verrà presto anche qui, a ripetere la solita accusa che noi abbiamo favorito i ricchi e schiacciato i poveri con la imposta patrimoniale, allora sono andato a rileggere il discorso che lo stesso onorevole Scoccimarro, ancora ministro delle Finanze, disse e pronunciò il 12 febbraio 1947 alla Camera . Allora disse: «noi abbiamo nel nostro sistema una imposta istituita nel 1939, nel periodo di guerra, l’imposta straordinaria sul patrimonio. Ora, logicamente, questa imposta bisognerebbe abolirla, perché la guerra è finita. Però, io penso, che se la guerra è finita, le conseguenze della guerra stanno ancora dinanzi a noi. E allora si può realizzare il riscatto di questa imposta e farla contribuire a facilitare l’opera di ricostruzione. Questa imposta ha oggi un imponibile di 2500 miliardi: basterebbe chiedere, a mio parere il 3 per cento per il riscatto, e realizzare così un’entrata di 75 miliardi». Qui non c’è nessuna eccezione per nessuno, e la imposta è stata suggerita, elaborata e proposta dall’onorevole Scoccimarro, che oggi ne parla contro. Ma quando, amici miei, ricordo queste cifre voi mi dovete dire: come avremmo potuto fare a trovare il denaro occorrente per queste operazioni extra bilancio, per l’assistenza, per i lavori pubblici, per la disoccupazione, per i progetti particolari per il Mezzogiorno? Dove avremmo potuto prenderlo? Il giorno che abbiamo votato la legge per il Mezzogiorno, «l’Unità» ha detto che buttavamo i miliardi sulla carta ma non si sapeva dove andarli a prendere. Invece i lavori sono in gran parte appaltati e taluni anche iniziati. Perché? Perché sapevamo dove prenderli: li prendiamo dagli aiuti americani. Ora badate bene, fino adesso non abbiamo avuto altro che degli aiuti provvisori, sotto forma di assistenza, prima l’Unrra, poi prestiti o merci gratuite. Ma quando diciamo che non avremmo potuto campare senza il grano americano e che le industrie non avrebbero potuto lavorare senza il carbone americano, allora ci si chiede: e come vengono pagati? La cosa avviene in questo modo. Il grano si fa pagare non al suo prezzo economico, ma con una certa falcidia, a prezzo politico, cioè, a più buon mercato. Il carbone si fa pagare, ma non è che lo Stato incassi per conto proprio; il ricavato è depositato presso la Banca d’Italia nel cosiddetto fondo lire e i lavori pubblici e le opere di assistenza si alimentano con tale fondo. Quindi, l’aiuto americano giova prima ai consumi poi alla ricostruzione. Con ciò abbiamo toccato una questione importante: quella del piano Marshall. Voi sapete che dal settembre in qua è incominciata una campagna contro questo piano. Nei giornali di Roma e un po’ anche nei giornali dell’Italia settentrionale, e vi prego di stare attenti perché vi dirò cose molto importanti, è stato pubblicato un documento segretissimo che si chiama documento sul Comitato speciale del Cominform. Molti giornalisti hanno creduto che si trattasse di uno dei soliti documenti che non si sa se siano parto di fantasia o veramente seri. Debbo dire che il documento deve ritenersi autentico per la via veramente eccezionale e diretta per cui venne conosciuto e per le straordinarie cautele con cui si cercò da parte comunista, di conservare il segreto assoluto di esso e inoltre per la verità intrinseca del documento in quanto esso si inquadra nel documento ufficiale reso pubblico dal Cominform intorno agli scopi della sua costituzione avvenuta in Polonia alla fine del settembre del 1947. Io suppongo che voi avrete letto e saprete cos’è il Cominform. Questo organo internazionale dei partiti comunisti ristabilisce in una certa misura quello che era il Comintern, cioè il Comitato internazionale che esisteva prima, in cui c’erano anche uomini che ricompaiono in questo comitato nuovo del Cominform come per esempio la signora Pauker, che attualmente è ministro degli Affari Esteri in Romania e l’onorevole Togliatti, che non ha bisogno di presentazione. (Fischi del pubblico). Non fischiate, che tanto la fanno pagare a me, se fischiate voi! Ora, badate, state attenti perché la cosa è importante e ve la dico perché possiate sfidare gli avversari a negare se sono capaci: è stato pubblicamente ammesso che il Cominform fu creato soprattutto per la lotta contro il piano Marshall, e questo fu lo scopo della conferenza tenuta in quella occasione tra i rappresentanti dei nove partiti comunisti radunati. La Conferenza aveva lo scopo fondamentale di istruirsi, di scambiarsi idee e prendere deliberazioni comuni e stabilire certe tattiche e certe direttive per impedire che si avverasse, si attuasse quello che già allora si chiamava piano Marshall. Ora il nostro documento si occupa anche di questo, di queste istruzioni generali, del programma, ciò che non risulta dal comunicato ufficiale del Cominform, come non risultano le dichiarazioni che il sig. Zdanov del partito bolscevico russo vi aveva fatto. Qui il documento si occupa di un Comitato speciale e di una seduta segreta convocata da Zdanov fuori ora, la notte, alle 23, alla quale partecipavano i rappresentanti di cinque partiti interessati fra cui Duclos per la Francia e il nostro Longo per l’Italia. Quale era lo scopo di questa segreta riunione? Lo scopo era quello di costituire un Comitato speciale, segreto, alle dirette dipendenze di Mosca, per promuovere, intensificare, sincronizzare l’azione dei partiti comunisti francese e italiano, in modo da portarli alla conquista del potere in questi due Stati. E il primo obiettivo stabilito era, vi ripeto le precise parole del signor Zdanov, uno «scacco al piano Marshall». Che cosa è il piano Marshall? Voi lo sapete. È stata una proposta fatta dal segretario di Stato americano Marshall, il quale diceva che per aiutare i popoli europei a riparare i disastri della guerra, a ricostruire la loro economia e addivenire con ciò elementi di ordine e di pace, bisognava che l’America facesse uno sforzo. E ai suoi, per quanto gravati contribuenti ha ragionato così: «è meglio che sacrifichiamo ancora qualche centinaio di migliaia di milioni di dollari ora, invece di correre il rischio di una terza guerra e attraversare nuovamente i mari e, oltre le perdite di sangue, avere anche conseguenze finanziarie disastrose». Voi sapete che l’America ha anticipato, pagato, donato attraverso leggi speciali, anche agli altri Stati, compresa la Russia, le spese di guerra. E non capisco se la Russia ha accettato i miliardi di dollari dell’America durante la guerra, perché non potremmo accettarli anche noi poveretti durante la pace. Questa è la definizione del piano Marshall, cioè uno sforzo comune di cooperazione europea, una specie di concorso e di perequazione fra le risorse industriali ed agricole degli Stati europei, una cooperazione in modo che vi sia un programma di richieste comuni verso l’America. L’America dà il contributo a tutte queste nazioni europee insieme. Questo è il piano Marshall che viene descritto come ordigno di guerra, come macchinazione contro la pace. La definizione di Zdanov in questo documento è la seguente: «il piano Marshall è denaro che cerca una destinazione, ma il denaro ama i luoghi tranquilli e fugge dai luoghi agitati; potrebbe anche darsi che gli americani temendo che questi miliardi non portino altro effetto che quello di perdersi, cambino idea». Ecco la prima insinuazione dei comunisti. «Ad ogni modo, continua il documento, li diano o non li diano, i lavoratori italiani, francesi, belgi, olandesi non devono accettare l’aiuto, perché serve a porre intorno a loro le catene». Il grave è che in questo documento si assicurano i compagni che avranno a disposizione tutti i mezzi necessari senza limite di tempo e di cifra. Badate: loro stanno bene e sono assicurati e non hanno da preoccuparsi, come noi che cerchiamo di raccogliere denaro a destra e a sinistra e siamo accusati di riceverlo dagli industriali e dai ricchi (dai poveri non riceviamo e questo è verissimo); non hanno bisogno di ricorrere alla solidarietà nazionale perché essi hanno l’assicurazione di Zdanov per tutte le loro esigenze. Questi erano, amici, i loro propositi, e devono lasciar cadere parte di questo documento; questi erano i propositi autunnali del comunismo, fino al settembre e a ottobre e ciò spiega molte cose di questo periodo. Ripensate a quello che è avvenuto. E il Fronte che è uscito in guerra, dal principio, rudemente contro il piano Marshall, ora, negli ultimi giorni, cerca di cambiare tono e fuori suona il flauto di Nenni, il quale cerca di conciliare le cose e fa capire che, forse, si potrebbe anche discutere con gli americani. Ed ecco, nell’ultimo ordine del giorno del Comitato esecutivo del Fronte è detto: «il Fronte si propone di ricercare con gli Stati Uniti ed i paesi dell’occidente europeo le condizioni più favorevoli alla collaborazione economica e all’aiuto per la ricostruzione». Come se non ci fosse stato già un piano, come se non ci fosse stato un Lombardo che ha trattato in America e un Campilli e un Tremelloni che hanno trattato a Parigi, e un Campilli che, a nome del governo, ha trattato a New York e non ci fossero stati i rappresentanti di altri quindici Stati, e gli altri che non hanno voluto partecipare, benché fossero stati invitati: come la Russia e i paesi satelliti, che non hanno voluto discutere. Ora, invece, si dice: vediamo di discutere. Oggi si dice questo, ma sapete perché siamo forse davanti al fallimento di questa campagna? Gli americani hanno avuto fiducia nella laboriosità del popolo italiano ed hanno dato il 2 aprile il contributo del primo anno in 450 miliardi per l’Italia. E bisogna anche che questa fiducia venga consolidata, perché abbiamo bisogno ancora del loro contributo per i tre anni successivi perché il piano di ripresa economica riguarda quattro anni e questo loro contributo deve esserci assicurato per questo periodo. Noi abbiamo bisogno del piano per vivere e chi è contro di esso è contro la salvezza del popolo italiano. I signori del Fronte che si accorgono ora di avere sbagliato completamente tattica, dicono se non rifiutano gli aiuti sarebbero peraltro disposti a rivederne le condizioni, se e come, ecc. Figuratevi! Dopo settimane e mesi che hanno accusato gli americani di volerci tenere qui a loro servizio e ci hanno imputato di servirci di questi dollari per preparare una guerra! Figuratevi come verrebbero accolti! Io temo che quel giorno, se per una disgrazia qualsiasi, e bisognerebbe proprio che il popolo italiano avesse perso la testa, andassero al governo i signori del Fronte. (Grida dalla folla: no! no). E allora lasciamo e parliamo di altro. Voi comprendete, amici, che questo è un problema che riguarda tutta la vita nazionale. Noi, che abbiamo coscienza ed intelligenza non possiamo non gridare al popolo che si raduna sulle piazze «fate i vostri calcoli, siate uomini ragionevoli, abbiate il coraggio di salvare il vostro interesse e l’interesse della nazione e così agite in libertà, secondo il vostro pensiero». Dicono che noi con ciò creiamo pretesti per la guerra. Ma perché fanno queste prediche a noi, poveri inermi, che abbiamo un esercito ridotto, che appena appena siamo riusciti a vestire adesso, a dargli delle armi sufficienti, che ci mancavano, e siamo un popolo di 48 milioni di abitanti? Gli Stati vicini hanno la quinta parte della nostra popolazione ed hanno dieci volte di più eserciti sotto le armi. Perché il discorso non lo fanno anche dall’altra parte? Sempre accuse a noi, sempre atteggiamenti contrari al governo nazionale, contro quegli uomini che appartengono a diversi partiti, che sono socialisti, repubblicani, oltreché democristiani, liberali, ecc.; che vengono da diversi partiti, che tutti hanno diritto, fino a prova in contrario di essere considerati italiani ed uomini che badano agli interessi degli italiani e cercano questi interessi. No! Tutti gli attacchi invece che volgersi contro altri fronti, si volgono contro il governo nazionale. Questa è una tattica sbagliata, che il popolo italiano deve il 18 aprile condannare decisamente. In ogni modo, se c’è ancora chi dubita, dichiaro che noi non abbiamo fatto alcun patto per la guerra, nessun patto di carattere militare. Verranno i vostri deputati e noi metteremo le cose come stanno alla decisione all’Assemblea del Parlamento, della Camera e del Senato. Vedrà il popolo italiano se la nostra politica ricostruttiva sia una politica di pace o di guerra. Noi fino ad oggi abbiamo coscienza della nostra politica, politica di cooperazione con gli Stati europei e noi siamo stati i primi che abbiamo gettato il ponte con l’unione doganale con la Francia. Questa politica di cooperazione con gli Stati europei è la politica della nostra salvezza. Perché siamo un popolo che ha numerose braccia ed ha bisogno di lavoro, che ha intelligenza per lavorare ed al quale mancano materie prime e che ha bisogno di cooperazione degli altri Stati. Oltre a ciò siamo un popolo che per natura vuole la pace ed è stato un gravissimo errore quello di lasciarci trascinare nella guerra passata e finita nel disastro. Il popolo italiano vigilerà perché la pace sia mantenuta nel disastro. Il popolo italiano vigilerà perché la pace sia mantenuta e difesa. Amici miei, è vero sulle nostre piazze risuonano anche in questi momenti, durante la campagna elettorale l’inno di Mameli e l’inno del Piave, ma non è un Piave di guerra a cui pensiamo; è un Piave morale che ha coscienza della maturità politica e della solidarietà di tutto il popolo italiano che si leva a difesa della indipendenza e della libertà della patria. 