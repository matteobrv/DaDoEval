Parlo anche a nome dei miei colleghi ministri. Vi prego di rilevare il significato del giuramento che, a poca distanza dalla costituzione, non può essere una formula vuota: fedeltà alla Repubblica; fedeltà alla Costituzione e soprattutto subordinazione di ogni tendenza di parte agli interessi supremi della nazione. Questo più che un programma è un impegno sacro che non esige da noi alcun commento: è eloquente per sé; direi che, poiché è legato profondamente alle convinzioni ed alla nostra coscienza civile, rappresenta anche una garanzia per tutti coloro che amano la libertà, la democrazia, il diritto e soprattutto per quanti hanno dinanzi allo sguardo e nel cuore l’avvenire dell’Italia. Non vorrei, in questa occasione, fare alcun accenno polemico, ma, egregi colleghi giornalisti è la stessa stampa che non me ne dà occasione. La composizione del ministero, è vero, è stata laboriosa, ma non è vero che questioni personali abbiano assorbito tutti gli 8 giorni (non di più furono infatti necessari). Ho consacrato i primi giorni all’esame della situazione finanziaria ed alle direttive della politica economica. Trattandosi di un governo omogeneo era ovvio che questioni di tale natura potessero venire affrontare già prima della formale costituzione del gabinetto, mentre, quando si tratta di superare difficoltà di un governo di coalizione, si affida la soluzione di certi problemi in una certa misura alla necessità del compromesso in sede di Consiglio dei ministri. Quanto alle persone, il ritardo fu dovuto alle mie insistenze presso l’on. Scelba perché, fino all’ultimo momento, io non volevo adattarmi a rinunciare ad una collaborazione che mi era così cara, una collaborazione che non credo sarebbe stata, e vorrei dire sarà, tanto utile e forse necessaria per il paese. Quando però la sua risposta fu definitiva – e forse nelle precedenti conversazioni la speranza mi aveva fatto credere che avrebbe accettato – allora, come avete visto, ho chiuso rapidamente, superando le difficoltà che si pongono sempre durante la formazione di un gabinetto e che consistono nella necessità di conciliare diversi criteri, quali ad esempio il giusto equilibrio nella rappresentanza della Camera e del Senato e la rappresentanza delle diverse regioni. Ad ogni modo potete smentire nella maniera più decisa che l’inclusione o l’esclusione dell’on. Scelba o di qualsiasi altro membro del governo sia stata oggetto di negoziazione o di contrattazione con qualsiasi partito di destra, di sinistra o di centro. Che io dovessi consultare i due direttori dei gruppi Dc era ovvio e corrisponde ad una procedura seguita sempre nel passato nei confronti di tutti i gruppi che pregiudizialmente intendano partecipare al governo. È vero che tale procedura può essere materia opinabile, perché le formule da seguire nella consultazione non sono rigide, esse devono comunque essere tenute entro certi limiti perché debbono conciliarsi con il regime costituzionale parlamentare. Può darsi che, da qualche manifestazione di stampa, taluno abbia creduto di arguire che vi possano essere stati addirittura degli intrighi. È questa una parola che io vorrei assolutamente escludere dal nostro vocabolario. Per quanto ci risulta, posso dire che intrighi non ve ne sono stati in nessuna maniera e di nessuna natura. Non ho poi bisogno di affermare e l’ho già detto prima nel rilevare il contenuto e la formula del giuramento, che il governo, riuscito monocolore in ossequio alla situazione politica e non per una volontà precostituita, sente più che mai il dovere di subordinare le visioni particolari agli interessi generali del paese e di interpretare le esigenze della libertà e della democrazia che ebbero tanta convalida nello stesso risultato delle elezioni. Voi mi conoscete, conoscete la storia dei miei precedenti governi, conoscete lo sforzo continuo da me fatto per andare verso una certa concentrazione. In questo momento il meglio che si potesse fare era di non forzare la situazione, di non costringere uomini che erano in una situazione ancora fluida ed in evoluzione, verso posizioni determinate o precostituite. Presenteremo un programma di lavoro al Parlamento, dove si svolgerà un ampio dibattito. Ben venga: noi lo affronteremo. Ognuno potrà non soltanto dire il suo pensiero politico della situazione. Ci batteremo per idee chiare in politica interna e in politica internazionale. Sentiamo che è proprio la chiarezza programmatica quella che ci dà una forza ed una energia superiori perché sentiamo la responsabilità di fronte al paese. E non sfideremo nessuno. Non è vero quello che da taluno è stato scritto proprio stamane che, cioè, noi sfidiamo il Parlamento. Noi ci affidiamo al Parlamento. Ci affidiamo al Parlamento come espressione del giudizio della pubblica opinione e diciamo: non esiste un governo De Gasperi, non esiste un governo monocolore, non esiste un governo clericale o di Democrazia cristiana, esiste il governo, che in questo momento rappresenta e vuole rappresentare l’interesse della nazione, la salvezza della democrazia. Non dimenticate che la lotta che abbiamo ingaggiato durante la campagna elettorale potrà essere stata più o meno fortunata, ma sempre è stata una lotta per consolidare in Italia l’affermazione della democrazia, impedire cioè che questo paese vada a finire in una situazione che non occorre che io qui vi descriva; lotta per salvare la libertà di tutti. Voglio ora aggiungere una parola. Troppo facilmente dagli avversari si parla di corruzione. Io ho l’intima convinzione che tutti i miei colleghi hanno le mani purissime, che possono affrontare qualsiasi discussione pubblica. È sempre difficile ad ogni governo di rispondere ad accuse d’una tal natura quando sono generiche, quando non vengono prodotti fatti concreti. È difficile, ma l’opinione pubblica deve sentire che, se ci fossero abusi nell’amministrazione, noi vigileremo con tutta la nostra cura per eliminarli e reprimerli. Devo sentire soprattutto che nel nostro spirito fermissima è la decisione di essere noi stessi incorruttibili. E non dico, beninteso, incorruttibili in senso venale, perché sarebbe semplicemente anche soltanto il parlarne, ma voglio dire incorruttibili di fronte alla tentazione che può venire da due parti: da quella delle velleità dittatoriali e da quella delle deduzioni della demagogia, pericolosa sempre per il nostro paese. 