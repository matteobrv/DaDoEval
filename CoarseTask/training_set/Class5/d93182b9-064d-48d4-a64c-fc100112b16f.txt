Preferirei che lo svolgimento delle interrogazioni continuasse domani mattina, per aver l’opportunità di esporre il pensiero del governo, specie in ordine alla importante interrogazione dell’onorevole Di Vittorio , in un ambiente di una certa serenità. Per questa sera mi limito semplicemente ad assicurare i rappresentanti della Confederazione generale del lavoro, che si sono lagnati del comunicato pubblicato ieri sera a proposito dello sciopero, che esso non era ispirato ad alcuna intenzione intimidatrice contro i dirigenti sindacali, ma era un appello al loro senso di responsabilità, appello che non è diretto semplicemente a loro, ma è diretto anche a tutti noi, dentro e fuori della Camera. La parte più importante del comunicato, sulla quale richiamo l’attenzione e che, per lo spirito con cui è stata scritta, fissa l’atteggiamento del governo, è l’ultima, in cui si dice che si deve fare ogni sforzo affinché si arresti un movimento che, se continuato, condurrebbe il paese alla rovina economica e politica, e si ritrovi nello spirito di pacificazione e di rispetto della legalità democratica lo slancio indispensabile per la salvezza del paese . (Vivi applausi a sinistra, al centro e a destra). [Il presidente della Camera dei deputati chiede al governo di esprimere un parere sulla data di discussione della mozione di sfiducia]. Il Senato ha in un primo tempo deciso di discutere la mozione di sfiducia del senatore Terracini dopo che fosse stato esaurito il dibattito alla Camera sull’ordine del giorno dell’onorevole Pajetta (in quel momento così esso era considerato). Oggi l’ordine del giorno è stato trasformato in mozione di sfiducia. Direi di attendere che il dibattito si svolga prima al Senato, in cui l’iniziativa dell’opposizione ha avuto subito il carattere della vera e propria mozione di sfiducia. Per il giorno di discussione alla Camera mi riferisco al programma di lavoro della Camera stessa. Si potrebbe discutere la mozione non appena saranno ripresi i lavori per l’esame dei disegni di legge. (Commenti all’estrema sinistra). presiDente. Allora, ella propone che la discussione si faccia alla prevista ripresa dei lavori parlamentari, alla data di cui parleremo a tempo debito? De Gasperi. Se non v’è l’accordo, si può fissarla anche per dopodomani, quando il Senato avrà forse ultimato la discussione. Avremo seduta sabato? Non insisto, ma non vorrei che si pensasse che il governo vuole sfuggire ad una discussione. Se si ritiene di affrettare la discussione, si potrebbe fissarla per sabato, se il Senato avrà esaurito la propria. presiDente. Sta però di fatto che potremmo esaurire i lavori attualmente in corso entro domani, il che mi impedirebbe di informare la Camera sulla data prescelta. De Gasperi. Mi rimetto al programma di lavoro della Camera. 