Si comunica che, a seguito della nostra proposta di cui al telespresso del 5 corr. N. 21/0461, ministro Bidault ha fatto conoscere di accettare nostro ordine del giorno. Per quanto riguarda la procedura da seguire per l’esame dei testi che l’Assemblea ad hoc ha elaborato, sarebbe nostro intendimento di richiamare l’attenzione dei ministri degli esteri sulla opportunità che il proposito di convocare appena possibile una conferenza intergovernativa venga confermato. Data l’incertezza circa le ratifiche del Trattato CED ci rendiamo conto che non potranno essere fissati i termini, ma riteniamo utile una riaffermazione di principio, alla quale le necessarie consultazioni per i normali tramiti diplomatici possano ispirarsi. Da parte francese – secondo quanto ha aggiunto ministro Bidault – ci si riserva di richiamare, in occasione discussione memorandum olandese, alcuni progetti di cui è stata presa iniziativa da parte di codesto Governo. Nostri orientamenti sono già a conoscenza di V.E. Essi verranno ulteriormente precisati nei prossimi giorni (lettera n° 20/5539 con appunto allegato concernente l’apposita riunione del CIR). Avremmo interesse da parte nostra, tenuto anche presente quanto riferito col telegramma di V.E. n. 152, di sapere con esattezza, prima che il ministro olandese Beyen giunga a Roma, a quali iniziative francesi si riferisse in particolare Bidault e quali siano gli intendimenti di codesto Governo . 