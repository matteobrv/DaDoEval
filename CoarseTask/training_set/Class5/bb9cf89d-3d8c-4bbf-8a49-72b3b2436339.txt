Cari amici, parlo con particolare commozione in questa cara Bolzano, che è al centro di una delle più grandi arterie di comunicazione, di quelle arterie che si chiamano canali attraverso i quali filtrano le voci di pace e di guerra. Queste montagne, che sovrastano la vostra città sembrano, tuttavia, risuonare ancora degli echi della guerra. Il dilemma che voi mi ponete è questo: pace o guerra? È questo uno dei massimi problemi che tormentano il mio pensiero e per quanto io possa dirvi, credo che la terza guerra mondiale non vi sarà, abbiamo perciò ragione di sperare in un periodo di pace ricostruttiva. I pericoli, tuttavia, di un conflitto sono molti e, nonostante le nostre previsioni ottimistiche, la situazione è tale che può capitarci di trovarci davanti all’eventualità di un conflitto. Ma i segni di distensione non mancano, la volontà di collaborazione internazionale non è sempre debole come, in certi momenti, si sarebbe portati a credere. Uno degli elementi di tale distinzione può essere l’Italia se essa è cosciente di ciò e fiera di essere una nazione. Ma certo, potrà più contribuire a questa pace una Italia ordinata e disciplinata che una Italia discorde e percossa da odio civile. Questa seconda Italia potrebbe effettivamente rappresentare ad un certo momento un pericolo per la pace in quanto elemento di contrasto fra le nazioni. Ecco perché è necessario dire la verità al popolo italiano e dirgli quali sono le condizioni e i motivi che insidiano la pace. Al di sopra dei partiti e direi al di sopra dei governi conviene vedere la gravità del momento attuale. Vogliamo la pace, ma la prima premessa da porre è la necessità dello spirito di pace ed io ho il diritto di dire che ho fatto tutto per la pace, per assicurare la pace al popolo italiano. Già alla conferenza di Parigi, quando eravamo braccati da tutte le nazioni, quando ci si imponeva l’ingiusto trattato. Fu allora che affermai la mia incrollabile volontà di pace e la mia fiducia nel riuscire a risolvere i vari problemi al di fuori di ogni ricorso alle armi. E a proposito della conferenza di Parigi, devo ricordare che anche la situazione dell’Alto Adige trovò una sistemazione in quella circostanza. Infatti un atto di pacificazione fu stipulato a Parigi che riguarda i rapporti tra Austria e Italia e della regione di cui ora dirò. Vi sono state molte critiche al riguardo e molte ve ne saranno per quanto riguarda lo statuto della regione Trentino-Alto Adige. Ma nessuno può negare che in tempi torbidi e di discordia come questi si possano compiere degli atti perfetti. Ciò che decide è l’esperienza. Così sarà anche per lo statuto per il Trentino-Alto Adige. Perché la collaborazione diventi veramente benefica occorre che si faccia e si crei uno strumento di vera lealtà e non un doppio gioco. Bisogna che ciò che si conferma e si accetta venga lealmente mantenuto, specie nei rapporti con lo Stato e dallo Stato. I rapporti tra i gruppi etnici e Stati sono e debbono essere assolutamente chiari; per la coordinazione dello statuto ci vuole veramente la collaborazione nel senso democratico della parità di diritti di ogni gruppo. Bisogna che lo spirito di collaborazione salvaguardi l’individuo e statuisca principi veramente sani della convivenza: non è possibile ricorrere ancora al diritto storico, perché questo appartiene al passato. Non bisogna dimenticare che la vita e la evoluzione sono per la democrazia e questa non è possibile che quando il potere è in mano al popolo. Non vi sono steccati chiusi che creano situazioni privilegiate. Questo è assolutamente necessario precisare se si vogliono la pace interna e conseguentemente la pace esterna. Occorre perciò uno spirito di comprensione tra Occidente e Oriente. Ho detto che nemmeno il nostro tributo ci potrebbe portare a versare una sola vittima umana per la conquista di posizioni. Noi vogliamo che la giustizia si compia nella comprensione dei popoli e non con la forza. Questo spirito di pace e di comprensione si deve compiere nell’interesse di tutti i popoli. Durante le trattative di Londra e di Parigi ci siamo urtati, per il semplice fatto che una potenza che, abusando di un momento del crollo della guerra, abbia avuto occasione di prendere delle posizioni che vorrebbe attribuirsi a titolo di conquista. Non è questo un incitamento alla collaborazione e tanto meno alla cooperazione per un giusto criterio di sistemazione delle frontiere. Noi auspichiamo vivamente che cessi il dualismo pericoloso tra la Russia e l’America, ma non possiamo certo dimenticare che molti nostri connazionali si sono recati nella repubblica stellata dove si sono fatti una posizione che non si sarebbero certamente fatta in paesi retti a regime totalitario. Vi è che nei paesi liberi sono rispettosi per i diritti dell’uomo, quei diritti che ci vengono da Giorgio Washington attraverso la rivoluzione francese, ma che sono diritti di tutti gli uomini liberi non di uomini senza anima: sono i diritti stabiliti fra un popolo che ha un culto profondo della religione e crede in Dio. Per questa mia visione vengo accusato di fare l’apologia dell’America, ma si dimentica che all’indomani della guerra eravamo letteralmente senza mangiare. Senza gli aiuti dell’America non so come avremmo potuto fare. Io mi sono trovato di fronte alla tremenda realtà di sentirmi dire dal commissario della Alimentazione che non poteva spedire la farina a varie città perché i magazzini erano vuoti. Allora dovetti attaccarmi al telefono e chiedere ad un amico, al sindaco di New York di aiutare ancora una volta l’Italia. Si trattava di un episodio, ma il popolo aveva fame ed io avevo il dovere di aiutarlo e la responsabilità di assicurargli il pane. Ora si attacca il piano Marshall che ha un valore essenziale per l’avvenire dei paesi europei. Si potrebbe dire che esso è stato generato dalle invocazioni dei popoli allorchè questi ragionano al di fuori di ogni preoccupazione politica e perciò con il buon senso. Essi sono sorpresi spesso a dirmi: non ci si potrebbe mettere d’accordo, completare le nostre economie in modo da evitare ragioni e motivi di contrasto? Questa Europa è ormai tanto piccola che a pensarci bene è un delitto scannarsi ogni venti anni per cento metri di terreno. Il piano Marshall, vuole che le nazioni si aiutino in questo senso ma occorre l’aiuto americano perché nelle presenti condizioni esse non possono aiutarsi da sole. Eppure la Russia si è posta contro questo piano e sostiene che con tale sistema ci si pone contro gli Stati proletari. Perché il Partito comunista italiano batte su questo chiodo se non per farsi eco di interessi stranieri mentre i socialisti di tutta Europa, da quelli belgi a quelli danesi e a quelli inglesi sono invece favorevoli al piano stesso? La Russia ruppe le trattative e come ricordate impose ai paesi suoi satelliti di non aderire al piano . Ora questo significa che la Russia vede nel piano Marshall un punto vitale della sua politica antiamericana. Tutti i socialisti veramente pensosi degli interessi dei lavoratori hanno applaudito alla iniziativa del segretario di Stato americano: non vi hanno applaudito i comunisti. Ebbene, io vi dico che i comunisti non hanno il diritto di mettersi contro gli interessi del popolo italiano per fare gli interessi di un paese straniero. Su tutte le cantonate di Italia sono affissi i manifesti con i quali si accusa il governo di non avere risolto vari problemi: sono il primo ad ammettere e a riconoscerle, in parte, fondate. Non abbiamo potuto, è vero, eliminare del tutto la disoccupazione, ma per eliminarla ci volevano lavori pubblici giganteschi e questi lavori pubblici richiedono denari e questi denari dove si possono prendere se non dalle tasse? Ora il contribuente italiano è già abbastanza oberato di tasse e non si può spremerlo di più. Da qui la necessità di aiuti dall’estero da parte di quei paesi che ci possono aiutare. Come avrebbero potuto diversamente lavorare molte fabbriche senza carbone, senza le materie prime indispensabili? Si ha voglia di parlare di governo nero, io affermo che nessun governo, nelle nostre condizioni, avrebbe potuto fare di più. Qualcuno ha accennato alla confisca dei beni: questo provvedimento avrebbe portato un sollievo di poche settimane. E poi? A che cosa serve la terra, quando questa terra è priva di case, di irrigazione, di opere che la rendano produttiva? Bisogna lavorare in profondità, ricostruire se si vuole dare una più confacente soluzione al problema sociale! Ma come si ricostruisce se anche in seno, cioè se nemmeno in seno al governo si va d’accordo? Un governo deve essere in grado di scegliere un certo indirizzo specie per i rapporti economici con l’estero e non si può chiedere una collaborazione sul terreno economico e poi su quello politico agire in contraddizione. Ora il popolo italiano ha scelto il suo indirizzo e in regime di democrazia bisogna che sia la maggioranza ad avere la possibilità e la responsabilità del governo pur riconoscendo la utilità del controllo della minoranza, senza ricorrere a vie tortuose e perfide contro la maggioranza, eliminando gli avversari come è avvenuto in Cecoslovacchia, Bulgaria ecc. Anche per quanto riguarda la nostra industria rimangono problemi gravissimi da risolvere: innanzi tutto occorre la trasformazione delle industrie di guerra in industrie di pace: ed in questo campo abbiamo trovato difficoltà. Queste trasformazioni richiedono, infatti, l’elaborazione di programmi che preparino la solidità bancaria e questa solidità non la si può raggiungere se non con moneta solida. Qualcuno ci rimprovera di avere sospeso i crediti, ma bisogna pur frenare l’inflazione e per far ciò adottare una politica economica che faccia capo ad una dottrina equivalente. Il problema è complesso ed è stato lungamente discusso: in fine non si è potuto prescindere dalla necessità di ricorrere ai tecnici e, fra questi, primo l’onorevole Einaudi. La lira, praticamente segue un movimento di ribasso dal 1934 e si deve ad una eccezionale pressione psicologica se sta per arrestarsi questa discesa. È stato uno sforzo addirittura colossale, ma ora siamo giunti ad un punto fermo. Il più basso livello della china è stato raggiunto: ogni ulteriore movimento non può che riportarci a tempi migliori. Amici miei, è tempo che mi avvii alla conclusione ed allora vorrei riassumere qual è il dovere dell’ora: libertà di commercio, libertà di pensiero, vera democrazia, insomma. Questo non è un programma, è un comandamento che vale per tutti indistintamente gli italiani: votate per la libertà! 