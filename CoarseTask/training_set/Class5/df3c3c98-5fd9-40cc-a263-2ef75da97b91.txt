Farò alcune brevi osservazioni in aggiunta alla chiarissima esposizione fatta dall’onorevole ministro delle Finanze, al quale devo esprimere la mia gratitudine non solo per questa esposizione, ma soprattutto per la cura degli interessi pubblici svolta sempre con affetto, anche per le categorie interessate, cioè per gli statali, cura che egli ha dedicato al problema per parecchi mesi. Credo che tutti coloro che hanno trattato con lui, anche se dissentono sulle conclusioni, siano d’accordo nell’associarsi al mio ringraziamento e riconoscimento. Mi ha colpito specialmente il riferimento, ripetuto dall’onorevole Di Vittorio, alla parola «vertenza». È questo veramente l’errore fondamentale del punto di partenza: qui non vi è una vertenza sindacale, né vi è una qualunque vertenza, perché il governo non è semplicemente il datore di lavoro, ma è altresì emanazione del Parlamento e suo organo esecutivo in quanto amministra la struttura statale, rappresentando gli interessi della comunità. Rappresentiamo qui non l’altra parte, bensì gli interessi di tutta la comunità. V’è una necessità, naturalmente, di coordinazione, di subordinazione a questi interessi collettivi. Ma quello che rappresenta il governo rappresenta anche il Parlamento, rappresenta anche la Camera. Quindi, in realtà, siamo sullo stesso piano, e se vi fosse vertenza dovremmo essere tutti e due dalla stessa parte. Ma non vedo questa vertenza: vi può essere una valutazione diversa dell’interesse, ma non esiste una vertenza fra datore di lavoro e statali. E qui è l’errore fondamentale, per il quale lentamente scivoliamo dal concetto democratico di un Parlamento al concetto di un Parlamento corporativo che rappresenti interessi di categorie in contrasto con altre categorie. Guai a noi se questo concetto si diffondesse, perché con ciò la democrazia parlamentare sarebbe perduta. Di questa sintesi di interessi a cui ho accennato e di cui il governo è, direi, amministratore per procura da parte del Parlamento, è esposizione contabile il bilancio. Ora, il Ministero del Tesoro durante tutta questa discussione ha evidentemente sempre avuto dinanzi l’articolo 34 , cioè ha fatto o non ha fatto concessioni, con riguardo sempre alla meta finale, alla conclusione finale, all’articolo 34, cioè alla copertura della spesa. Ed è semplicemente una costruzione paradossale che il punto di partenza più importante, cioè la disponibilità dei mezzi, sia posto alla fine del disegno di legge invece che inizialmente. Se fosse stato posto nel primo articolo, evidentemente la questione si sarebbe fatta lì, si sarebbe fatta con tutta responsabilità; ma, anche se non è stata posta al primo articolo, so bene che i membri della Commissione finanze e tesoro, che sono preoccupati delle finanze dello Stato, ma soprattutto i rappresentanti del governo hanno avuto sempre questa meta chiara, che è uno dei concetti fondamentali per dirimere e deliberare sopra le possibilità. Vorrei osservare che anche il Parlamento, quando decide, ha la stessa responsabilità sintetica, integrale, che ha il governo. Non è possibile opporre il governo al Parlamento da un punto di vista di principio. Questa differenza può esistere sulla misura, sulla valutazione, ma non è possibile ammettere senz’altro il punto di partenza diverso, come può accadere in una vertenza fra datori di lavoro e dipendenti aziendali. Non v’è dubbio che il governo (specialmente il governo, ma anche il Parlamento) deve avere una visione sintetica, integrale, globale del problema economico, e che la considerazione di una legge che riguarda una data categoria non può essere fatta al di fuori del quadro generale dell’economia; quadro generale che, come ho detto prima, è fissato contabilmente nei bilanci. Il problema è anche di ripartizione: vi sono gli alluvionati, i disoccupati, le possibilità di lavoro per coloro che sono meno occupati o che rischiano di essere licenziati; vi sono l’artigianato, la piccola industria, l’agricoltura. Ed i problemi del costo dell’amministrazione vanno inquadrati in questo complesso, in questa visione. Mi sembra di dire cose banali, note a tutti. Ma bisogna, ad un certo momento, richiamarle per comprendere il senso di responsabilità che il governo manifesta nel sostenere certe tesi, e per poter esprimere la sicura attesa che anche il Parlamento considererà la cosa non da un punto di vista particolare, ma responsabilmente, nel suo complesso. Nessuno, evidentemente, può essere contrario a riconoscere all’uomo che lavora la possibilità di vivere più agiatamente; ma, a mano a mano che il reddito nazionale crescerà, bisognerà fare ulteriori passi: e li abbiamo fatti anche in passato. Se non erro, da che sono al governo, mi pare sia la quinta legge di regolamento statale che è intervenuta; né credo sarà l’ultima. L’onorevole Di Vittorio ha detto eufemisticamente che «si liquida» la vertenza, perché le vertenze si chiudono, ma si trova poi il modo di riaprirle, perché è fatale che si riaprano, e perché l’economia è in continuo movimento. Disgraziatamente v’è la questione dei prezzi, del carovita; è l’incremento stesso della rendita aziendale che porta a riproporre la questione. Vediamola, quindi, dinamicamente, come è la dinamica della vita. Non possiamo precludere agli impiegati la speranza di nuovi miglioramenti a mano a mano che i progressi della nazione si manifestano. Ma è chiaro come il sole che l’obiettivo principale deve appunto essere quello di assicurare un costante incremento della ricchezza generale. Altrimenti, siamo sempre di fronte a ripieghi. Non è, dunque, che siamo oggi di fronte ad una tragica decisione che chiuderà le saracinesche per l’avvenire. Non solo non lo credo perché non lo spero; ma non lo crederei neanche contra spem, giacché sarà sempre aperta la via a nuove proposte, a nuovi interessamenti. Vi sarà però sempre il problema di reperire i mezzi per coprire le richieste, a parte il contemperamento di queste con altri problemi più urgenti, nei confronti di altre categorie, dato che Parlamento e governo, come ho già detto, rappresentano tutte le categorie, in una visione unitaria degli interessi di tutti. E con ciò, avendo dato rilievo alla necessità di collaborazione tra Parlamento e governo, (commenti all’estrema sinistra), passo ad un’altra considerazione, di ordine politico. In questi ultimi istanti, specialmente stamane, vi è stata una corrente pacifista, ironica, specie nelle ultime parole dell’onorevole Di Vittorio, il quale, da buon negoziatore di vertenze, sente ad un certo momento che forse è arrivata l’ora in cui si possa fare appello a certi impulsi sentimentali. Ma prima d’ora, ma durante questa discussione, non si è forse considerato come un problema politico questo che sembrava un problema tecnico, che, almeno, abbiamo sempre considerato come tecnico? Per mesi e mesi, per settimane e settimane, sino agli ultimi giorni, sino agli ultimi minuti, abbiamo trattato di questi aumenti, il ministro del Tesoro ha fatto sino all’ultimo notevoli concessioni specie nei confronti delle proposte Cappugi, della approvazione delle quali i nostri rappresentanti dei liberi sindacati possono menar vanto, perché è stato un grande sforzo che ha fatto il governo nell’aggiungere un ulteriore onere di 9 miliardi. Ora, accanto a questo, vi è sempre il problema politico, che voi riassumete in forma gentile quando gridate all’indirizzo del governo: «andatevene, dimettetevi». E, difatti, le dimissioni sono una necessità quando si sente che manca la base della maggioranza governativa, che manca una base parlamentare nel governo e quando, soprattutto, viene meno la fiducia. Noi abbiamo matematicamente una maggioranza, ma la maggioranza matematica è operante solo se tutti sono presenti o se la grandissima parte è presente e si può presumere che i presenti rappresentino anche gli assenti in quanto costituiscono di per sé, per la loro designazione, per il loro colore, per la loro origine elettorale, la maggioranza. Tanto è vero che in certi parlamenti si vota per procura. Noi non abbiamo questo istituto. Ma non potete dedurre da ciò che qualunque maggioranza che si manifesti in un certo momento sia, moralmente parlando, la stessa maggioranza che si manifesta in altri momenti. Bisogna quindi temperare la valutazione (parlo in termini politici) dal punto di vista della maggioranza matematica, oltre che da quello della maggioranza operante in un determinato momento. Però il governo ha il dovere di essere, a questo riguardo, molto rigido con se stesso. Il governo ha bisogno della fiducia della maggioranza parlamentare, e ha bisogno che venga espressa francamente, che venga palesata a viso aperto; perché non è semplicemente della questione degli statali che ora si tratta: si tratta di una questione che, se è particolare in sé, si inserisce però essenzialmente in un quadro economico generale, in una politica economica, e una politica economica si inserisce in una politica interna e internazionale. Tutto, per il governo, nel suo programma e nella sua attività, si unisce e si collega. Perciò non possiamo partire dal punto di vista di una fiducia mancata, o alternata, o eventualmente condizionata. Dobbiamo sapere, ad un certo momento, quando importanti decisioni vengono prese, se questa fiducia ci vien data per il nostro programma, per il modo con cui cerchiamo di attuarlo, per il lavoro che in comune dobbiamo fare. Ecco perché non è un ripiego o una manovra politica se – posto che voi, (indica l’estrema sinistra), avete stampato su tutti i giornali e avete detto a tutta voce: «governo, non avete maggioranza, andatevene!» – domando un’ultima grazia, prima di andarmene: che sia accertata la maggioranza su cui domani potrà proseguire il futuro governo? Questo è lo scopo fondamentale della fiducia, questa è la evoluzione di una crisi parlamentare: nell’atto stesso in cui si licenzia un governo, è necessario indicare quale potrà essere il suo successore. So bene che nella nostra prassi la cosa non è facile. Ci possono essere difficoltà formali, perché non siamo ancora arrivati alla prassi – direi – «a rotazione», come in altri paesi, dove i voti di fiducia vengono chiesti su qualunque argomento e subito, per spingere innanzi il dibattito. Io mi auguro che non sia mai necessario in un Parlamento come quello italiano ricorrere a simili sistemi, che sono fatali dove non esistono organizzazione, solidarietà di gruppi, situazioni chiare, bensì continue alternative. Mi auguro che ciò non avvenga, perché ciò, anziché rafforzare la democrazia, la metterebbe in pericolo. Mi auguro, invece, che una maggioranza sia organica e tale da poter avere eventualmente, per ragioni di contraddittorio e dal contraddittorio, una successione altrettanto organica. Io credo, in sostanza, di avere dimostrato che la mia conclusione non è un ripiego politico, ma una necessità. Del resto, leggendo i giornali e interrogando l’opinione pubblica, le cose si riducono a semplici formule. È vero che v’è di mezzo la questione degli statali; ma, nella considerazione del problema, inserita come ho detto prima, nel quadro economico, vi è una concezione di sintesi di direttiva economica, e dietro a questo v’è tutto un programma di lavoro che significa anche direttiva politica. Ad ogni modo, il governo non può e non vuole sfuggire; quindi, chiedo che il voto della Camera sia considerato alla stregua del voto di fiducia. La Camera risponderà nel senso che ad essa parrà migliore, liberamente, indipendentemente, francamente: il governo trarrà dal voto della Camera le necessarie conseguenze. (Applausi al centro e a destra). [Segue la presentazione di un emendamento sostitutivo dell’on. Ferdinando Targetti; il presidente del Senato chiede al governo se intenda porre la questione di fiducia]. Dal momento che sarebbe bene concentrare la fiducia in un voto solo, domando all’esperienza del presidente se non si possa votare direttamente l’inciso dell’ordine del giorno Bettiol che riguarda la cifra. Ciò anche in base all’articolo 130 del regolamento secondo il quale, se l’emendamento è aggiuntivo, si pone ai voti prima della mozione principale, se soppressivo si pone ai voti il mantenimento dell’inciso; se invece è sostitutivo (e questo è il caso che interessa) si pone prima ai voti l’inciso che l’emendamento tende a sostituire . 