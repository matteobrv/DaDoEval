Signore e Signori. Grazie, Sig. Aldrich , per le gentili parole. È davvero incoraggiante in tempi come questi sapere di avere il sostegno degli amici. L’ultima volta che sono stato in questa meravigliosa città – più di quattro anni fa – ho avuto l’onore di essere vostro ospite . Allora abbiamo parlato insieme dei nostri problemi e dell’urgenza di individuare delle soluzioni. Da allora abbiamo tutti lavorato sodo e abbiamo anche raggiunto molti risultati. Eppure, dobbiamo essere franchi. Guardandoci intorno oggi, vediamo che di fronte a noi ci sono dei problemi ancora maggiori e che l’urgenza di risolverli è cresciuta. Ma anche un’altra cosa è cresciuta: mi riferisco alla stretta amicizia e collaborazione fra i nostri due paesi, che ci ha reso possibile andare tanto avanti. Il sostegno americano è stato di primaria importanza in questi anni nell’aiutarci a ristabilire saldamente la democrazia e a rafforzare la nostra economia. Ora questa economia desidera restituire la collaborazione. Per collaborare deve funzionare e per funzionare deve essere vitale. Desideriamo contribuire a organizzare la sicurezza per il nostro modo di vivere, un miglior livello di vita e maggiore libertà con tutta la capacità e la forza lavoro che giace improduttiva e attende un’opportunità. La nostra motivazione e l’importanza del compito che ci spetta, signori, sono tali da assicurare la più piena collaborazione fra noi tutti. 