Due scritti apparsi di recente hanno riproposto il problema della collaborazione tra i partiti democratici. Pasquale Jannacone su La Stampa e Mario Ferrara su Il Corriere della Sera hanno voluto dedicare ancora un commento alla soluzione della crisi governativa, ricercare le ragioni dell’assenza dal nuovo gabinetto De Gasperi dei liberali e dei socialdemocratici, individuare come elemento auspicabile e necessario del rafforzamento del governo un rinnovato schieramento comune dei partiti democratici. Ci perdonino i lettori se anche noi, a breve distanza dal dibattito parlamentare concluso con il voto di fiducia , ci proviamo a riepilogare sinteticamente taluni fatti che hanno accompagnato l’apertura e lo svolgimento della crisi. Prima constatazione: nel Consiglio nazionale di Grottaferrata la Dc rilevò solamente e pubblicamente l’opportunità di una vasta coalizione dei partiti democratici per il consolidamento delle libere istituzioni . Seconda constatazione: prima ancora di accingersi alla revisione del suo ministero il presidente del Consiglio interrogò i segretari dei partiti minori sulle possibilità di una collaborazione, ma le loro risposte furono negative e motivate da ragioni interne di partito, concernenti i processi di unificazione e di chiarificazione in corso . Terza constatazione: quando l’on. De Gasperi ebbe il reincarico dal capo dello Stato, convocò i presidenti dei gruppi parlamentari dei partiti democratici. In questi incontri fu posta di nuovo la questione pregiudiziale della collaborazione, senza naturalmente affrontare la discussione di condizioni e di programmi. Ma, pregiudizialmente, i presidenti si richiamarono a deliberazioni dei loro partiti e gruppi o dilatorie o contrarie alla collaborazione. Anche questi incontri furono dunque infruttuosi e sembrò allora evidente che le polemiche e le contraddizioni interne dei partiti democratici costituissero una almeno delle cause della loro volontaria esclusione dal governo. Ancora una volta schierarsi all’opposizione riuscì più facile a uomini e correnti diverse, che associarsi all’azione responsabile della collaborazione. Del resto, la divergenza deipunti di vista e degli atteggiamenti potè essere constatata da tutti. Sono note le discussioni che portarono all’approvazione dell’o.d.g. del 20 luglio dei gruppi parlamentari socialdemocratici, che ebbe contraria una autorevole minoranza . Le divergenze interne del Partito liberale furono sottolineate dai suoi rappresentanti al Parlamento. Alle dichiarazioni di voto fatte a nome dei gruppi dal senatore Casati e dall’on. Cifaldi si affiancò infatti, a Montecitorio, una rosa di interventi che posero in evidenza una gamma di opinioni e di correnti. Mentre l’on. Giovannini concludeva il suo denso discorso auspicando «una discussione tra viandanti, che conmezzi diversi si incamminano verso una unica meta» , l’on. Cocco Ortu esordiva rimpiangendo il collegio uninominale, che consentiva a un deputato di sottrarsi alla disciplina del partito e l’on. Perrone Capano distingueva la sua posizione da quella del gruppo, dichiarando di parlare a nome della corrente «dei liberali di punta, definiti guastatori» . Mettiamo in rilievo queste circostanze, non per compiacercene, ma perché dovrebbero pur fornire qualche insegnamento ai troppo rigidi censori della Dc. Il precetto medice, cura te ipsum è valido per più di una partito politico. Il sen. Jannacone non ha dunque pienamente ragione di scrivere che la nuova formazione ministeriale è l’epilogo di internidissidi del partito di maggioranza. Ma c’è un altro punto del suo articolo che ci interessa. Il sen. Jannacone e la «dozzina» di senatori indipendenti a nome dei quali egli sembra parlare si astennero dal voto a Palazzo Madama . Ora se i parlamentari liberali e socialdemocratici ubbidivano ad una direttiva di partito, questi sono senatori di diritto o addirittura di nomina presidenziale, e combattono la partitocrazia, perché si rifiutano di assumere la responsabilità di un voto? Non si vede come questo atteggiamento sia in armonia con tutta l’impostazione dell’articolo di Jannacone che auspica un maggior accostamento tra il presidente del Consiglio e altre forze politiche che non siano unicamente quelle del suo partito! Ma soprattutto, non è il sistema migliore per convincere i parlamentari provenienti dai partiti a riconoscere la necessità di una riforma del Senato che dia ai tecnici, agli indipendenti, ai «misti», la possibilità di consolidare quello Stato dei cui interessi generali i partiti sarebbero scarsamente solleciti. Noi ci auguriamo che uomini eminenti, alcuni dei quali molto benemeriti del paese, comprendano che l’opinione pubblica seguirebbe con più viva adesione il loro atteggiamento se in esso vedesse espressa una maggiore preoccupazione per le sorti dello Stato democratico. Perché si tratta, appunto, della salvezza e del rafforzamento di questo Stato. È ora di concludere. Dinanzi a richieste di una più vasta coalizione democratica, non saremo noi, che l’abbiamo sempre voluta, ad avanzare obiezioni. Diciamo però che prima della collaborazione deve venire la chiarificazione. E poiché si auspica una collaborazione dei socialdemocratici e dei liberali, occorre che i due partiti fissino gli obiettivi, che a loro avviso, debbono essere perseguiti prima delle elezioni politiche. De Gasperi disse una volta che il governo non è un alveare col suo andirvieni di api che entrano ed escono a piacere. Crediamo che il paese condivida questa opinione. I due partiti democratici erano già al governo e ne sono usciti per ragioni che essi hanno considerato preminenti sulla collaborazione. Occorre che facciano conoscere quali sono i loro propositi per l’avvenire in modo chiaro e responsabile, in modo cioè che sia dato di valutare se può essere trovato il terreno di un’azione comune, leale, fiduciosa e durevole. Indebolire però nel frattempo l’attuale governo, presentandolo come provvisorio, formulare riserve sulla passata crisi quasi per impostarne un’altra, non è davvero opera costruttiva e che giovi al consolidamento democratico. In quanto ai nostri amici, apprendano dai nostri critici quale valore abbia la confermata compattezza e non dimentichino mai di valutare la complessità degli sforzi che il governo compie e dovrà compiere per risolvere i più gravi problemi che mai abbiano bussato alle porte della nostra vita nazionale. 