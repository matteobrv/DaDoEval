Questa non è una mostra d’un regime e nemmeno di un governo: i governi passano, l’Italia rimane, il popolo rimane. Questa è la mostra del coraggio, della iniziativa, della tenacia, delle virtù del popolo italiano: è la mostra della fatica dei lavoratori e del sacrificio delle classi medie. Ed a questo proposito penso soprattutto alla evoluzione finanziaria, di cui qui abbiamo poche tracce, ma che è molto importante ed è la base, il principio, il punto di partenza per la ricostruzione materiale. L’amministrazione pubblica, lo Stato ha potuto – ed è questo il suo compito – integrare, talvolta surrogare, supplire alle iniziative individuali, ma non sopprimerle, né questo era il suo programma, né questo era il suo dovere. Onde qui, in realtà, noi non esponiamo tutto quello che il popolo italiano ha fatto, tutto quello che le diverse categorie hanno osato e hanno faticato: esponiamo quello che l’amministrazione pubblica, in questo suo compito sussidiario surrogatizio, ha fatto per la ricostruzione e per rimediare alle distruzioni della guerra. Accennando al fatto che gli ideatori della mostra hanno posto come simbolo di essa l’armatura che servì ad innalzare l’obelisco di piazza S. Pietro, sul concorso di 40 argani, 800 uomini e 140 cavalli, l’onorevole De Gasperi ha sottolineato che questo simbolo è bene scelto in quanto testimonia che si può raggiungere uno scopo solo con il concorso di tutte le forze. E la ricostruzione si è realizzata appunto con il senso di solidarietà nazionale dimostrato da tutto il popolo. La patria è una sola e il popolo italiano ha voluto ricomporre l’unità della patria. Siamo ricostruttori anche nel momento in cui agiamo come ordinatori pubblici. Perché non è che noi stiamo con una categoria o l’altra; soprattutto non stiamo dalla parte di coloro che già sono forti di per sé; non è vero, questo, è vero che ci preoccupiamo della necessità della concordia, della necessità dello sforzo e che dobbiamo talvolta temperare le agitazioni e le lotte in nome di questa necessità assoluta della concordia e dello sforzo unito per sopraelevare, per rimettere a posto la guglia, la patria. Siamo qui per dire: ecco quello che abbiamo fatto. Però bisogna completare la ricostruzione e poi bisogna costruire ex novo, perché non è detto che la via, la meta normale sia il ’38 o l’anteguerra. Bisogna ricostruire ex novo, sia in quantità per corrispondere all’aumentata evoluzione e sviluppo del popolo italiano, sia nella distribuzione per arrivare ad una maggiore giustizia sociale. È inutile, passeranno di qui anche dei forestieri, dei pellegrini che vengono da tutte le parti del mondo per venerare le vestigia degli uomini, dei grandi uomini del passato, che hanno percorso il loro cammino non semplicemente per la città o per la nazione, ma per l’umanità intera. Questi pellegrini, viaggiatori, devono vedere il nostro sforzo, devono vedere che il popolo italiano, così ricco di braccia e di idee, così povero di materie prime e di strumenti, questo popolo vuole la sua ricostruzione, l’ha iniziata, la compirà, ma intende compierla entro la fraternità dei popoli. E poiché proprio oggi si aggirano ancora fantasmi di guerra e facilmente si crede a delle notizie allarmistiche che non hanno fondamento, riaffermiamo soprattutto questo lavoro; è lavoro di cooperazione internazionale, lavoro soprattutto per la pace. 