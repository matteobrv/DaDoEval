Ora che il suo giro elettorale è concluso, potrei chiederle le sue impressioni complessive? È stato un giro faticoso soprattutto in questi ultimi giorni. Ma debbo dire che sono contento di questo mio contatto diretto con il popolo e se ho un rammarico, è quello di aver dovuto tralasciare alcune regioni, che mi sarebbe piaciuto poter visitare di nuovo, se le cure del governo e la ristrettezza del tempo non me l’avessero impedito. Il mio viaggio mi ha rinfrancato; ho potuto misurare la vastità del consenso, se volete, della comprensione di vaste masse popolari per l’azione del governo. Governare è, per un uomo di sentimento, una sofferenza quotidiana. Alle porte del mio ufficio battono quotidianamente le infinite necessità di un popolo di 47 milioni di uomini e donne, alle prese con i primordiali problemi dell’esistenza aggravati dalla naturale povertà del paese, dalle conseguenze di trascuratezze ed errori secolari, dalle devastazioni di ricchezze causate dalla guerra. Ma quando si confronta questa somma di aspirazioni e di bisogno con la limitatezza dei mezzi a nostra disposizione, è impossibile sottrarsi a un senso di sconforto. Si vorrebbe bruciare tutte le tappe sulla via del progresso e della proprietà e ci si accorge che il cammino non può essere che graduale, sempre troppo lento per la nostra febbrile impazienza. Allora viene fatto di chiedersi con trepidazione: si renderà conto il popolo italiano che non è mai per difetto di buona volontà, che non è per insufficienza di capacità che non riusciamo a fare tutto quello che vorremmo fare? Il viaggio elettorale mi ha dimostrato che questa comprensione c’è ed è più grande di quanto si potesse immaginare. Ma allora, presidente, questo significa che lei è sicuro della vittoria elettorale? Non sarebbe di buon gusto contare, alla vigilia di una prova elettorale tanto impegnativa, su una certezza di vittoria così assoluta. Non attribuitemi, vi prego, l’atteggiamento oltracotante di cui si compiacciono spesso i nostri avversari. Attendo però serenamente il responso delle urne, senza paure e senza iattanze. Eppure la sconfitta del centro democratico sarebbe, secondo molti , una iattura grave. E questo concetto ho inteso riaffiorare più volte nei suoi discorsi. Come si può essere indifferenti, allora, di fronte alla prospettiva di un grave rischio che minaccia il nostro paese? Attendere serenamente il responso delle urne non significa essere indifferenti di fronte all’epilogo di quest’aspra competizione. Se fossi indifferente, non avrei partecipato col massimo impegno consentitomi dall’età e dalle occupazioni a questa campagna elettorale. È una partecipazione che mi è stata persino rimproverata. Eppure io avevo il dovere di intervenire, avevo il dovere di essere presente in prima linea nella lotta. Oggi in Italia la situazione è tale, che il governo è forzatamente costretto ad essere in un certo senso giudice e parte al tempo stesso. Perché questo? Perché purtroppo nel nostro paese non esiste oggi alternativa possibile, ossia democratica, all’attuale maggioranza. Se non esistessero, a destra e a sinistra, ingenti masse elettorali che sono fuori della democrazia, sarebbe stato piacevole per il governo mettersi da parte e lasciar decidere il paese senza sollecitare il suo voto. Che avrebbe comportato la sua sconfitta? Nulla di irreparabile: altre forze, con programmi diversi dai nostri, ma ugualmente democratici, si sarebbero alternate a noi per qualche anno. L’esperimento sarebbe stato benefico per tutti, come è nei paesi dove è possibile l’alternarsi di più partiti al potere. Sarebbe stato benefico anche per noi, che avremmo potuto raccogliere le forze nell’esercizio della critica costruttiva e nell’opposizione costituzionale. Ma in Italia la situazione è profondamente diversa. Al di fuori dei partiti del centro democratico non ci sono che partiti di più che dubbia fedeltà alla tradizione della democrazia. Era quindi nostro dovere avvertire il paese, svegliarlo, metterlo in condizione di valutare tutta la gravità del salto nel buio a cui si trovava e si trova esposto. Non è colpa nostra se questa lotta è stata imposta ancora una volta come una scelta tra la democrazia e l’antidemocrazia; tra noi, che per governare chiediamo il mandato di fiducia della maggioranza dei nostri concittadini e ci ritireremo democraticamente quando il mandato ci venisse revocato e coloro che una volta al potere non lo mollerebbero mai più, pretendono di essere depositari esclusivi della volontà della classe lavoratrice e della nazione con la «enne» maiuscola. Ma questo pericolo, secondo alcuni, appare poco probabile, perché né l’estrema destra né l’estrema sinistra possono sperare di conquistare la maggioranza assoluta. Lo credo anch’io. Ma il pericolo sussiste egualmente, anzi è più insidioso appunto perché meno appariscente. Le due attuali minoranze non sono in condizioni di conquistare separatamente la maggioranza; potrebbero però conquistarla congiuntamente. Ma il paradosso sarebbe questo: nel futuro Parlamento non esisterebbe più la maggioranza del 18 aprile, ma non nascerebbe neppure la maggioranza del 7 giugno. Ve lo immaginate voi un governo Togliatti-Nenni-Lauro-De Marsanich? Siamo decisamente nel regno dell’assurdo. Avremmo dunque un Parlamento con tre forti minoranze, capaci di paralizzarsi a vicenda, ma incapaci di esprimere una maggioranza omogenea per offrire una base sicura ad un governo efficiente. Si determinerebbe così una situazione di totale marasma parlamentare, più grave di quella che caratterizzò l’Italia nell’altro dopoguerra e approdò alla marcia su Roma e alla dittatura fascista. È legge fisiologica che un governo debba esistere, che senza un governo nessuno Stato possa vivere. Quindi o il governo lo esprimerà il Parlamento, o il governo lo imporrà al paese qualcuno dal di fuori e contro il Parlamento, magari a conclusione di un periodo più o meno lungo e sanguinoso di guerra civile. Questa diagnosi è confortata dall’atteggiamento delle due estreme, entrambe accanitesi a demolire la maggioranza del 18 aprile, pur sapendo di non poter nulla costruire in sua vece. Ciò significa che tanto le forze di estrema sinistra quanto le forze di estrema destra sperano, dopo aver eliminato le forze democratiche di centro, di risolvere la partita a proprio favore, sul piano della forza. Ma è molto probabile che questa volta la marcia su Roma non la farebbe De Marsanich con l’aiuto di Lauro. Sarebbero i comunisti, i più forti, i più combattivi, i più organizzati a profittare della disgregazione dello schieramento di centro, che è il puntello dello Stato democratico. Eppure molta gente si sente tranquilla contro questo rischio che ritiene escluso dalla situazione internazionale. Lo so. Ma è un’assurdità ritenere che gli americani verrebbero in Italia a costringere con le armi gli italiani a mantenersi sul terreno della democrazia, quando lo avessero volontariamente abbandonato. Si può formulare un’ipotesi simile nel caso di un’aggressione esterna da parte di un altro Stato, come è accaduto in Corea. Ma si può essere certi, al contrario, che una conquista dello Stato italiano da parte comunista con un colpo di Stato tipo marcia su Roma o tipo Praga febbraio 1948 non avrebbe altra conseguenza che quella dell’arretramento dei confini del mondo libero, uno spostamento a Occidente della «cortina di ferro». Tornando al suo giro elettorale, presidente, da quale visita alle città italiane ella ha riportato le impressioni più vive? È difficile dirlo. Mi hanno commosso in modo particolare le accoglienze che mi sono state tributate dalle popolazioni dell’Italia meridionale. Sapevo che proprio queste popolazioni erano state soggette ad un vero martellamento propagandistico, nel tentativo di sollevarle contro il governo. Mi era stato detto che nel Mezzogiorno esisteva una diffusa avversione contro di noi, che qui il comunismo, il monarchismo laurino e il neofascismo avevano trovato un terreno particolarmente propizio. Questo mi aveva sfavorevolmente colpito e impressionato. Mi pareva impossibile che le popolazioni meridionali fossero ostili proprio al primo governo che dall’unità in poi abbia impostato un grande e organico programma per portare le aree depresse del Mezzogiorno e delle isole al livello di prosperità e di civiltà delle zone più evolute dell’Italia settentrionale. Consideravo inconcepibile che in Lucania, in Puglia, in Calabria, in Sicilia, in Sardegna, si preferisse far credito ad esponenti di forze che prodigarono miliardi in imprese coloniali e in dispendiose opere pubbliche in Africa, lasciando nella miseria e nell’abbandono tanta parte dei loro concittadini delle zone più neglette della penisola. Ho potuto constatare che la situazione non è quale mi era stata dipinta. Non so, ripeto, quale sarà il risultato delle elezioni. Ma è certo che larghissimi strati del popolo meridionale hanno dimostrato di saper distinguere tra le menzogne di una propaganda spregiudicata e la realtà dei fatti e di apprezzare una politica di governo che nella redenzione del Mezzogiorno ha messo il suo impegno maggiore. Questo è già di sufficiente conforto per me. Di tutte le cose che sono state dette contro di lei, presidente, durante questa campagna, qual è che l’ha ferita di più? Contro di me le armi dell’oltraggio, della diffamazione, della menzogna sono state questa volta impiegate in misura ben più larga che in altre occasioni. Ma non è questo che mi ha ferito di più. Quello che mi ha qualche volta sdegnato è stata la sistematica negazione di tutto ciò che è stato fatto in questi cinque anni. Si è parlato di «immobilismo» quasi che in questi cinque anni ci fossimo trastullati in chiacchiere inconcludenti. Che degli italiani potessero sostenere una simile enormità, quando non c’è straniero che, visitando l’Italia, non resti colpito da tutto ciò che si sta facendo per il progresso materiale e civile del paese, per la prosperità del popolo italiano, mi è apparso qualche volta persino mostruoso. La verità è che in questi anni non abbiamo avuto che un triplice assillo: fare, fare presto e fare bene. Con questo non voglio dire che non ci siano stati insufficienze ed errori, perché chiunque fa è soggetto a sbagliare. Ma se la critica è sempre accettabile, la negazione totale e sistematica è disonesta ed offende. Comunque, tutto è polemica ormai passata. Ora non ci resta che attendere il verdetto delle urne. Se il popolo italiano crederà di riconfermarci il mandato, continueremo a servirlo con sacrificio ed impegno di tutti i giorni e di tutte le ore, cercando di fare sempre di più e sempre meglio, senza pretendere manifestazioni di plauso e di gratitudine, ma solo l’onesto riconoscimento della nostra buona volontà e della purezza delle nostre intenzioni . 