Le trattative sono ancora nella fase preparatoria . Nessuno conosce esattamente la portata del Patto atlantico . Ignoriamo quali siano le condizioni poste agli altri paesi, quali a noi . Abbiamo svolto un’azione solo per evitare di essere tenuti fuori. Chiederemo al Parlamento mantenendoci nelle linee generali che ci venga conferito il mandato di trattare, ponendo la questione di fiducia. Per quanto riguarda la stampa osserva che forse si è talvolta errato ma non è facile organizzare la campagna della stampa e conferirle il giusto tono. Un esempio di eccesso di zelo si ha nel Tempo il quale in un articolo di polemica con Mondolfo ha scritto che «era chiaro che il Piano Marshall sarebbe sboccato nel Patto atlantico». Ora questo è falso: si pensi infatti che anche la Cecoslovacchia e la Polonia avevano aderito al Piano Marshall. [Segue una breve interruzione di Carlo Sforza: «anche la Russia era stata invitata a partecipare al Piano Marshall»]. In un ampio memoriale inviato a Tarchiani nel gennaio è stato fatto presente in modo chiaro quale posto nei riflessi interni abbiano i dubbi manifestati dal Partito socialista di Saragat. Noi abbiamo dovuto superare varie difficoltà: ma non possiamo tuttavia impegnarci a fondo in favore del Patto atlantico fino a che non siamo sicuri che tutti i paesi promotori sono favorevoli al nostro ingresso. L’impressione peggiore sarebbe però l’abbandono dell’Italia con un’aperta dichiarazione di neutralità. Ciò rappresenterebbe porte aperte verso l’Oriente. Comprende lo stato d’animo di Saragat. Ponga egli tuttavia sull’altare della patria le amarezze di questi giorni. Osserva poi che è meraviglioso l’esempio della Norvegia socialista la quale ha rifiutato la protezione russa. Ciò spiega perché Molotov sia stato esonerato dalla sua carica. Bisogna osservare in modo rigorosamente democratico la procedura. Se fino a martedì, giorno in cui si dovrà rispondere all’interpellanza Nenni, non ci saranno elementi certi per l’invito risponderemo che la nostra linea di condotta è stata orientata nel senso di evitare di perdere la possibilità di essere invitati a partecipare al Patto. […] Chiederemo al Parlamento solo l’autorizzazione a trattare: successivamente sottoporremo al Parlamento il trattato per la ratifica. Non possiamo discutere in Parlamento le condizioni della partecipazione al patto che ora non conosciamo. Sappiamo solo che si tratta di un patto di assistenza: l’ipotesi prevista è solo quella di una guerra difensiva. [Seguono gli interventi di Gonella sugli inconvenienti di un’eventuale riserva del Parlamento ad «entrare nel merito del trattato», di Saragat e di Porzio]. Legge il seguente comunicato da diramarsi alla stampa: «Il ministro Sforza ha riferito sulla situazione internazionale e sulla politica estera dell’Italia. Hanno preso la parola in merito i ministri Saragat, Pacciardi, Grassi, Gonella e Giovannini. La discussione è stata riassunta e conclusa dal presidente del Consiglio. Si è preso atto unanimemente e con soddisfazione che tutta l’opera del ministro degli Esteri è rivolta al consolidamento della pace e della sicurezza nazionale» . 