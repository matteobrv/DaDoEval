Cari amici, occupandoci di argomenti apparentemente lontani dal vostro specifico settore, abbiamo lavorato con gli occhi fermi sul medesimo obiettivo: la pace. Abbiamo attraversato durante la guerra così rovinose vicende proprio nei campi e nelle zone agricole e se c’è una categoria che è per natura pacifica ed ha orrore della guerra, questa è senza dubbio, proprio quella degli agricoltori. Noi tutto ciò che vogliamo, tutto ciò che proponiamo, tutto ciò che accettiamo, è fatto con la visione della pace: per assicurare, garantire all’Italia un periodo di pace feconda in cui si possa lavorare e progredire, si possa ritornare al livello di vita prebellico, anzi migliorarlo, per assicurare l’operosità serena dei campi, come a quelli delle officine, di tecnici che dedicano la loro capacità a questa grande nutrice della patria che è l’agricoltura. Non mi sembra, quindi, privo di intima logicità il passaggio immediato da una discussione che riguarda le garanzie diplomatiche della pace ad un’altra che riguarda coloro che, con i valori dei tecnici e con le forze del braccio, creano e moltiplicano la produzione della terra. Lavorando per la garanzia e la difesa della pace, noi lavoriamo anche per lo sviluppo dell’agricoltura, perché venga un periodo in cui, superate le difficoltà della guerra e le necessità vincolistiche dei momenti di ristrettezza, allargati i commerci, aumentata la produzione, l’agricoltura possa essere sicura dai pericoli nuovi e tutti gli sforzi possano essere concretati nell’accrescimento della produzione e nel miglioramento dei suoi aspetti tecnici e delle sue caratteristiche sociali. Questo il mio augurio e il mio saluto, facendo voti che le vostre conclusioni portate innanzi al governo, possano essere accettate. Governo e tecnici devono operare come collaboratori, come alleati, nel primario interesse dell’agricoltura, ma contribuendo altresì al totale sviluppo delle possibilità del nostro paese. 