Ho una dichiarazione personale da farvi: ho subito questa notte una umiliazione notevole dinanzi al risultato elettorale, umiliazione che è frequente nelle lotte democratiche, ma credevo di poter evitare se le intenzioni e i propositi con i quali mi ero dichiarato disposto ad accettare questo posto fossero stati compresi. Ho avuto dapprima l’impressione che ne dovessi tirare le conseguenze e cioè che un voto dato con questa riserva di una parte notevole del Consiglio nazionale, non mi metteva nella condizione di esercitare quella funzione mediatrice che io intendevo ed intendo svolgere. Quindi la mia prima impressione, impressione immediata, se dovevo giudicare secondo il mio stato d’animo, senza risentimenti ma come uomo che ha trattato le conseguenze di un tale atteggiamento, era quella di rinunciare alla missione. Avevo dichiarato ieri che naturalmente la mia accettazione è anche in rapporto ai nomi dei collaboratori che mi verranno dati. Quindi c’è ancora un certo condizionamento nella mia decisione. Forse il tempo passa troppo veloce e non abbiamo avuto l’occasione di intenderci e di capirci; soprattutto io non ho avuto la possibilità di presentarmi in modo tale per cui fossero chiare le mie intenzioni e le mie idee con le quali io intenderei amministrare il partito. Ho voluto però considerare che questo fatto non è un fatto mio specifico, individuale, se questo fosse stato avrei dovuto risolverlo immediatamente come ho accennato: è un fatto che riguarda anche la vitalità e l’organizzazione del partito. Non so se fuori, nelle sezioni, fra tanta gente che mi ha visto durante le campagne elettorali, che conosce la mia attività, si scandalizzerebbero di un mio atteggiamento di risentimento; e pensando a questa brava gente alla quale facciamo appello nei momenti decisivi, mi sono detto questa mattina che dovevo passare sopra alla manifestazione di dissenso, perché, altrimenti, se dovessi giudicare secondo logica, dovrei arrivare alle conclusioni dette prima. Direi che si tratta di un differimento fino al prossimo congresso nazionale, se nelle riunioni future del Consiglio nazionale attraverso l’esame della mia e della nostra attività, si verrà a creare quel necessario psicologico avvicinamento che renda possibile la mia missione mediatrice. Altrimenti io non eserciterei un ufficio utile se dovessi essere il rappresentante di una parte o di una tendenza contro l’altra e soprattutto se mi dovessi trovare di fronte ad una opposizione precostituita. In questo ultimo caso meglio sarebbe affidare l’incarico ad un giovane, alle prime armi, e in una posizione dialettica diversa. Uno, alla mia età ormai con le esperienze fatte e con la considerazione acquisita, non è adatto a questa dialettica. Perciò io vorrei concludere che se la lista dei collaboratori che mi darete sarà tale da rendere possibile questa collaborazione delle diverse parti e tecnicamente possibili progressi del partito, io tenterò sempre nella speranza che le obiezioni che sono state qui fatte possano venire superate nel prossimo futuro. Questo per quanto riguarda la mia persona. Devo aggiungere ancora che ieri è mancato, forse per una mia svista, l’annuncio che il segretario amministrativo [che] deve essere eletto dal Consiglio nazionale è dimissionario da parecchio tempo. Il sen. Restagno ha insistito anche recentemente e a parecchie riprese presso la vecchia Direzione perché venisse sollevato da un peso che abbiamo sentito ieri quanto sia grave e quanta responsabilità comporti. D’altro canto non vogliamo rinunciare alla competenza e alla esperienza del sen. Restagno e quindi vorrei arrivare a trovare il sostituto in simile incarico, un successore a Restagno; ma incaricare la Direzione di provvedere temporaneamente, sperando che la Provvidenza mandi un uomo con altrettanto spirito di sacrificio e di abilità pari a quella di Restagno. Direi con questa soluzione si tende ad identificare nella direzione politica anche quella amministrativa. Questo incarico potrebbe essere immediatamente affidato al vicesegretario politico. Però l’opera del sen. Restagno può essere ancora molto utile e ambita, perché riguarda una attività per la quale si riscontra una certa carenza di uomini preparati. Si tratta inoltre di creare accanto a questa amministrazione (che curerebbe la parte ordinaria) una commissione finanziaria, la quale deve provvedere soprattutto a procurare i mezzi, incanalandoli poi nell’amministrazione ordinaria. Questa commissione dovrebbe essere anche una specie di consiglio d’amministrazione, almeno per la parte consuntiva, riguardante i bilanci e le spese del partito. Su questo vi farei delle proposte concrete nel prossimo Consiglio nazionale, sottoporrei cioè le soluzioni provvisorie che avremo trovato ed eventualmente le formule definitive che vorremmo proporre. Evidentemente non è necessario cercare frasi di congedo nei confronti del sen. Restagno, al quale voglio manifestare ancora il desiderio di volerlo come nostro collaboratore, magari in una forma diversa. Però è giusto ricordare di nuovo lo spirito di sacrificio che egli in 10 anni ha dimostrato attivissimamente nel raccogliere fondi e nell’amministrarli; e soprattutto lo spirito di coraggio col quale ha affrontato certe soluzioni, che forse non molti avrebbero subite ed affrontate. E credo di interpretare il vostro sentimento esprimendo la più viva simpatia e più viva gratitudine all’amico Restagno . (Applausi vivissimi). 