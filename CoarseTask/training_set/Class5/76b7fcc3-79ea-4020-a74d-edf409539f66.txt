Egli esordisce sottolineando come l’ora attuale sia critica per ogni governo e particolarmente per il governo italiano perché, nel momento in cui sperava di dare impulso alle riforme sociali, la situazione internazionale impone anche altre preoccupazioni. Accennando ai molti problemi di coscienza che sorgono per un uomo, per un cristiano quando deve prendere delle determinazioni politiche, l’on. De Gaperi dichiara che, tuttavia, non c’è un problema al mondo più urgente, più grave, più importante di quello del lavoro e della sua soluzione. Tutto il resto sarà opera preliminare, opera condizionante. Il presidente del Consiglio insiste quindi sul concetto della necessità di risolvere il problema del lavoro, di inserire le forze del lavoro entro lo Stato, di dare al popolo la sicurezza e la giustizia sociale. Osserva che è umano che vi siano delle differenze d’opinione al riguardo, ma esorta a non cercare la formula se si è di destra o di sinistra; le leggi fondamentali della convivenza civile si devono reggere sulle basi della convinzione cristiana nel suo impegno sociale, nel senso cioè che i princìpi cui essa si ispira non debbono essere soltanto vissuti nell’interno della coscienza ma debbono realizzarsi nella vita politica. Ci si chiede se si vada verso la socializzazione o verso l’impresa privata, se si abbia una linea fissa e ferma. Ma nessun partito, in realtà, tranne il comunista, ha uno schema così rigido e meccanico. Non esiste una macchina delle soluzioni, esiste una tendenza, un senso, una ispirazione, soprattutto deve esistere una volontà di applicazione come linea generale di condotta nei singoli problemi. Ricordando poi che creare e risolvere i problemi di lavoro vuol dire mantenere contemporaneamente la sicurezza politica e la sicurezza sociale, De Gaperi sottolinea per quanto riguarda la sicurezza politica che comunque e sempre deve essere garantita la libertà perché non dobbiamo più illuderci sugli apparenti risultati conseguiti attraverso un regime dittatoriale. La libertà politica è libertà personale, è libertà religiosa, è libertà dello spirito ed è appunto questo il limite, il punto di differenza esenziale tra le concezioni materialistiche e l’organizzazione meccanicistica della vita e la tendenza e il sistema che si informano alla dottrina sociale del cristianesimo. L’on. De Gasperi conclude dichiarando che si debbono creare le leggi che rendano giustizia alle masse salvando sempre e formalmente la libertà. 