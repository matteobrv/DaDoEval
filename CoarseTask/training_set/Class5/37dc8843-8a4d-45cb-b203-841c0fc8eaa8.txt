Questa mattina, dopo che Bidault ebbe a dichiarare aperta la seduta, ha preso la parola il presidente De Gasperi, il quale, con lo stesso impeto e la stessa decisione ebbe a difendere in ripetute occasioni la causa dell’Europa unita, ha ribadito la necessità di giungere entro il più breve tempo possibile al perfezionamento, nei suoi aspetti giuridici, politici e costituzionali del progetto di Comunità politica europea sul quale la attuale conferenza è chiamata a esprimere il proprio punto di vista. In altri termini – come lo stesso De Gasperi ha detto – il problema essenziale è di sapere con esattezza se si vuole o non si vuole fare l’Europa. Ciò che conta è la volontà di continuare nella strada iniziata e di realizzare l’idea per la quale appare sempre più evidente che le opinioni pubbliche dei diversi paesi già precedono nelle aspirazioni l’azione dei governi e dei parlamentari. L’intervento del presidente De Gasperi, ha, in sostanza dominato l’atmosfera di questa prima riunione in cui i sei ministri hanno immediatamente affrontato il primo punto all’ordine del giorno, quello della procedura. Il problema è infatti di stabilire una linea di condotta futura allo scopo di consentire ai sei di mettere a punto e quindi definitivamente approvare il progetto di comunità politica che oggi si discute. De Gasperi ha naturalmente insistito perché non si perda tempo, perché si trovi la via migliore, più concreta e più rapida per dare una fisionomia politica a questo embrione di unità europea che ha già trovato la sua pratica espressione nella comunità carbo-siderurgica, già in funzione, e in quella della difesa, che attende di essere perfezionata. Egli ha espresso il parere che si debba raggiungere tale obiettivo mediante una serie di successivi incontri dei sei ministri, intercalati da riunioni di esperti. Tali riunioni coordinate dal Segretario della Comunità apriranno la via più rapida e conclusiva. 