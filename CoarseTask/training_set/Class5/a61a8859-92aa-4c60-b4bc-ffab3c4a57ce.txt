L’on. De Gasperi ha ricordato le ragioni per le quali l’Italia ha sempre sostenuto, ed ha ottenuto, che il trattato contenga, sotto forma di impegni e di procedure precise e prestabilite, il germe di una evoluzione verso una più stretta associazione politica fra i Paesi d’Europa. Un esercito comune postula, infatti, uno sviluppo della comunità in senso politico ed economico, e cioè verso forme federali o confederali, altrimenti non si reggerebbe. Le difficoltà che si oppongono ad un tale sviluppo, e che risiedono specialmente nelle relazioni fra Francia e Germania, dovranno essere superate; non c’è ragione di non essere fiduciosi a questo proposito. Questi contatti – ha aggiunto il presidente riferendosi alla visita dei giornalisti – rendono più facile la soluzione dei problemi posti dall’unificazione dell’Europa, problemi di non facile soluzione per i quali dovranno lavorare anche le generazioni future, che li vedranno certamente risolti, ma che la generazione presente ha già impostato. 