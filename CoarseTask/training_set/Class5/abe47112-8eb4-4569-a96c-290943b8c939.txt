Non posso aprire questo incontro con i rappresentanti della stampa senza anzitutto rivolgere il mio apprezzamento e gratitudine ai nostri ospiti canadesi e alle autorità di Ottawa. Questa conferenza, come sapete, è la più ampia e la prima di questo genere tenuta dai paesi NATO, e Ottawa ha dimostrato una capacità di organizzazione e ospitalità che eguaglia il ruolo primario che il Canada ha sempre avuto nel promuovere e sviluppare il Trattato del Nord Atlantico. In questo contesto devo specialmente menzionare Mr. St. Laurent e Mr. Pearson , gli illustri e popolari statisti che hanno preso il loro posto fra i padri, se possiamo usare questa analogia storica, del Trattato atlantico. Non potremmo avere miglior simbolo per la nostra attività della torre della pace ai piede della quale i nostri amici canadesi hanno organizzato il nostro incontro. L’incontro di Ottawa è solo iniziato ed è prematuro fare affermazioni sui progressi o i risultati del nostro lavoro. Ciò che possiamo dire è che siamo certi che il mondo libero, la cui attenzione è concentrata su questa capitale, non sarà deluso e che da questa settima sessione del Consiglio atlantico ricaverà ulteriore fiducia per il futuro. Conoscete il nostro compito fin troppo bene. Siamo qui per costruire questa organizzazione, per rafforzare la democrazia, per assicurare la libertà e l’ottenimento della giustizia sociale con metodi democratici. Ma il trattato atlantico non è solo un sistema difensivo nel senso militare. C’è un altro elemento che trova la sua collocazione proprio all’inizio del testo che tutti abbiamo firmato: mi riferisco all’articolo 2 che tratta del rafforzamento delle libere istituzioni che desideriamo difendere promuovendo condizioni di stabilità e di benessere. In altre parole, la democrazia e le sue istituzioni devono essere forti per essere difese; e i nostri sforzi devono essere diretti anche ad aumentare la giustizia sociale, a eliminare le cause di scontento nei nostri paesi così da rendere ognuno più capace e determinato nel difendere la propria patria. Questi problemi, nelle proporzioni in cui essi esistono in Italia, possono essere risolti solo con un piano internazionale. È per questo che attribuisco tanta importanza alla nostra organizzazione atlantica e che sono fermamente convinto che se se c’è uno strumento completo e perfetto per difendere la democrazia deve servire a rafforzare le sue istituzioni e a risolvere i problemi – non solo materiali ma anche morali e politici (Trattato di pace e ONU) – che la minacciano in certi paesi e che possono essere risolti solo con la cooperazione internazionale. Il prossimo incontro del Consiglio si terrà a breve a Roma . Spero di accogliere voi e i miei colleghi del consiglio e sono certo che, in tale occasione, i risultati di questo incontro di Ottawa saranno ampliati. Questi incontri, tenuti sempre più di frequente, rafforzeranno i legami che ci tengono tutti uniti per la difesa comune e per la salvaguardia di una pace duratura. 