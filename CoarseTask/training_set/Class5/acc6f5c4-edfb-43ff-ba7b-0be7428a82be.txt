Due passi importanti sono stati compiuti per l’organizzazione economicopolitica di Europa, passi che costituiscono un contributo decisivo alla causa della pace indissociabile dalla sicurezza di tutti i popoli. Da questo momento l’Italia esce dall’isolamento in cui le conseguenze di un regime totalitario l’avevano condotta e trova per le vie della democrazia quella capacità di azioni internazionali che corrisponde alle energie vitali ed alla civiltà del suo popolo. Così le necessità storiche più forti dei pregiudizi e delle ostilità di parte che hanno sbarrato l’accesso all’ONU, contrariamente a quanto prescriveva il trattato di pace, offrono all’Italia la possibilità di agire sul terreno europeo per la rinascita economica, per la libertà e per la pace fra i popoli. Esiste nella opinione pubblica nazionale una confusione fra Patto di Bruxelles, Unione europea, Patto atlantico e OECE. In effetti trattasi di quattro problemi diversi. Oggi non ci sono maturazioni e definizioni che di due cose: Unione europea e Comitato supremo dell’OECE. L’Unione europea dovrebbe essere il nucleo attorno al quale tutti i popoli europei si organizzano per consultazioni comuni intorno a problemi che li interessano collettivamente. È in fondo la prima proposta, in forma più definita, che sia stata fatta per la collaborazione politica europea. Questo è un fatto notevole ed importante. In esso c’è una linea provvidenziale che supera le capacità umane. È importante anche il Comitato supremo dell’OECE in quanto esso avrà efficacia direttiva non solo per il periodo di azione del Piano Marshall, ma si può sperare molto al di là divenendo esso un organismo coordinatore di tutta l’economia europea. Si ricorderà anche che questa finalità era indicata anche nei due memorandum presentati nell’estate scorsa dal conte Sforza per la creazione di una collaborazione più organica in seno all’OECE. Si può ritenere che, data la coesistenza dell’Unione europea, il Comitato dell’OECE avrà compiti prevalentemente economici, mentre l’Unione europea sarà un organismo eminentemente politico. L’Unione europea potrà divenire un efficace strumento di pace, soprattutto nella soluzione del problema germanico, poiché è chiaro che il modo di superare anche in Germania una possibile psicosi di revanche è quello di attrarre nell’orbita della collaborazione europea anche la nazione tedesca. Nel Consiglio dei ministri si è manifestato quasi un senso di stupore per il fatto che il partito comunista italiano, precipitandosi a seguire la parola d’ordine di Molotov, abbia dato segnali di battaglia contro questi passi delle maggiori potenze europee i quali, in sostanza, costituiscono anche una riparazione all’ingiusto ostracismo nei confronti dell’Italia per il suo ingresso nel consesso internazionale che è l’ONU. 