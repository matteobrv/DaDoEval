Cari amici, sono in ritardo perché devo essere prima di mezzogiorno a Frosinone e nel pomeriggio devo parlare a Caserta. Mi fa piacere peraltro, anzi ho il dovere di darvi un particolare saluto perché siete la sezione più numerosa di tutta l’Italia, rispetto alla popolazione. Vi ringrazio della dimostrazione di affetto, ma soprattutto vi ringrazio per il vostro senso di ricostruzione. Quel poco che ha fatto il governo, qui è caduto su buon terreno e voi avete prestato il vostro aiuto con le vostre braccia e con la vostra mente per ricostruire parte di quello che la guerra aveva distrutto. Questo è un esempio di quello che si può fare in concordia. Non è vero che noi lavoriamo per la guerra, è vero invece che noi lavoriamo per la pace e per la ricostruzione; non è vero che noi lavoriamo per demolire, ma noi lavoriamo per la concordia e per lavorare per la concordia bisogna seguire la legge cristiana della fraternità. Concludo queste mie brevi parole rinnovando il mio più vivo ringraziamento ed invitandovi a fare compatti il vostro dovere il 18 aprile votando per i partiti al governo impegnati a rafforzare le libere istituzioni democratiche e a far trionfare gli ideali superiori della giustizia sociale. 