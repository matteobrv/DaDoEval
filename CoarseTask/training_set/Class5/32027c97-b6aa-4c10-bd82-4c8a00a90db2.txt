Riferisce sul suo viaggio ad Ottawa, a Washington, Detroit e New York, richiamando ai colleghi le dichiarazioni e i comunicati ufficiali. Ad Ottawa egli, Pacciardi e Pella rappresentarono l’Italia nella vasta riunione cui erano presenti 300 persone . Per le questioni tecniche di natura militare si riunirono separatamente i ministri della Difesa. La riunione si aprì con una discussione sulla situazione politica generale. Fu data larga prevalenza alle parole «Germania» e «Austria». C’era una vasta rappresentanza di autorità civili della comunità atlantica. Sembrava veramente un parlamento internazionale. Tutti desideravano vivamente di evitare la guerra. L’America non parla mai dei suoi morti e dei suoi feriti nelle operazioni belliche di oggi. Anche questo è un contributo alla pace. Egli ha parlato ad Ottawa dell’unità dell’Europa, della necessità di risolvere il problema germanico e dell’art. 2 del patto Atlantico come impegno alla creazione di un fronte economico-sociale. Il patto Atlantico fu escogitato dai canadesi che forse lo concepirono dapprima come un patto anglosassone. Il Canada ama la pace che è condizione di sviluppo dei loro grandi progetti economici. Anche Acheson ha aderito alla tesi della creazione di un fronte economico-sociale sia pure con minore entusiasmo di quello manifestato nei paesi interessati. Si è parlato della Germania ed egli ha chiesto che si parlasse anche del Trattato di pace con l’Italia. È stata fatta una affermazione di eguaglianza di diritti. Ha avuto un lungo colloquio con gli inglesi per dissuaderli ad abbinare la questione di Trieste a quella della revisione del Trattato di pace. È stata discussa e approvata l’attività dei singoli organi della NATO. È stata discussa e concordata in via di massima l’entrata della Grecia e della Turchia nel patto Atlantico. La questione della sistemazione mediterranea era stata dapprima studiata dal punto di vista del comando militare; poi era stata accantonata perché fosse esaminata prima dai militari e poi dalla Conferenza di Roma. La Danimarca era contraria e ci sono volute 24 ore per farla desistere. Era contraria in quanto rilevava che si venivano ad aumentare gli impegni senza contropartite. Il nostro ministro degli Esteri aveva assunto un impegno, poiché rimanendo fuori dal Patto atlantico la Turchia potrebbe essere o filorussa o neutralista. Poiché nel Patto atlantico si parla di Europa chiede se l’ingresso dell’asiatica Turchia renda necessaria una nuova discussione parlamentare. Nel dubbio gli americani sono per l’affermativa, anche perché occorre modificare altre clausole del Patto atlantico come ad esempio quelle dello status delle truppe USA in Germania che stanno per diventare di difesa e non più di occupazione. La tesi favorevole all’approvazione parlamentare era confortata dagli impegni assunti della Francia e dall’America dinanzi ai rispettivi Parlamenti. La decisione formale sull’ingresso greco-turco è stata che i governi dovranno avviare le procedure necessarie per l’ingresso di queste due potenze e daranno notizia del loro perfezionamento al governo USA, depositario degli strumenti di ratifica del Patto atlantico. Si è aggiunto anche un accenno alle clausole da modificarsi. Esiste un protocollo aggiuntivo che non reca clausole innovative sostanziali. In attesa che venga espletata la procedura parlamentare si chiede che venga autorizzato il nostro supplente alla NATO a dare una adesione di massima. Il Consiglio è del parere che la ratifica dell’Accordo aggiuntivo possa essere chiesta con un voto parlamentare su un ordine del giorno di approvazione della dichiarazione che a tal riguardo verrà fatta dal presidente del Consiglio. […] Chiede se nel frattempo Rossi Longhi possa accettare il Protocollo aggiuntivo. […] È necessario dire chiaramente al Parlamento che la ratifica è definitiva. Al Consiglio dei sostituti comunicheremo che noi siamo pronti a firmare, ma non vogliamo rimanere isolati. Riprende la disamina dei risultati dei colloqui di Ottawa e di New York. Legge la relazione formale sulla civilizzazione nell’ambito della sfera di azione della NATO. Belgio, Canada, Norvegia, Olanda e Italia dovrebbero fare parte del Comitato per il rafforzamento della NATO. Si è discusso a lungo a Ottawa sul coordinamento degli organismi della NATO. Il Consiglio dei supplenti che doveva essere composto di viceministri è stato invece costituito di semplici funzionari. Acheson voleva costituire un Comitato dei dodici membri che sarà forse ripartito in sottocomitati. Questo Comitato sarà molto più importante del Comitato dei supplenti: faranno parte del suddetto Comitato uomini di governo con il compito di conciliare le esigenze militari con quelle sociali. Il Canada e la Danimarca saranno rappresentati dal ministro delle Finanze; gli USA da Harriman; l’Italia da Pella. La sede sarà Parigi. Alle discussioni meno importanti potrà partecipare un sottosegretario. Prega il Consiglio di confermare la nomina di Pella . Informa che la prima seduta del Comitato avrà luogo il 9 corrente e che entro il 1° dicembre il Comitato stesso dovrà riferire al Consiglio atlantico. Comunica quindi che dopo la conclusione delle riunione di Ottawa egli si è recato negli Stati Uniti; prima della partenza Morrison aveva dato la sensazione di voler discutere il problema di Trieste. Morrison aveva quasi minacciato di ritirare l’adesione del Regno Unito alla revisione del Trattato di pace. Egli però ha evitato di incontrarsi con Morrison e non è stata discussa la questione di Trieste. Esiste una dichiarazione di principio a noi favorevole: occorre ora formulare una domanda specifica e dettagliata di revisione del Trattato di pace. Le questioni economiche saranno trattate separatamente. Può accadere che la Russia non accetti la revisione ma noi obietteremo le gravi violazioni del trattato fatte dalla Russia. In questo caso però sarà necessario un più forte appoggio da parte delle tre grandi potenze. […] Non è d’accordo. La difesa atlantica è interesse nostro. […] Non dobbiamo drammatizzare la situazione: oggi chiederemo la revisione di quelle clausole che è possibile rivedere. Certo non possiamo intimare a Tito di sgombrare l’Istria. […] È necessario discutere con Tito solo sulla zona B e non sulle minoranze della zona A e di Gorizia. Per quanto riguarda l’ingresso all’ONU dobbiamo insistere. […] Ha fatto chiaramente intendere agli Alleati che una cattiva soluzione del problema di Trieste farà cadere in Italia anche il Patto atlantico. A Truman ha fatto presente che l’America ha il dovere di risolvere la questione di Trieste. Nelle trattative dei giorni scorsi il problema di Trieste è stato sempre di attualità. Ha la convinzione che gli americani siano dalla nostra parte. […] L’espressione «legittime aspirazioni» è migliore della dichiarazione tripartita che Tito non accetta. Acheson ritiene che sia più difficile convincere Tito a togliere l’occupazione militare che non ad accettare un compromesso. Occorre illuminare il popolo sulla situazione. Bisogna guardare avanti e pensare che si tende per il futuro a realizzare una comunità di popoli. Noi manterremo l’espressione «legittime aspirazioni». [Segue una breve interruzione del ministro dell’Interno sulla possibilità di cedere qualche Comune della zona B alla Jugoslavia]. Le trattative sono già in corso. La Jugoslavia cambia l’ambasciatore appositamente . 