La mia parola vuol essere anzitutto di riconoscimento e di ringraziamento al ministro dell’Agricoltura ed ai suoi collaboratori, agli ispettori agrari, a coloro che hanno collaborato nel campo del credito, ai funzionari in genere. È doveroso constatare che in mezzo a tante critiche che si fanno all’amministrazione, alla burocrazia, una legge appena approvata, è subito applicata, applicata nei fatti. In questo caso, i fatti sono le macchine che si vedono e che sono già all’opera in molte provincie italiane. La relazione, le statistiche, i dati forniti dal ministero ci confortano dei risultati conseguiti nell’opera che appena abbiamo iniziata. Non chiediamo una parola di riconoscimento per noi, perché tutto quello che si fa per l’agricoltura è missione, è obbligo, è dovere, è senso della realtà. Ora si tratta, con le macchine, di aumentare la produttività, di far fecondare il nostro suolo, e noi conosciamo l’utilità della macchina che lavora in profondità. Perciò, lode a quegli agricoltori che, approfittando della occasione dei prestiti concessi dal governo, investono parte dei loro capitali in queste macchine che si trasformeranno in ricchezza per loro e, in genere, in ricchezza per la nazione. Il presidente del Consiglio ha quindi trattato del problema della diffusione del mercato interno e internazionale per i prodotti agricoli: è un problema complesso che il governo intende risolvere. Sarebbe peraltro errore considerare il problema del mercato interno come a sé stante. Bisogna guardare al mondo e soprattutto all’Europa. Siamo interdipendenti per ciò che riguarda i prezzi, le merci, la produzione agricola in genere. Dopo aver accennato alla necessità di un certo protezionismo doganale, come quello fissato recentemente per le carni, l’on. De Gasperi ha ammonito che questo protezionismo doganale non può avere che carattere provvisorio, guai a noi se dovessimo fissare permanentemente la nostra fortuna su un protezionismo doganale, si tratta di provvedimenti provvisori, atti a fronteggiare una particolare situazione, si tratta di una misura di emergenza alla quale ricorrono anche altri. La necessità della produzione è lo smercio. Dobbiamo provvedere all’allargamento del mercato e andare oltre le frontiere. Ecco perché, quando parliamo di politica europea, non parliamo di una politica astratta, che non abbia concessioni e legami anche con gli interessi concreti della agricoltura, tutt’altro, si tratta di creare un mercato specialmente per certi prodotti agricoli, e quindi di organizzare i consumi in modo che la produzione possa aumentare senza deprezzarsi. Si tratta, infine, di rendere veramente possibile un progresso di carattere economico e sociale per i contadini. Nel concludere il suo discorso l’on. De Gasperi ha rilevato che al di sopra delle macchine vale soprattutto l’uomo. L’agricoltore, il tecnico, il contadino sono attaccati alla terra. L’agricoltura è fondata su quello che gli antichi romani chiamavano Humus, e da Humus viene la parola Humanitas: amore per la terra, pensiero della terra, convincimento che la terra è la base sulla quale si sviluppa la ricchezza di una nazione. È da questo pensiero che ebbe inizio la fortuna degli antichi romani. Noi abbiamo ereditato questa loro passione. Noi non abbiamo la concezione antica della divinità della terra, impersonificata in Cerere , negli altri dei, ma crediamo anche noi. Crediamo anche noi alla potenza che ci infonde forza e fede di progresso e di fedeltà alla terra. Questa potenza è Iddio, dal quale chiediamo benedizione per l’agricoltura italiana, illuminazione per il governo e per chi deve provvedere alla fortuna del nostro paese, dell’Italia. 