Cari amici della provincia di Milano, nei grandi momenti, nelle grandi occasioni, ho sempre avuto la fortuna di questi incontri con uomini sperimentati nella organizzazione, ma sopratutto ormai radicati nelle nostre concezioni programmatiche e fissi e solidi nella volontà dei nostri progressi come partito e come movimento sociale. Permettetemi in questo momento che io colga l’occasione per esprimere alcuni pensieri di politica generale che valgono per voi, che valgono anche per molti altri del nostro paese. Avrete osservato – e permettete che io esprima questa impressione, poiché vengo direttamente dai dibattiti parlamentari – che al Parlamento e fuori del Parlamento, nelle agitazioni nel paese, ci troviamo dinanzi ad un tentativo di audace inversione della situazione. I nemici della democrazia, i partigiani del sistema totalitario, non solo autoritario, e tutti, in Italia, i negatori del sistema parlamentare, i rivendicatori, i restauratori, gli esaltatori della rivoluzione e della guerra civile – sia che pensino alla rivoluzione di carattere sociale, sia che pensino alla rivoluzione di carattere nazionalistico – coloro, insomma, che hanno ancora la nostalgia del nazifascismo di Hitler, che pensano ancora al ritorno delle camicie nere e delle camicie brune, e sopratutto coloro i quali pensano al dominio delle camicie rosse, coloro i quali sono arrivati al potere attraverso le rivoluzioni, la ribellione contro tutte le Costituzioni, sciogliendo i Parlamenti e finendo con Hitler, tutti costoro accusano noi, partigiani dell’ordine, partigiani della Costituzione, di essere contro la Costituzione, di essere contro la libertà, di preparare noi stessi la rivoluzione. Ora, questo tentativo audace di inversione è affidato alla violenza della propaganda. Io spero che si troveranno di fronte la durezza e la solidità del senso comune del popolo italiano. Come mai costoro, rappresentanti di una tendenza, di un principio di governo che porta alle forche di Praga, e fa penzolare da quelle forche, non gli avversari, ma coloro che fino a ieri hanno collaborato con essi stessi nella costituzione del regime, come mai costoro possono trovar credito presso il popolo italiano come difensori della libertà e possono trovar credito le accuse che essi ci fanno di mancare ai principi fondamentali della Costituzione? Se voi vi trovaste ad assistere a certe sedute del Parlamento, avreste l’impressione tattile di quella che era una volta la scuola rabbinica, la scuola talmudista, i cui membri – voi ricordate il Vangelo – controllavano la collezione della casistica rabbinica per dimostrare la necessità della purezza, la necessità di difendere la forma, i regolamenti, la necessità di stabilire norme rigorosissime di vita e sopratutto si preoccupavano della purezza degli abiti, delle cose, degli animali, degli uomini: la casistica rabbinica, dicevo, che tanto ha tormentato nostro Signore, quando ha voluto dar sostanza alle cose e sopratutto superare le questioni di forma . Quando assisto a certe discussioni parlamentari che vanno perdendosi nelle questioni procedurali fino all’infinito, di cui si usa e si abusa, per osteggiare la volontà democratica della maggioranza, mi pare proprio di trovarmi dinanzi agli eredi di questa scuola rabbinica; e mi pare un po’ che meritino anch’essi le invettive che una volta i loro antenati hanno meritato per parte sopratutto di Colui che era venuto a portare la luce nella sostanza delle cose. E in verità noi non abbiamo peccato in nessuna forma, né contro i regolamenti, né contro il contenuto, né contro la sostanza. Ma in fondo gli antichi farisei erano ancora scusabili perché tutta questa casistica, i rabbini, i maestri, gli scribi la facevano per creare regole di vita nella quale credevano, perché essi credevano nel testo della rivelazione. Questi rappresentanti di partiti totalitari, di partiti essenzialmente antidemocratici e anticostituzionali credono veramente alla causa che dicono di difendere? Non possono, non hanno il diritto di credervi poiché le prove e i fatti sono contro di loro. Non vorrei fare un torto ai farisei dicendo a questi nostri proceduralisti che dobbiamo riconoscere nelle procedure delle precauzioni necessarie per difenderci contro i tentativi, la seduzione degli arbitrii e degli abusi. Questo lo riconosciamo. Ma il fondamento è questo: il Parlamento si basa sulla libertà di discussione – è vero – ma esso agisce solo nella possibilità della decisione; se impedite questo, impedite l’essenza della Costituzione, siete contro la Costituzione, negate le regole fondamentali della democrazia. E quale è questa determinazione con la quale si insorge? Non ho bisogno di tornare alla spiegazione della legge elettorale. Ve l’hanno spiegata tanti e del resto voi stessi l’avete compresa. Si potrà discutere sopra la tecnicità di questa legge, ma questo è certo: che è una legge la quale migliora la situazione del principio assoluto di maggioranza, attenua la situazione del principio di proporzionale e quindi non fa torto a nessuno, poiché stabilisce che chi decide sia la maggioranza del popolo. Se domani il popolo italiano ci dà la maggioranza, allora abbiamo l’applicazione della legge; se non ci dà la maggioranza l’applicazione non c’è. Quindi l’ultima parola, la parola decisiva è affidata liberamente ai comizi elettorali e alle decisioni del popolo. Perché abbiamo fatto questa legge? Devo ancora ripetere le ragioni fondamentali sulle quali vi prego di concentrare la vostra attenzione. L’abbiamo fatta per assicurare la maggioranza al Partito democratico cristiano? No. Io ho la profonda convinzione, mai persa, nonostante certi insuccessi nelle elezioni amministrative, che noi ci troviamo in Italia innanzi a questa situazione. La grande maggioranza del popolo italiano non vuole il totalitarismo, ha paura del totalitarismo; brontola, sì, sul Parlamento, sulle leggi, sulla insufficienza del governo, ma quando arriva a una decisione, la grande maggioranza sente che il pericolo esiste, che le forche di Praga non sono un incidente qualsiasi, che gli orrori della repressione nazista sono appena passati e potrebbero tornare (e io ho orrore a pensare ancora al processo di Verona). Tutti questi fatti agiscono sulla volontà, sul sentimento e portano ad una resistenza assoluta contro il pericolo bolscevico. Non esiste il timore che in Italia si trovi liberamente una maggioranza per chi è incline a tali soluzioni. Ora noi ci potremo lasciar portare sull’ondata di questa reazione. Senza dubbio ci vogliamo portare alla conquista del potere, noi come partito, se si trattasse solo di conquista di potere, se si trattasse del momento presente. Ma noi dobbiamo pensare al di là della mareggiata che potrebbe portarci tanto avanti. Bisogna pensare, viceversa, a poter costruire delle dighe con il cemento interpartitico della democrazia. Dobbiamo creare una situazione solida in Italia e non pensare semplicemente al momento attuale. E per questo abbiamo pensato al sistema elettorale il quale concentri le forze di centro e divarichi gli estremi. Taluno penserà che è esagerazione il credere che domani il pericolo possa venire tanto dall’estrema destra quanto dall’estrema sinistra. Ebbene, guardatevi attorno: presentemente, in Europa, il pericolo grave è quello di queste due forze che possono coalizzarsi per rendere impossibile la ricostruzione, per negare e distruggere. Recentemente hanno chiesto al capo del Msi chi scegliesse fra De Gasperi e Togliatti. De Marsanich ha risposto: «non mi pronuncio!». È un bell’imbarazzo, perché nel loro cuore ambedue devono sperare di essere i più abili corridori, i più svelti per vincere in antiparlamentarismo. È già avvenuto nel ’19, nel ’20, che i partiti di destra rovesciassero la Costituzione democratica impadronendosi del potere per impedire che ciò facessero i comunisti. Oggi i tempi sono cambiati. Oggi c’è Stalin dietro le spalle dei comunisti. E anche se i comunisti perdessero forze nelle singole nazioni, c’è sempre la possibilità di essere coinvolti in un conflitto. In ogni caso Stalin dirige – ha detto nel suo congresso – dirige lui stesso le brigate della rivoluzione, sopratutto nei paesi come il nostro e la Francia. Questo fatto è un punto talmente determinante fra le due concorrenze che bisogna dire che ci sono davvero fra gli estremisti di destra delle speranze di riuscire prima, a dar la svolta abbattendo la democrazia e sostituendola poi con un governo autoritario. Si sbagliano. È un grosso inganno. E noi non abbiamo nessun interesse a permettere che essi si ingannino. Perciò è nostro sommo interesse tenerli lontani da questa possibilità, cioè, dal concorso delle due forze negative e dall’osmosi fra gli uni e gli altri, avvenuta già perché si trovano nelle file comuniste molti venuti dall’altra sponda. C’è, oltre a ciò, una unione accidentale in parecchi casi. E abbiamo trovato, nelle ultime circostanze, questa alleanza che ci combatte col pretesto della legge anticostituzionale e col pretesto di salvare il Parlamento. Che ci siano questi ricongiungimenti accidentali, casuali, periodici è un brutto segno, ma non si garantisce con ciò a nessuno quella possibilità di credere che chi potrebbe vincere sarebbe l’anticomunismo in senso nazionale o in senso nazionalistico. Quindi si tratta di una realtà. Il pericolo principale, il pericolo più grave è il pericolo comunista. E chi lo favorisce è sopratutto chi adotta nella tattica del combattimento per opporsi al comunismo, le stesse armi che il comunismo usa in Italia contro la democrazia. La legge. La legge cerca di riorganizzare le forze – attorno ad un centro che non può essere che il centro democratico cristiano – che hanno basi comuni di libertà e di democrazia; e d’altro canto, non creando incentivi all’unione con forze che non possono avere un programma comune, fa sì che non sia possibile la congiunzione delle due forze negative, ossia delle forze che sarebbero in grado di impedire la costituzione di un ministero fondato su una collaborazione programmatica di intese. Questo la maggior parte del popolo italiano ha capito: questo è lo scopo della legge. L’hanno capito anche i nostri avversari. Fra noi, fra la gente buona, d’ordine, c’è però un’altra obiezione: ma in fondo non c’è poi questa alternativa fra democrazia da una parte e totalitarismo dall’altra. C’è per esempio un principio di maggiore autorità, l’aspirazione ad un governo più energico, ad un governo fondato sopra una base più sicura, più solida. Ed è vero. Questo è verissimo. Il governo democratico corre il pericolo di essere debole in certi momenti nel suo intervento. Ma non è che sia debole per il sistema stesso: è debole o per gli uomini che non sanno interpretare il giusto momento o perché in una certa circostanza, in un certo problema, la possibilità di misure rigorose, sia pure secondo lo spirito della Costituzione, non esiste. Ad ogni modo, coloro i quali dicono: più autorità, possono aver ragione; ma è un gravissimo pericolo. Ora, il governo autoritario, in teoria, non è governo totalitario: è governo d’ordine, che impone dall’alto, con la forza, certe regole, certe esigenze, certe provvidenze necessarie in un dato momento. Non vogliamo giudicare e sentenziare sulla situazione di altri paesi e sull’atteggiamento dei cattolici di altri paesi; però, l’esperienza mi dice che il governo autoritario facilmente scivola nel governo totalitario, facilmente finisce con l’urtarsi contro i princìpi della democrazia. Proprio in questi giorni ho avuto in mano le Memorie di von Papen e mi sono ricordato di aver scritto, ai tempi del fascismo e sotto altro nome, uno studio per dimostrare agli amici che bisognava difendere la libertà e il sistema parlamentare. Feci allora la storia del Centro Germanico , dei cattolici tedeschi sotto la direzione di Windthorst contro Bismarck, il «cancelliere di ferro». Oggi vorrei scrivere un altro volume, rileggendo le Memorie di von Papen. Questi è un uomo del centro, che si è staccato dai cattolici, che, lentamente, ha assunto un atteggiamento autoritario e ha formato il famoso governo che poi ha preparato il terreno per il passaggio ad Hitler. Ebbene, leggendo le sue Memorie – che sono, naturalmente, un tentativo, come tutte le memorie, di apologia e di difesa del proprio atteggiamento – voi trovate questi episodi che fanno pensare. Von Papen si presenta assieme a Schleicher , che era il ministro della Difesa, a Hindenburg, che era il presidente della Repubblica, e comincia a parlare di un sistema di governo che dovrebbe sostituire il sistema claudicante dei partiti. Perché, in genere, come si faceva allora in Italia ai tempi del fascismo, come s’è fatto poi ai tempi del nazismo, si comincia in genere a parlare dei malanni che i partiti portano all’interno o all’esterno di un dato paese e quando si è al colmo di questa critica aspra, negativa e demolitrice, allora si pensa sia possibile, attraverso una legge speciale, attraverso un atto di energia, attraverso un uomo che sorga e imponga la sua volontà, mettere ordine e tranquillità in tutte le cose. Difatti, bisogna credere che la volontà degli uomini che partecipano a questi regimi e cercano di attuarli, in genere non è dittatoriale nel senso della crudeltà. Probabilmente, nemmeno Stalin ha cominciato in questo modo. Ma le conseguenze vengono poi, fatalmente. L’altro ragionamento è che bisogna coinvolgerli nella corresponsabilità governativa, chiamarli al governo e, attraverso la loro collaborazione concreta, indurli ad accettare il comune sistema democratico. È questo un argomento che viene ripetuto da von Papen. Ebbene, quest’uomo che, senza dubbio, voleva evitare il totalitarismo nazista, si trovò un bel giorno di fronte a Hitler che gli disse: «voglio tutto il potere, voglio essere cancelliere!». È successo anche a Mussolini dopo la «marcia su Roma». E non c’è stata per due mesi nessun’altra possibilità di trovare altra soluzione, fino a che von Papen si presenta al presidente della Repubblica, Hindenburg, e gli dice: «signor presidente, per salvare la Germania non c’è altro che fare come ha fatto Bismarck ad una certa data della storia, quando ha consigliato al re di Prussia di passare sopra alla Costituzione per il bene dello Stato». Voi sapete che il vecchio maresciallo in un primo momento aveva annuito, poi, sotto altre pressioni, scelse la tesi di Schleicher, la quale fu davvero quella che poi consegnò il governo ad Hitler. Dunque, questo cattolico, questo conservatore, questo uomo d’ordine, il quale non avrebbe mai pensato a un regime tirannico e autoritario nel senso di accentrazione del potere, ad un certo momento non trova altra soluzione che di violare la Costituzione. Io poco fa ho irriso al formalismo farisaico e a certe procedure attuali di chi ritorna a quelle forme per fare dell’ostruzionismo. D’altro canto, però, non bisogna che i cattolici nella vita pubblica lascino sorgere il minimo dubbio circa la loro lealtà politica. Questo era l’insegnamento che volevo ricavare quando scrissi lo studio su Windthorst e il centro germanico, e questo insegnamento vorrei ribadire scrivendo un altro capitolo dimostrante dove avrebbe condotto l’esigenza in senso contrario. Amici miei, anche il governo di coalizione, che lavora insieme ad altri partiti, deve tener conto di una certa linea di divergenza, deve tener conto di esigenze particolari. Ciò comporta le sue difficoltà. E la coalizione, cioè tutto il sistema di limiti, diventa particolarmente dura per un partito che è forte, che sente in se stesso una grande forza di espansione e che riveste princìpi fondamentali di carattere spirituale e, direi, apostolico e propagandistico. Questo è vero. E io non vorrei che voi credeste che io abbia mai pensato che questo sistema naturale di collaborazione non abbia anche i suoi torti, non abbia le sue conseguenze. Io comprendo che alcuni dei socialdemocratici recalcitrino contro la necessità di dover inquadrarsi in una coalizione, la quale impedisca il libero e totale sviluppo del socialismo. Io comprendo così che i liberali sentano dei limiti e siano insofferenti di fronte a questi limiti, sopratutto di fronte al fatto che la maggioranza cattolica governi secondo certi princìpi sia pure garantiti dalla Costituzione e che corrispondono sopratutto originalmente alla tendenza spirituale del popolo italiano. Ma se ammetto questo per i miei colleghi e i miei collaboratori, devo ammetterlo con forza maggiore per il mio partito, per quel partito che si sacrifica di più. E, senza dubbio, bisogna aver appartenuto ad una vecchia scuola di esperienza, di pazienza, di comprensione per comprendere ciò. Voi avete – almeno i più anziani di voi – fatto la vostra esperienza nei Cln; gli altri l’han dovuta fare, la devono fare nei municipi, trovandosi assieme ad altri partiti. Io l’ho fatta ancora prima e sopratutto all’Aventino. Non si ricorda più che cosa era questo Aventino. L’Aventino fu per alcuni mesi in realtà un ripetersi di riunioni fra rappresentanti diversi e lontani di partiti, fra Turati e De Gasperi, fra liberali di estrema tendenza e moderati. E questa gente era unita dal senso della libertà e voleva difendere i princìpi morali che allora, dopo l’attentato a Matteotti, erano stati compromessi; era unita e in ogni modo – nella presentazione di ordini del giorno e nelle discussioni – lottava. C’era lotta, c’era odio da una parte e dall’altra, ma c’era anche sforzo di unità. Specialmente in quei mesi in cui chi scriveva i comunicati era l’onorevole Modigliani – abilissimo socialista, con tutte le abitudini della sua razza – difficile era per un uomo come me vigilare riga per riga perché non si passasse quel dato limite e non si dicesse niente di contraddittorio coi princìpi nostri. Quella nostra difesa, praticamente, è stata la nostra scuola. E ha inciso così forte, sopra di me e sopra i miei collaboratori di quel tempo da contribuire alla collaborazione nei ministeri che seguirono dopo la Liberazione. Ma non è che noi con ciò vogliamo mortificare il partito, attenuare la forza espansiva del partito. Bisogna raggiungere questa doppia meta: guadagnare degli amici e tuttavia come partito non perdere l’anima. Nella vita amministrativa sopratutto, allorché gli affari concreti vi sommergono in una certa comune responsabilità o nella vita politica quando le condizioni reali vi conducono a certe conclusioni, a certe collaborazioni. Allora due regole sono necessarie: la lealtà dei rapporti coi vostri collaboratori, ma anche la sincerità del vostro atteggiamento interiore. Ma sopratutto, voi dovete, nell’interno, tenere accesa la fiamma della vostra idea, perché tutto questo che facciamo per il nostro paese, tutti gli adattamenti che si presentano come necessari lo sono in nome della convivenza civile. Siamo i1 partito più numeroso, più responsabile che abbia in questo momento la nazione italiana e se venisse a crollare la forza organizzativa, la forza interna del Partito democratico cristiano, la democrazia in Italia sarebbe perduta. Perciò, amici miei, io che forse più degli altri, sono il patrono di una organizzazione di coalizione, della collaborazione con gli altri partiti, perché la ritengo necessaria dal punto di vista delle esigenze internazionali, tuttavia vorrei concludere raccomandando a voi – se è necessario che io lo raccomandi – raccomandando a tutti noi che occorre essere leali, ma occorre anche essere forti. Forti nella preparazione organizzativa, e a questo ci pensate voi, amici del partito, voi collaboratori, voi che sedete a questo tavolo siete qui rappresentanti di questa responsabilità di sezioni e di province. E permettete che allora io, come rappresentante dell’altra necessità della collaborazione, vi ringrazi in modo particolare, perché so che da voi e dalla vostra forza dipende la forza mia e la forza di un governo di coalizione e la forza in genere della nazione italiana. Vi ringrazio per questo. Ma accanto all’organizzazione è necessaria anche una preparazione programmatica. Non bisogna perdere l’anima del partito, cioè non bisogna venir meno nella fiamma e nello spirito che ci deve animare. Abbiamo due fonti per questa nostra alimentazione interiore. La prima è la scuola cattolica sociale. La maggior parte, anzi quasi tutti noi, veniamo dalla scuola cattolica sociale, abbiamo imparato a traslare i princìpi cattolici sociali in politica. La scuola cattolica sociale, i grandi princìpi evangelici di fratellanza e di giustizia. Ma non dobbiamo dimenticare la necessità di risalire alle sorgenti evangeliche del nostro pensiero, perché lì sta la forza. E per risalire a queste sorgenti dobbiamo praticare gli stessi princìpi, dobbiamo vederli in pratica, attuarli; e ritengo che questa nostra ispirazione religiosa è fondamentale, perché l’anima del nostro partito non vada perduta. I princìpi non bastano, i princìpi generali troviamo nei grandi insegnamenti delle encicliche; sono princìpi generali che valgono per le diverse occasioni, per le diverse età. Noi dobbiamo vederli nel concreto dell’applicazione. Ed ecco la seconda fonte della nostra direzione: la esperienza storica. Una delle conclusioni più chiare di questa esperienza è quella cui accennavo prima. Non bisogna far dubitare della nostra lealtà costituzionale, cioè della nostra accettazione degli strumenti di convivenza civile che oggi si chiamano democrazia. Non bisogna far sorgere il minimo dubbio, perché altrimenti sminuiremmo la nostra forza e sminuiremmo anche la forza della suggestività del nostro atteggiamento, della nostra azione. Questa è la prima. E la seconda è questa. Se vogliamo conquistare le strutture della democrazia, se vogliamo conquistare la democrazia dobbiamo aver fede in questo organismo, nonostante i difetti che ci sono; considerare, sì, che c’è ancora di meglio nella esperienza umana, aver sempre il proposito di affinarlo, di toglierne tutti i difetti, le eventuali escrescenze, degenerazioni, ma però in via di massima, come base, accettarlo sinceramente. Questa è la nostra etica sociale. Dovrei aggiungere l’unità del partito. Credete voi che l’unità sia qualcosa di formale da applicarsi con regolamenti, qualcosa di materiale che si possa ricoprire? Non è vero. L’unità del partito ha la sua legittimità – parlo della unità formale – nell’unità interiore che deve dominare. Se fosse possibile qualche volta contravvenire a questa unità, rivendicare il proprio pensiero richiamando a giustificazione la nostra coscienza, non venendo meno a quella forza interiore del partito, direi che sarebbe questione di discutere la misura o l’opportunità di caso in caso. Badate: un dissenso fino a che è critica in famiglia, fino a che è disparere che si può protrarre fino all’ultima decisione, è ancora una cosa tollerabile, direi salva l’anima, salva la libertà di coscienza; ma quando il dissenso si trasforma in atto di ribellione, anche formale, voi correte il rischio di perdere anche l’unità interiore. Perché che cosa è il partito sopratutto? Il partito esige sopratutto la sommissione, la subordinazione a un criterio generale, di cui noi soli non possiamo essere interpreti. Questo è il principio fondamentale della disciplina interiore. Allora non vale richiamarsi alla propria coscienza, accettare il senso della propria norma negando le esigenze di norme collettive accettate. Ecco perché io ho parlato di esperienza storica. Ditemi voi l’esempio di uno che venga meno all’unità formale, si ribelli a disposizioni autorizzative del partito – naturalmente ottenute legalmente – e che tuttavia sia rimasto interiormente delle stesse idee e delle stesse convinzioni e abbia sempre agito nella stessa maniera. Non esiste. L’esperienza che abbiamo fatto ai tempi tristi del fascismo, l’esperienza che hanno fatto fuori di qui i cattolici di altri paesi, ci dice che bisogna far atto di umiliazione, anche se l’umiliazione sembra illegittima; perché questo atto di umiliazione aumenta e accresce la forza del partito; e un atto di ribellione e un atto d’insofferenza invece la distrugge. Ma che bisogno c’è che faccia proprio a voi milanesi questo discorso, a voi che avete dato l’esempio dei vostri maggiori? Mi ricordo quante volte l’amico Filippo Meda o Angelo Mauri venivano a Roma e, interpretando, dicevano, il pensiero di Milano o del Ducato di Milano, come noi dovevamo dire a quei tempi, facevano le critiche della direzione del partito di Roma. È probabile che cinquanta volte su cento erano critiche ragionevoli. Però questi uomini non hanno mai fatto un passo al di là della critica; hanno tentato di ottenere un certo risultato criticando, discutendo, ma mai, nonostante fossero uomini di grande e riconosciuto valore, avessero una posizione politica sicura, mai, dico, hanno fatto dei passi che potessero metterli in contraddizione col partito. Mi ricordo a questo riguardo delle discussioni molto interessanti anche col grande spirito di Filippo Meda. Ora però, la satira, fra Milano e Roma è più che frequente, è ovvia; come esiste una satira fra Roma e la Sicilia, come ve ne saranno per un certo tempo prima che l’amalgama del partito e della nazione sia completa. La critica è ragionevolissima, ma deve esservi anche il tentativo di ovviare a questa critica. Questo è lecito, è onesto. Ma fate che alla base vogliate guadagnare veramente la libertà della opposizione anche contro la direzione e contro gli altri. Voi dovete dare tutta la vostra azione, non soltanto nelle apparenze della vostra azione, con convinzione. Questa è gente che griderà, farà, darà l’assalto al partito, ma fuori non ci va mai perché vive in esso. Io vorrei a questo punto esprimere veramente della soddisfazione per l’unità e compattezza che i gruppi parlamentari in questa occasione di lotta hanno dimostrato. Se voi mi domandate il perché di una opposizione così furibonda contro di noi non saprei rispondervi. Non c’è nessuna ragione, non c’è nessuna logica in questo atteggiamento. Ve l’ho spiegato prima. È irrazionalità. È l’inversione audace che però si tenta, ha un effetto: l’effetto di ricordare a noi la responsabilità che abbiamo di essere compatti, di sottomettere la nostra personalità alla personalità più viva e permanente che è quella del partito. Intendiamoci bene: quando parlo di partito, penso al partito come strumento e forza della nazione; perché in fondo la sommissione, vuol dire sommissione agli interessi della nazione. Ho visto con immensa soddisfazione la compattezza dei nostri deputati e dei nostri senatori. Ho detto la frase che ho fiducia nella saggezza del Senato. Qualcuno ha affermato che ho esagerato. Non è vero, anche se tutte le frasi non sono sempre del tutto esatte. Avrei dovuto dire che ho fiducia nella saggezza della maggioranza del Senato. Quando noi facciamo richiami all’unità del partito, perché crediamo che questa sia una necessità, badate, non venitemi fuori con l’idea corporativa. Quando von Papen incominciò a parlare con Hitler per persuaderlo a rinunciare alla sua pretesa di diventare subito, senz’altro, Cancelliere, gli disse: «io do pienamente ragione a voi nel disprezzo per tutti i partiti. Per gli aspetti troppo distruttivi, demolitori, do pienamente ragione a voi. Però si potrebbe sostituire questo sistema di partiti col sistema corporativo». Ricordo a questo proposito che, accanto allo studio sul Centro germanico, feci a quei tempi – pubblicandola, con quanta prudenza potete immaginare, sotto diversi titoli sull’Illustrazione Vaticana e in altri organi di stampa, la storia del corporativismo per dimostrare come fosse esagerata l’opinione che traeva dalla Rerum Novarum e dagli accenni dei papi la bontà dell’intervento corporativo in certe situazioni nei secoli passati. Voler tradurre in politica questi princìpi per sostituirli ai partiti, è una delusione amara. Ed è anche un’illusione amara; amara illusione che purtroppo i nostri amici cristiano-sociali di Vienna hanno pagato, che Dollfuss ha pagato con la vita. Ma anche von Papen col suo ragionamento non è arrivato a persuadere nessuno e nemmeno Hitler, il quale ha risposto: corporativismo? organizzazioni sindacali? Ma la mia è l’idea fondamentale della nazione tedesca, la mia è l’idea politica rinnovatrice. E così, amici miei, – questa parola vale a proposito anche della unità del partito – che singole categorie abbiano la rappresentanza è giusto. Ma credere che con le organizzazioni sindacali o le organizzazioni di agricoltori o le organizzazioni di industriali si possa sostituire l’amalgama e la forza vera di un partito è una grossissima illusione. E del resto basterebbe vedere che cosa fanno i nostri avversari. Come ci combattono adesso? Ci combattono prendendoci gli uni staccati dagli altri. Uno sciopero per gli impiegati, un altro sciopero per gli operai dell’industria, un altro sciopero per i braccianti: ci suddividono e cercano di batterci separatamente e certe volte i nostri, costretti dalle circostanze, non forti abbastanza per poter resistere alle seduzioni, si mettono a parlare lo stesso linguaggio o un linguaggio analogo quasi che non ci fosse altra forza politica ad unirci. Ma voi che venite dal movimento cattolico sociale, avete trovato in questo insegnamento lo spirito che ci unisce e che supera questi singoli problemi di categoria. Non c’è d’altronde bisogno di far ricorso a cose tanto profonde, alle ragioni sorgive del nostro pensiero sociale; basta pensare a una cosa, amici miei. Credete davvero che il pericolo non ci sia? Recentemente, trovandomi ad Atene, nelle vicinanze del Museo delle antichità, notai sulla facciata ancora i segni delle raffiche dei mitra. Eravamo nel centro della città e io chiesi cosa era avvenuto. Erano stati i guerriglieri di Markos ; i comunisti erano arrivati fino al centro della città e per un pelo Atene non fu perduta. C’erano le flotte inglese e americana, e quindi la riscossa fu possibile. Ma voi credete che così, ad un pelo, non si sia stati anche in Italia? Nel 1948 hanno creduto fermamente di conquistare il potere e non l’hanno conquistato perché la Provvidenza ci ha mandato certi avvenimenti internazionali. Non mi dicano che sia stato semplicemente l’annuncio di Trieste. Io credo che abbia di più agito in nostro favore il modo con cui la Cecoslovacchia democratica è stata fatta cadere che non il fatto di Trieste. Lo dico ad onore del popolo italiano, il quale ha avuto coscienza, la chiara convinzione del pericolo che non si trattava nemmeno di una città a noi carissima e nemmeno del destino di una frontiera, ma si trattava della vita della nazione che era in pericolo. Amici miei, lo so, ce ne saranno centinaia di falsi e di veri amici che dicono che noi esageriamo questo spettro, lo disegniamo apposta per spaventare. Ma noi quanto più si è vicini ai loro preparativi, più si conoscono, più si dice: l’abbiamo scampata bella! E vi dico ancora di più: non bisogna rilassarsi nello sforzo; bisogna tendere i muscoli. Io mi sento alla fine della vita, ma dico, amici miei, se non volete dare a queste parole un significato testamentario date loro il significato di monito: non è tempo di questioni interne, non è tempo di questioni di categoria; è il tempo di salvare il nostro paese, salvarlo col nostro partito e con tutti coloro che riconoscono e ammettono le ragioni della democrazia. Amici miei, ricordatevi sempre: la battaglia è per l’Italia. 