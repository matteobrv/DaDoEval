In una rivista milanese è comparso «un rapporto sul comunismo in Italia» che merita di essere letto e meditato. Parte delle notizie che vi si danno, sono inesatte o invecchiate, certe statistiche devono essere controllate o accolte col beneficio dell’inventario e nella congerie delle citazioni di cui è intessuto il rapporto va perduta spesso la giusta prospettiva e la vera proporzione delle cose. Comunque rimane vero che il comunismo in Italia costituisce un pericolo assai grave e che anche dopo aver sfrondato questo rapporto delle esagerazioni, delle inesattezze e degli errori di fatto, esso offre un quadro della penetrazione comunista entro la società italiana, che non può non impressionare. L’impressione per chi lo vede dal di dentro ed è in grado di confrontarlo con la realtà vivente sotto i propri occhi potrà essere salutare, perché colori e dimensioni verranno col confronto rettificati e proporzionati con giusta misura; ma che sarà del maccarthismo internazionale che prendesse questo rapporto per oro colato e s’apprestasse a giudicare il nostro paese sulla base delle sue conclusioni? Perché, secondo l’autore del rapporto non solo i sindacati, le associazioni, la cultura, la scienza fisica, le industrie, le amministrazioni statali, le forze armate sono infettate o conquistate dal comunismo, ma dei comunisti sarebbero complici per connivenze o per viltà tutti gli altri partiti politici. Nessuno si salva, e meno di tutti il sottoscritto. Anzi a proposito di quest’ultimo l’accusa è piena e grave. De Gasperi non sarebbe l’inventore della «rissa ideologica», come lo classifica Nenni, e molto meno il nemico numero uno, come lo designa Togliatti . Tutt’altro. Ecco quanto scrive il rapporto: «per comprendere la mentalità che oggi anima uomini come Pastore, favorendo il giuoco comunista, occorre conoscere con certezza il pensiero di chi, nel 1924, fu segretario politico del Partito popolare ed in tale veste propose e sostenne la necessità dell’accordo con i socialisti. Alcide De Gasperi oggi nuovamente responsabile politico delle forze cattoliche italiane è sostanzialmente ancora animato dallo stesso spirito, che gli impedisce di vedere l’assurdità di certe alleanze. La sua opposizione al comunismo nasce da un calcolo di convenienze occasionali e del tutto transitorie; per dimostrarlo è sufficiente citare le seguenti parole…». E qui si cita un brano di un mio discorso del 23 luglio 1944 nel primo comizio tenuto a Roma, dopo la liberazione. Eravamo ancora in guerra, i nazisti sulla linea gotica, la Repubblica sociale in armi contro il governo legittimo d’Italia, migliaia e migliaia di partigiani in montagna, invocavamo il ritorno di un milione di prigionieri, avevamo bisogno di tutti per finire vittoriosamente la guerra, e ricostruire la pace; Togliatti era entrato nel ministero prima di giungere a Roma e aveva così reso possibile la costituzione di un governo nazionale col luogotenente del re. Stalin dopo aver respinto l’invasione hitleriana campeggiava vittorioso sulla scena della storia. In simile ambiente e nel momento in cui tutte le conseguenze della disfatta si rovesciavano sul nostro paese e fermenti pericolosi agitavano gli animi conveniva dire una parola d’orientamento; ed ecco che io la dissi nel primo comizio, innanzi ad una folla variopinta, in presenza dei rappresentanti di tutti i partiti. Fu una parola di compromesso occasionale, un atto di opportunismo demagogico? Nessuno che rilegga oggi il resoconto integrale di quel discorso può onestamente affermarlo. Non basta citare le ammissioni che io feci di alcuni lati positivi della rivoluzione russa né le espressioni di speranza, che furono poi deluse, ma che allora erano condivise da tutto l’occidente, di un possibile inserimento della rivoluzione russa nell’alveo della democrazia. Occorre aggiungere ch’io agli aspetti positivi della rivoluzione russa opposi la descrizione dei suoi esperimenti sociali negativi ed il carattere sanguinario della sopravvenuta dittatura e dissi, secondo lo stenogramma, le seguenti parole: «ma che cos’è dunque che sentiamo come un insuperabile limite sul cammino di queste esperienze sociali? Prima di tutto la libertà, che non è semplicemente la libertà di parola e di riunione: la libertà per il popolo è essenzialmente l’esser padroni in casa propria… ma come può essere libero l’uomo se dalla mattina alla sera lo Stato interviene attraverso i suoi commissari a regolare tutta la sua vita?… Il nemico della libertà è il totalitarismo di Stato… prima viene l’uomo e poi lo Stato» . E poiché quel discorso si cita quasi anche per dimostrare ch’io abbia sottaciuta la pregiudiziale obiezione di carattere morale e religioso ricorderò ancora che dopo avere nell’introduzione rivendicato le origini storiche cristiane del concetto di libertà, il discorso concludeva con un’invocazione a Cristo e precisamente con queste parole che il prelodato rapporto si guarda bene dal citare: «Il Salvatore è lui. Per risorgere dalla sua morte civile e materiale, bisogna che la nuova Italia disposi il lavoro alla fede come facevano le nostre repubbliche comunali, e che le forze morali e materiali della carità cristiana soccorrano – come ha già fatto meravigliosamente il clero romano – all’opera di giustizia sociale che vogliamo intraprendere» . E ciò dovrebbe bastare per dimostrare che la nostra politica della ripresa non fu ispirata a compromissioni sostanziali. Senonché nello stesso discorso la parte dedicata al problema costituzionale è ancora più discriminante. Già allora gettai l’allarme contro i ripetuti tentativi dell’Avanti! di lanciare la «Repubblica dei consigli» e richiamai l’attenzione del pubblico su un punto che era più grave dell’alternativa «Repubblica o Monarchia» dicendo: «vogliamo fondare il nostro nuovo Stato, la nostra nuova Italia sopra la larga base del popolo italiano, unito com’è nei suoi comuni, costituito dalle sue famiglie, nel suo carattere storico, o vogliamo dissolverlo in rappresentanza di officine?» . Qui si annunzia già la nostra lotta per il Parlamento democratico e per il suffragio universale, di fronte a tendenze fumogene ma pericolose, che sarebbero sboccate nella dittatura proletaria. Ancora un anno dopo, il 3 luglio 1945, superata in duro travaglio la cosiddetta crisi del vento del nord, in un discorso a Milano dicevo: «noi siamo preoccupati soprattutto di una cosa, l’abbiamo detto e lo diciamo in ogni occasione e bisogna che lo ripetiamo sempre: noi siamo preoccupati sopra tutto di salvare nel futuro Stato democratico la libertà organica del popolo italiano» . Pertini aveva detto di voler fare della Costituente la piattaforma della rivoluzione italiana per la futura società socialista , io dicevo di volere il metodo permanente della democrazia, che è l’antirivoluzione. E già allora, nella crisi del 1945 si affacciava l’equivoco Nenni. Le situazioni si ripetono. Si leggerà con stupore in una mia polemica con Togliatti circa la crisi che aveva portato al ministero Parri queste parole: «accade che la candidatura Nenni alla presidenza (del Consiglio) venisse presentata nei conversari come una candidatura di sinistra moderata che corrispondentemente a una certa situazione europea, enucleasse fuori dei partiti cosiddetti proletari un fulcro socialista, posizione intermedia tra estrema comunista e partiti democratici. Noi contestammo la realtà di questa costruzione, rilevando sempre che il patto social-comunista e la prassi che legava i due partiti, impedivano che si potesse parlare di tale schieramento: trattarsi invece di una candidatura social-comunista, da valutarsi come tale» . Seguì la campagna per il referendum e per la Costituente, e poi come logica conseguenza la ripresa del regime parlamentare democratico e la cessazione del sistema del Cln. Tutta questa evoluzione pacifica e legale fu possibile solo perché la Democrazia cristiana, appoggiata da alcuni gruppi minori, ebbe chiara coscienza della sua responsabilità e puntò risolutamente sulla difesa del libero regime democratico contro il pericolo totalitario. Altro che deviazioni in senso marxista, come dice il rapporto. Ché, se come tali deviazioni, si vogliono attribuire a me le recenti tesi sindacaliste circa l’assoluta libertà dello sciopero, mi si fa un grave torto. Per tre volte i governi da me presieduti presentarono disegni di legge per regolare i diritti dei sindacati e l’esercizio dello sciopero; e tutte le volte i rappresentanti sindacali fecero valere le loro obiezioni. E si badi bene: io non intendo qui accogliere il sospetto di collusione col comunismo, che anzi i sindacalisti democratici credono in tal modo di ostacolarlo. Ma è certo doloroso che in situazioni così pericolose per il regime democratico, le forze che pure lo sostengono, non trovino una soluzione giuridica che salvaguardando gli interessi della categoria rispettino i diritti della collettività e che al fermento delle continue agitazioni sostituiscano una procedura di trattative, lasciando lo sciopero solo come estrema arma di legittima difesa. È vero, così dicendo mi preoccupo anzitutto del regime libero che nell’incessante logorio di un metodo agitatorio si indebolisce e perde quota in confronto dello Stato totalitario; ma non trascuro la funzione del Sindacato. Se il Sindacato vuole penetrare nei gangli dell’economia e divenire una forza sociale organica, bisogna ch’esso contribuisca alla stabilità dei rapporti di lavoro e a uno sforzo ininterrotto per accrescere la produttività. Senonché non sembra per l’autore del rapporto che le deviazioni a me attribuite si limitino a quelle dei sindacati. A suo parere io avrei una certa complicità anche nel fatto che a un certo momento è rinato il fascismo e sopra tutto, che a ostacolare l’unione delle forze anticomuniste della Repubblica sia stata creata una corrente legittimista di restaurazione monarchica. Qui per la verità mi cadono le braccia e rinunzio alla difesa. Il rapporto è troppo permeato di acre faziosità, perché meriti, per tali aspetti, di essere discusso. Tuttavia so bene che questa pubblicazione potrebbe venire sfruttata in seno alla campagna che si è già sviluppata in America sul conto dell’Italia ed è per questo che qui ho preso la parola e farò ancora alcune osservazioni a rettifica del quadro. La introduzione al rapporto è costituita da un panorama delle disposizioni legislative vigenti negli altri paesi contro il comunismo. Non è il caso di esaminare il valore pratico ed effettivo delle inibizioni o limitazioni introdotte o annunciate nei vari paesi dell’Occidente. Il fatto più conclusivo è che in nessun paese a regime libero – nemmeno negli S.[tati] U.[niti] – il Partito comunista è stato messo fuori legge. Più significativo, per molti aspetti, è l’esperimento della Svizzera. La Confederazione Elvetica aveva in tempo di guerra proibito il Partito comunista; ma poi riassorbì questa legge eccezionale nel testo del Codice penale al titolo 13: «dei crimini o delitti contro lo Stato e la difesa nazionale». Tale Codice, deliberato nel 1937, contiene un articolo 266 del seguente tenore: «1) chiunque commette un atto diretto a menomare ovvero a esporre a pericolo l’indipendenza della Confederazione; a provocare l’ingerenza di uno Stato estero negli affari della Confederazione; tiene intelligenza col governo di uno Stato estero o con agenti di esso allo scopo di provocare una guerra contro la Confederazione… è punito ecc.». Questo primo testo del 1937 venne integrato nella legge 5 ottobre 1950 con un articolo 266 bis che prende di mira gli atti preparatori del crimine e precisamente commina la detenzione fino a 5 anni a «chiunque nello intento di provocare o di sostenere imprese o mene dall’estero contro la sicurezza della Svizzera, entra in rapporto con uno Stato estero, con partiti esteri e con altre organizzazioni all’estero, o con loro agenti, ovvero lancia e diffonde informazioni inesatte o tendenziose…». Si ricorderà che per tale articolo la Corte federale di Losanna condannò a 15 mesi di carcere il capo comunista Pierre Nicole di Ginevra, che in parecchi giornali esteri e nel suo organo svizzero aveva accusato il governo (Consiglio federale) di preparare l’entrata della Svizzera nell’alleanza atlantica, attentando così all’indipendenza della Svizzera, ancorata alla sua storica neutralità. La difesa dunque della democrazia svizzera è affidata al Codice penale, valevole per tutti e in tutte le direzioni. Che altro aveva proposto il mio governo presentando nel maggio 1952 alle Camere un disegno di legge per modificare il Codice penale? Tardando ormai troppo la prevista riforma organica del Codice, si proponeva lo stralcio e l’aggiornamento di alcuni articoli: l’art. 294-8-9 contro chi usa violenza o minaccia per impedire ad altri di manifestare pubblicamente il suo pensiero politico, sociale o scientifico e impedisce tutto o in parte l’esercizio di un diritto politico; l’art. 253 contro il sabotaggio militare, sia alle installazioni che alla fabbricazione; l’art. 499 contro il sabotaggio civile, cioè la distruzione di materie prime o di prodotti agricoli e industriali; l’articolo 508 contro l’invasione e l’occupazione di aziende e infine l’art. 633 contro l’arbitraria invasione di terreni. In tutto ciò non c’è nulla che non sia, già in forza dalle leggi vigenti, previsto e sottoposto a sanzioni. Si trattava in fondo di precisare, di fronte a una giurisprudenza esitante, o ormai compromessa e di ristabilite la certezza del diritto; ma sopra tutto di cogliere l’occasione per riassorbire tutte le leggi speciali creando così strumenti legali di difesa, per il caso che la democrazia fosse minacciata. Si trattava soprattutto di dimostrare la ferma volontà di difendere gli istituti democratici contro tutto e contro tutti. E tuttavia le solite oche in Campidoglio starnazzarono per settimane, gridando allo scandalo reazionario; e oggi ci si rimprovera in patria e fuori di non essere capaci di un atto di energia e di un gesto di coraggio. E domani forse – poiché il pubblico dimentica – vedremo levarsi in patria contro di noi coloro che nei momenti critici si dimostrarono pronti per viltà a qualunque accomodamento, e forse qualche senatore americano verrà a chiederci conto del fatto che in Italia nei pochi anni del dopoguerra abbiamo sì, con l’aiuto dell’America, rimessa in piedi la nazione, ma abbiamo potuto solo contenere, non sradicare la mala pianta che nacque e prosperò nel clima roosveltiano, per errori, certamente comuni e probabilmente inevitabili ma di cui non è giusto riversare su noi epigoni tutta la responsabilità: errori che sarebbe più facile archiviare definitivamente nei volumi della storia, se almeno nella politica di oggidì risultasse chiaro e incontrovertibile per tutti che il regime libero e non comunista è sempre e ovunque il regime preferito, appoggiato, difeso. 