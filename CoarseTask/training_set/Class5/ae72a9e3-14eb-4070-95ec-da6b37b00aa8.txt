Onorevoli senatori, rispondendo ai tre interpellanti mi riferirò meno agli argomenti polemici che agli argomenti stessi oggettivamente considerati. Debbo ringraziare l’onorevole Orlando che, senza attenersi strettamente all’impostazione della sua interpellanza, ha considerato impossibile allargare la discussione a tutta la politica estera e ha piuttosto preso in considerazione il problema centrale, singolo e particolare del Territorio libero di Trieste. Anche io mi limiterò a questo settore e prospetterò sovrattutto su di esso la mia argomentazione. È troppo chiaro – e l’onorevole Orlando me lo insegna – che gli indirizzi fondamentali della politica estera di un paese sono determinati dalle sue condizioni morali e politiche, dalla sua tradizione, dalla sua civiltà, dalla sua economia e dalla sua posizione geografica. Quando abbiamo deciso, dopo lunghe conversazioni e liberi dibattiti parlamentari e dell’opinione pubblica, l’adesione al Patto atlantico, l’abbiamo fatto con questa visione panoramica. Ancora oggi le ragioni che ci mossero valgono con tutta la loro forza. Noi sediamo a questo tavolo di cooperazione internazionale e di sicurezza, ed abbiamo tutta la volontà e l’interesse di restarci. È vero: alcuni nostri postulati importanti non sono stati ancora soddisfatti ad altri non vennero accolti. Ma forse che nelle antiche alleanze ci fu sempre la possibilità di risolvere d’accordo con gli alleati i problemi che ci angustiavano? Forse che si può ritenere che lasciando questo tavolo dei popoli democratici e liberi, interrompendo la discussione, la nostra situazione sarebbe migliore o non correremmo il rischio di dovervi ritornare con prospettive diminuite? Noi crediamo che la discussione debba continuare, che la battaglia per la nostra causa si debba ripetere tutti i giorni perché si tratta di un’opera ricostruttiva, lenta e faticosa, in un mondo sconvolto che cerca nuovamente la pace. L’onorevole Orlando ad un certo punto ha detto che la politica è azione che affronta il male perché diventi male minore. Potrei aggiungere anche la nota sentenza che la politica è soprattutto l’arte del possibile. Ora, non v’è questione la cui storia non passa dimostrare che abbiamo fatto ogni sforzo per affrontare il male e diminuirlo, e d’altro canto, non v’è questione che dimostri così nettamente i limiti delle nostre possibilità passate e presenti, che quella del Territorio libero di Trieste o della città di Trieste. Se vi è una questione che indica veramente questi limiti e ha contribuito in modo eminente a sospingerci per la via su cui noi camminiamo è proprio quella di Trieste, cosicché la sua storia è veramente un elemento determinante della nostra politica generale. Poiché si dimentica facilmente, non sarà fuori luogo ricordare le singole fasi rapidissimamente come stazioni di via crucis. La prima, la conquista rivoluzionaria del territorio di Trieste e della Venezia Giulia, conquista fatta nel medesimo tempo come meta di una rivoluzione sociale, la quale però assorbiva anche i postulati nazionali degli slavi abitanti in questa zona; conquista che si diceva conquista antifascista soprattutto nel senso di anti-italiana perché il fascismo aveva rappresentato la politica italiana. Si è detto, prima ancora che ci trovassimo di fronte a simili accuse, a Londra, che la guerra era costata agli jugoslavi un milione e 700 mila morti e Kardelj, tentando di documentare, affermava che di essi 100 mila erano a carico dell’esercito di occupazione – diceva lui – cioè di quello italiano. Ci si presentava come rivendicazione della libertà e dell’antifascismo contro il fascismo. E quando nel settembre 1945 ci trovammo seduti allo stesso tavolo (ma non nella stessa posizione perché noi eravamo imputati e gli jugoslavi erano con i vincitori) ci si rinfacciava sempre di essere rappresentanti di un regime fascista e di voler mantenere le conquiste che il fascismo aveva fatto contro le libertà dei popoli. Sui tavoli vedevamo degli album orripilanti delle presunte crudeltà, degli orrori commessi dagli italiani nella Venezia Giulia. Era inutile rispondere che il governo che io rappresentavo era un governo di antifascisti, che noi stessi eravamo rimasti vittime del fascismo, che come italiani avevamo combattuto per la liberazione e l’indipendenza della Balcania nella prima guerra e che poi, più tardi, partigiani e forze regolari avevano combattuto per gli alleati e quindi anche per gli slavi; era inutile rispondere che si trattava di cercare una linea di giustizia, una soluzione etnica che rispettasse i diritti dei popoli; era inutile rispondere con questi argomenti di fronte alla tesi rivoluzionaria di conquista che diceva: «questo territorio è nostro per diritto di conquista ed abbiamo già proclamato le repubbliche popolari facenti parte della federazione: Trieste vi appartiene sia pure in forma autonoma, ma come membro autonomo della federazione jugoslava; noi non possiamo accettare di discutere». Questo fu l’atteggiamento nella prima fase. È difficile ricostruire l’atmosfera di pressione che si sviluppò attorno ai delegati italiani in quel momento, quando il principio che i governi ed i popoli dovevano pagare il fio per gli errori passati sembrava accettato da tutti gli alleati e da tutti coloro che prendevano parte alla discussione. Noi vi abbiamo opposto quel che ricorda attualmente l’onorevole Orlando, cioè la linea etnica, gli argomenti etnografici, in particolare la linea Wilson, ed abbiamo chiesto lo sviluppo, la sicurezza di Trieste come porto internazionale. In quel tempo abbiamo cercato contatti su tutti i fronti. È giusto che si ricordi questo, perché lo sviluppo posteriore della nostra politica non faccia dimenticare che in quel momento, rappresentante di un governo di coalizione in cui tutti i partiti avevano i propri delegati, e di fronte agli alleati che facevano causa comune tutti e quattro compresa la Russia, in quel momento il mio sforzo e lo sforzo dei miei collaboratori era diretto tanto verso la parte anglo-americana e francese quanto verso la Russia. Dal mio taccuino e dalle note al Ministero degli Esteri appare che i colloqui furono altrettanto frequenti con Molotov quanto con gli altri rappresentanti della conferenza. Tanto per ricordare un particolare che può riuscire utile a coloro che parlano di plebisciti, debbo rammentare che in uno di questi colloqui mi felicitai con Molotov che, in un’intervista sul Times, aveva riconosciuto in linea generale che le terre italiane dovevano andare all’Italia. Io gli dissi: «la ringrazio di questa dichiarazione che potrà salvare le nostre città». Mi riferivo naturalmente alle città dell’Istria fino a Pola. Egli mi rispose: «accetto il ringraziamento, ma per la verità io ho parlato di territori e non di città». Questo principio era sempre stato messo a base del plebiscito, perché si riteneva, da parte dei nostri avversari, che col numero della campagna si soverchierebbe la minoranza urbana. La terza stazione fu la decisione del 19 settembre 1945. Nel settembre del 1945 il Consiglio dei ministri degli Affari Esteri rimise lo studio della questione ai supplenti con l’incarico: a) di indicare la linea che rappresenta nell’insieme la demarcazione etnica e che lascia sotto la dominazione straniera un minimo di persone appartenenti all’una o all’altra delle nazionalità; b) di proporre un regime internazionale del porto di Trieste rispondente a condizioni di uguaglianza per il traffico internazionale dell’Italia, della Jugoslavia e dei paesi dell’Europa centrale. Questa decisione di massima del Consiglio dei ministri degli Esteri rappresentava veramente una accettazione del punto di vista italiano che noi avevamo sostenuto. Disgraziatamente la conferenza dei supplenti aggiunse a questi due criteri fondamentali l’altro, quello economico, che doveva prestarsi poi ad interpolazioni e manipolazioni, direi, e a cambiamenti sostanziali entro la medesima forma delle questioni poste. Il rapporto della commissione degli esperti giunse al Consiglio dei ministri degli Affari Esteri alla sessione di Parigi nel maggio 1946. In quel momento ci trovammo dinanzi alle conclusioni generiche della commissione, ed io non potevo non esprimere la nostra soddisfazione perché, in linea generale, era stata ammessa la discriminante etnografica e si era concentrata l’attenzione sopra il problema del porto, dell’emporio internazionale di Trieste, come era nostro postulato, e che rappresentava, del resto, il nucleo centrale sintetico del problema dal punto di vista economico. Ma, all’ultimo momento, quasi come documentazione delle conclusioni della commissione d’inchiesta si presentarono delle cartine in cui erano segnate le varie linee di demarcazione del territorio, varie perché non era stato possibile l’accordo sopra una qualsiasi di queste linee. Quindi la Commissione d’inchiesta non arrivò a nessun risultato sintetico; si limitò solo a portare quattro linee, quante erano le potenze che dovevano proporre la soluzione. Conoscete tutti quali fossero le quattro linee; la più vicina alla linea Wilson, sempre però con un divario notevole, era quella americana; la più lontana era quella russa, la quale accettava in pieno e sosteneva la linea slava, cioè veniva al di qua anche del confine del 1866; seguiva la linea inglese che ancora lasciava Pola in territorio italiano, e poi la linea francese che a metà dell’Istria tagliava verso il mare. Tuttavia queste soluzioni, che non erano la soluzione, sembravano lasciare una certa possibilità di discussione e di compromesso. In quel maggio del 1946 abbiamo fatto un grande sforzo in conversazioni singole con i rappresentanti dei diversi Stati. Byrnes mi diceva il 6 maggio: «Molotov ritiene che la questione di Trieste si possa paragonare a quella di Leopoli». Leopoli polacca in mezzo ad un mare ruteno. E concludeva Molotov: «non bisogna poi farsi troppe preoccupazioni; una volta superate le difficoltà, una volta deciso non ci si penserà più». Bevin mi diceva: «i russi hanno proposto di scambiare Trieste con delle colonie, ma io mi sono rifiutato». Molotov, al quale io rivolsi un appello urgente per una soluzione amichevole in favore di Trieste, sembrò farsi mediatore di una conversazione che poi fu appena accennata, con Kardelj, che era il rappresentante jugoslavo. Comunque, quando ritornai a Roma, il 10 maggio 1946, riferendo al Consiglio dei ministri ed esponendo queste circostanze, aggiunsi che dalle nostre informazioni risultava che l’impressione fondamentale era che almeno per il momento la Russia giocava tutto per attribuire Trieste alla Jugoslavia e che in tal senso si era impegnata a fondo; gli anglo-americani invece proponevano Trieste all’Italia. «Il presidente – riferisco il verbale del Consiglio dei ministri – ha fatto chiaramente comprendere che nessun governo democratico accetterebbe la perdita di Trieste e ha rifiutato l’offerta russa di compensi coloniali». Accenno a questa relazione, che potrei leggere anche per esteso, per dimostrare come nel 1946 noi tentavamo uno sforzo in equidistanza fra le diverse parti ed in ogni caso tenevamo aperte tutte le vie e cercavamo di premere su tutti coloro che potevano decidere in nostro favore, tanto che alla fine questo verbale mette in rilievo un ringraziamento dell’allora ministro senza portafoglio Nenni «per il presidente che aveva riferito sopra le sue fatiche». Che cosa sia avvenuto a Parigi in quel periodo in cui i Quattro discussero e deliberarono in segreto, periodo che si chiuse colle deliberazioni del 2 luglio 1946 per la creazione del Territorio libero, nessuno sa dirlo con sicurezza. Si arrivò comunque a un compromesso fra la «linea francese» e le insistenti opposizioni della Russia e della Jugoslavia. L’onorevole Orlando ha ragione di dire che in realtà non ci fu un trattato, in quanto così si può chiamare una convenzione libera intervenuta tra l’una e l’altra parte; pur tuttavia noi avemmo occasione di esporre le nostre obiezioni. Quando rileggo il mio discorso di allora alla conferenza, non so come si possa farmi rimprovero di essere stato debole, di non aver avuto della fierezza, di non avere opposto tutte le obiezioni che si potevano opporre. Riguardo a Trieste ho definito il Territorio libero così: «voi rinserrate nella fragile gabbia di uno statuto i due contendenti, con razioni scarse – avevo prima dimostrato la debolezza di questa soluzione dal lato economico – e copiosi diritti politici e voi pretendete che non vengano alle mani e che non chiamino in aiuto, da una parte gli slavi schierati intorno a Trieste, ad otto chilometri di distanza, e dall’altra gli italiani che tendono il braccio attraverso un varco di due chilometri?». Tutta un’altra pagina poi del mio discorso porta i dati obiettivi per dimostrare la impossibilità che questo Territorio libero potesse vivere veramente come un territorio autonomo, governato dai suoi abitanti e resistere alle pressioni esterne. Fra Parigi e la ratifica del trattato intervennero due soli avvenimenti riguardanti Trieste, cioè l’intervista Togliatti-Tito e le trattative o meglio gli assaggi che di conseguenza si fecero poi a New York. L’intervista Togliatti implicava il riconoscimento dell’italianità di Trieste, ma prevedeva in compenso la cessione di Gorizia alla Jugoslavia. Anche di fronte a tali proposte il governo non fu semplicemente negativo, ma, prendendo atto con piacere del riconosciuto carattere di Trieste, si limitò a dire di non poter accettare lo scambio con Gorizia. Inoltre, per non lasciar sfuggire qualsiasi possibilità di favorevoli sviluppi, gli ambasciatori Quaroni e Tarchiani, che parteciparono a New York alla conferenza per la formulazione dello statuto del Territorio libero, vennero incaricati di sondare il terreno presso i due delegati slavi Simic e Bebler . Costoro precisarono che si trattava di cedere alla Jugoslavia Gorizia e Monfalcone. La cosa quindi non ebbe seguito. Inutile ricordarvi le discussioni parlamentari per la ratifica del trattato di pace. È lecito però ricordare che, pur subendo il trattato, abbiamo rinnovato le nostre proteste, cosicché moralmente abbiamo rivendicato la libertà di continuare a combattere per l’adempimento dei nostri postulati e, soprattutto, per salvare Trieste. L’attività dei governi che seguirono difatti si svolse soprattutto per ottenere delle assicurazioni in argomento. Ad un certo punto (verso il gennaio 1948), incominciò quella trattativa che rimase per lungo tempo segreta la quale mirava ad ottenere almeno un impegno morale da parte degli Alleati, un riconoscimento da parte di coloro che ci erano più vicini e che meno avevano osteggiato il possesso italiano di Trieste. Ed ecco che il 20 marzo si ebbe la dichiarazione tripartita. Vorrei ricordarvi il discorso che l’attuale presidente del Consiglio francese tenne a Torino; vorrei ricordarvi le parole precise: «questa soluzione – leggo la conclusione del discorso e si intende che ci si riferisce al problema di Trieste – non può essere, a mio parere, che il ritorno puro e semplice del Territorio libero all’Italia. Consultazioni hanno avuto luogo in questi tempi, a questo riguardo, tra i governi francese, britannico ed americano. Tutti e tre si sono trovati d’accordo su questa soluzione ed hanno deciso di interessare il governo sovietico per proporgli di esaminare insieme la questione. Mi auguro che la risposta pronta e favorevole dell’Unione Sovietica ci permetterà di raggiungere lo scopo senza ritardi» . Lo stesso giorno veniva pubblicato il comunicato da Londra nella forma di un riassunto della nota presentata dai Tre alla Russia: «le rappresentanze diplomatiche italiana e jugoslava a Washington sono state informate della proposta, indirizzata a Mosca, per la restituzione all’Italia del cosiddetto Territorio libero di Trieste. La proposta – dice la nota a Mosca – va considerata nel quadro di una larga revisione del trattato di pace con l’Italia che sta dimostrandosi sempre più inattuabile». A Londra, a Washington e a Parigi veniva intanto consegnata all’ambasciatore sovietico la nota identica che invita la Russia ad aderire alla restituzione di Trieste all’Italia. La nota è fondata su questi due motivi principali: l’impossibilità di procedere alla nomina di un governatore per lo Stato libero di Trieste e le abbondanti prove da cui risulta che il carattere della zona jugoslava è stato completamente snaturato e la zona stessa incorporata nella Jugoslavia secondo metodi che non hanno tenuto alcun conto del proposito alleato di dare allo Stato libero uno status democratico e indipendente. Onorevoli senatori, se in quel momento la Russia avesse aderito al contenuto della proposta o avesse accettato di entrare in discussione, veramente sarebbe nata una speranza per noi di una soluzione definitiva e tranquillante. Il ministro di Jugoslavia a Roma signor Ivecovich il 30 marzo 1948 tenne una conferenza stampa ai giornalisti italiani e stranieri e, richiesto da un giornalista su quello che sarebbe stato l’atteggiamento jugoslavo nel caso in cui la Russia avesse aderito all’iniziativa della Francia, della Gran Bretagna e degli Stati Uniti, il signor Ivecovich, dopo aver escluso tale possibilità, ammise tuttavia che in tale eventualità la Jugoslavia avrebbe ricorso all’ONU. Esaminiamo un momento la risposta della Russia. La Russia in realtà non ha detto no alla sostanza della proposta: non è entrata nel merito, ma ha riparato dietro questioni di forma, dicendo: come mai voi proponete che ce la spicciamo tra noi Quattro, quando in realtà si tratta di una deliberazione, base del trattato, presa dai 21 prima e poi con l’approvazione delle altre nazioni? Questa forma attenuata non toglie malauguratamente nulla al fatto che la Russia si è poi dichiarata – e si sapeva che era di questo parere – contraria anche alla sostanza, alla essenza della proposta. C’era ancora un capitolo da dire a proposito del Territorio libero di Trieste: le elezioni di Trieste. Le elezioni di Trieste, come ricordate, vennero celebrate col significato di un plebiscito politico, e in quella occasione, avendo ottenuto il permesso degli Alleati, io, come rappresentante del governo italiano e parlando come tale, dichiarai che non si trattava semplicemente di un plebiscito che riguardava Trieste, ma che si trattava di riaffermare la propria solidarietà di destino con tutto il territorio. Ricordo bene che questa dichiarazione, che venne accolta con grandi applausi, la potei fare perché contemporaneamente una simile dichiarazione era stata pronunciata anche dai militari alleati. Il discorso milanese di Sforza fu un discorso moderato, un discorso conciliativo, e tale doveva essere, non soltanto secondo i propositi del governo, ma anche come mossa tattica alla vigilia di una manifestazione che si tentava di invocare per decisioni che sarebbero state o irrevocabili o pericolosissime. Il passo delle tre Potenze parve all’opinione pubblica non abbastanza energico, tuttavia, senza dubbio, contribuì a impedire che dalle elezioni si tirassero conseguenze che i più esagerati dell’altra parte credevano di poter ritrarre. Comunque, nonostante i commenti di certi giornali, ci tengo a dichiarare per la verità, non per atteggiamento polemico o diversivo, che mi sono convinto dalla documentazione che ho esaminato, e dalle risposte che abbiamo avuto, che nessuno dei tre governi, ed in modo particolare l’americano – cito questo perché le notizie dei giornali venivano dall’America – pensano ad attenuare o a revocare la dichiarazione che avevano fatto. Con ciò ho riassunto le singole fasi. Quando mi volgo indietro e mi domando: così facendo abbiamo sviluppato lo sforzo massimo che la nostra nazione in quel momento e in quelle fasi poteva sviluppare? Abbiamo forse preso un indirizzo – come mi si è rimproverato, mi pare dall’onorevole Labriola – pregiudiziale contro una delle parti, in modo che essa avesse diritto o, almeno, pretesto di negarci giustizia? Io dico di no. Tali affermazioni si possono fare soltanto se non si ricorda la storia e la cronistoria. Tutto quello che è avvenuto, fissando le diverse posizioni delle potenze in confronto dei nostri postulati circa Trieste, è avvenuto prima del nostro atteggiamento politico-elettorale del 1948: è avvenuto prima che si potesse dire che l’Italia era stata messa nella necessità di decidere fra l’occidente e l’oriente; è avvenuto in un momento in cui noi stessi, con tutte le forze, abbiamo cercato di mantenere quell’equilibrio che era necessario per permettere a qualunque parte di aderire oggettivamente al nostro postulato. Non polemizzo con l’onorevole Orlando circa le sue proposte, e su quello che si debba fare: un gesto! Egli evidentemente pensa ad un gesto efficace, ad un gesto che porti a delle conclusioni, ad un gesto attuale. Egli stesso ha escluso parecchie procedure; ha escluso l’appello all’ONU, ha escluso la denuncia del trattato. Ha ammesso però il reclamare da parte degli Alleati, ma poi ha detto tanto male dei singoli Alleati che decisamente la conclusione non poteva essere quella di rafforzare la posizione del reclamante. Egli ha detto: «fate un gesto». Ad un certo punto, con l’abilità oratoria che gli è propria, senza apparente connessione formale, ma con evidente connessione di pensiero ci ha detto: «de Gaulle andò a Mosca». Nessuna difficoltà ad andare anche a Mosca. La Malfa, ministro oggi nel governo, ci andò per il trattato commerciale e ci andò con direttive del nostro governo; ma vorrei sapere quale sia la possibilità di trattare e concludere per la questione di Trieste con uno Stato il quale si è sempre dimostrato avverso a concedere Trieste all’Italia. Si dirà: ma gli Alleati che cosa vi hanno dato? Gli Alleati almeno ci hanno offerto, prima, una dichiarazione di principio, un proposito… (Commenti da sinistra). Certo, nella storia, oggi o domani, vale anche la dichiarazione e la faremo valere. (Commenti). Di più, aggiungo che l’atteggiamento pratico degli Alleati fu tale che ci assicurò l’unione intima ed essenziale con Trieste sia pure nei limiti del trattato. E Trieste oggi è italiana ed è italiana perché si è avuta l’affermazione energica da parte di tre Potenze che essa era destinata all’Italia. (Applausi dal centro). La Russia si presenta anche oggi come custode dell’inviolabilità del trattato. Ebbene, onorevole Orlando, non c’è niente da fare; se quel trattato, che voi stesso avete definito iniquo, è inviolabile, evidentemente è difficile trovare una base di discussione. Ma dico di più: è difficile trovare una base di discussione con chi lo viola ripetutamente a nostro danno, il non concederci l’unica cosa favorevole che il trattato prevedeva per noi, cioè l’entrata nostra, dell’Italia, nell’ONU, è una violazione continua del trattato. (Vivi applausi dal centro – Commenti e rumori da sinistra). Mi permetterò di riassumere, a modo di conclusione, le mie affermazioni in un testo scritto. Le tre potenze hanno riconosciuto che la soluzione del problema giuliano con la costituzione del Territorio libero non è attuabile, non è realizzabile ed hanno proposto di rivedere il trattato per stabilire il ritorno del detto territorio alla sovranità italiana. Il governo italiano ha preso atto con soddisfazione di tale riconoscimento e per conto suo accetta la revisione del trattato non solo come un atto di riparazione e di giustizia internazionale, ma come una garanzia di pace e un ponte di collaborazione con la Jugoslavia. È manifesto che tale atteggiamento delle tre potenze occidentali ha contributo ad avvicinare sempre più gli italiani a quella politica di ferma difesa della pace e della democrazia, che ha poi trovato la sua più concreta espressione nel Patto atlantico, patto che non avrebbe senso se il principio di libertà e di democrazia che esso si impegna a difendere contro eventuali attacchi esterni, non ispirasse anche ogni valutazione di rapporti dentro le nazioni stesse. Le potenze alleate hanno dovuto affermare tale principio nel testo delle loro solenni dichiarazioni e l’Italia non ha avuto mai ragione di dubitare della loro lealtà che è stata anche recentemente confermata. Esse sanno del resto che la loro politica pacifica e costruttiva nei confronti della Jugoslavia trova nel nostro desiderio di buoni rapporti col nostro vicino d’oriente la più efficace cooperazione. La stessa risposta russa del 15 aprile 1948 più che respingere la sostanza della dichiarazione tripartita, dichiarava inaccettabile la procedura proposta per la revisione del trattato, richiamandosi alla circostanza formale che il trattato era divenuto tale non solamente per accordo intervenuto tra i quattro, ma per la deliberazione dei 21 e la ratifica degli altri Stati dell’ONU. Nell’ultima nota poi del 20 aprile 1950 la Russia si presenta ancora come custode della inviolabilità del trattato, e qui tralascio di rilevare che l’Unione Sovietica stessa ha violato ripetutamente il trattato impedendoci di entrare nell’ONU. Comunque, anche durante la preparazione del trattato e durante la conferenza della pace, il metodo più ovvio di risolvere definitivamente la questione apparve sempre l’accordo diretto tra i due Stati più interessati, accordo, infatti, che l’Italia ha spesse volte cercato. Nel frattempo però bisogna che nella zona B la situazione venga ristabilita. Il Ministero degli Esteri ha raccolto una larga documentazione degli arbitri e delle violenze subite dagli istriani in occasione delle elezioni, documentazione che viene trasmessa allo stesso governo di Belgrado ed alla cancelleria. Chiediamo giustizia e riparazione. Duecentoquarantasette persone sono affluite a Trieste dopo il 16 aprile e molte altre famiglie hanno chiesto di uscire dalla zona B. Occorre che il ritorno sia garantito; che si ridoni il senso di una sicurezza almeno relativa, che nessuno per il suo voto o la sua astensione patisca danno o oltraggio. Agli istriani che furono vittime di violenze il governo invia un saluto di ammirazione e di solidarietà. Il loro coraggio, il loro dolore impegnano tutto il nostro sforzo per reclamare sicurezza e libertà. (Vivi applausi dal centro). Non saremmo degni della nostra storia, né meritevoli della indipendenza nazionale conquistata dai nostri padri, né del regime costituzionale che ci siamo creati, se il loro grido di dolore non riecheggiasse nella nostra coscienza di italiani e di uomini liberi. (Vivi applausi). Ma non basta superare il doloroso episodio (vogliamo considerarlo così). Conviene che con il concorso di buona volontà e fino alla definitiva soluzione, la situazione della zona B sia quella che, per il suo carattere di occupazione fiduciaria ed in relazione allo stesso trattato, il diritto delle genti le assegna. Se per tale riguardo tutti gli Stati firmatari del trattato, sia individualmente che all’ONU, hanno diritto di insistere sulle norme che definiscono i poteri di tale amministrazione, le tre massime Potenze occidentali con la loro dichiarazione in favore del ritorno alla sovranità italiana del Territorio libero e con l’esplicita motivazione con la quale esse l’hanno proposto, sono impegnate più che mai ad interporre i loro amichevoli e pressanti uffici. È vero che dalla dichiarazione tripartita non deriva alcun obbligo di attuazione immediata, in quanto essa era espressamente condizionata al consenso della Russia, sicché non era realizzabile per la sola volontà delle tre Potenze. Ne deriva però la logica e necessaria conseguenza di impedire che il regime transitorio della potenza occupante annulli di fatto ogni possibilità prossima o futura di quella soluzione italiana che ci è solennemente riconosciuta giusta. (Applausi dal centro). Non si creda che noi facciamo questione di metri o di campanili: vi sono questioni che non si misurano con strumenti meccanici, come vi sono energie vitali e forze costruttive che non si possono calcolare con operazioni aritmetiche. Noi siamo associati al Patto atlantico, tendiamo all’unità europea e formiamo una cooperazione economica, potente contributo alla nostra rinascita. A questa solidarietà dei popoli liberi, a questa speranza di pace mondiale garantita dall’Europa unita, intendiamo dedicare fermamente e lealmente tutte le nostre energie ricostruttive ed universaliste. È difficile immaginare però che tali energie possano mobilitarsi ed impegnarsi tutte nella loro pienezza se la nazione si sentirà pungere ogni momento da una spina nel fianco. È dunque anche nell’interesse comune che chiediamo anche agli Alleati un efficace interessamento, non chiediamo nulla che turbi il lavoro costruttivo per la pace, né che attenti all’onore e all’interesse della Jugoslavia, né ingiurie, né serenate, onorevole Orlando, ma dignitosa ricerca di un modus vivendi e di una sistemazione pacifica. E se ci manca il ruggito del leone che, per vent’anni, sfidò il mondo intero fino a tirarselo tutto addosso… (vivi applausi dal centro), e provocare il più grande disastro che l’Italia ricordi, non mancarono né mancano ai governi democratici del dopoguerra l’energia della tenacia ricostruttiva e l’indomita fede nell’avvenite della nazione. Si ridesti pure lo spirito patriottico: noi non lo temiamo, anzi lo invochiamo, purché non sia semplicemente retorica sentimentale e purché tragga ammaestramento… (Vivissimi applausi dal centro e dalla destra). Molti di noi hanno temprato il loro animo a resistere per tanti anni alle seduzioni retoriche nazionaliste del fascismo; non ruggirono né belarono, ma quando venne il momento del rischio il nostro illustre presidente Bonomi, interprete del nucleo anti-fascista, propose senz’altro la guerra popolare contro la Germania. (Vivi, prolungati applausi all’indirizzo del presidente Bonomi, dal centro e dalla destra). La proposta sventuratamente non fu accettata, ma toccava poi più tardi al governo Bonomi di organizzare e sviluppare il Corpo di liberazione che, accanto ai partigiani, rappresentò il nostro contributo alla lotta per la libertà. La prudenza, la pazienza non escludono la fermezza e, quando occorra, la combattività. La democrazia non è imbelle, non è insensibile ai valori nazionali ma interprete delle ansie popolari, associa la cura della dignità nazionale che va difesa, alla preoccupazione della pace che va cercata ed assicurata con ogni sforzo nella disciplina del paese e nel quadro della solidarietà internazionale. (Vivissimi e prolungati applausi dal centro e dalla destra – Molte congratulazioni – I settori del centro e della destra sorgono in piedi ed applaudono lungamente al grido di: «viva Trieste»). 