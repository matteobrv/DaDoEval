Il Sig. De Gasperi ha aperto la discussione dichiarando che la frase relativa a Trieste secondo cui una sistemazione «dovrebbe tenere conto» delle aspirazioni italiane era per lui inaccettabile. Ha detto che tale affermazione era troppo debole e che dal punto di vista della sua situazione di politica interna gli era impossibile accettare una terminologia di questa natura per rappresentare la posizione da lui presa a Washington. Ha chiesto se il «dovrebbe» non possa diventare un «deve» o se la frase possa essere cambiata in altro modo. […] Il Sig. De Gasperi ha affermato che per lui si tratta di un problema tattico quello di ottenere una formulazione che sia capita dal popolo italiano. Non può accettare nulla che possa indicare che la dichiarazione del marzo 1948 non è più la politica alleata. Dopo ulteriori discussioni il Sig. De Gasperi ha accettato la versione corretta che appare nel comunicato finale. Nel concordare con tale formulazione ha detto di dare per scontato che la frase «unione dell’Europa occidentale» in tale accezione si riferisce a un’unione in senso generale e che non implica specificamente l’inclusione della Jugoslavia. […] Come ultimo punto il Sig. De Gasperi ha proposto una nuova frase conclusiva per il comunicato che riteneva avrebbe avuto un maggiore effetto sull’opinione pubblica. […] 