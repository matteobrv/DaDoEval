Penso che la mozione possa essere discussa dopo la ripresa parlamentare, quando si vedrà quali e quante sono le esigenze legislative della Camera, e in genere se bisogna occuparsi di altri lavori. PresiDente. Allora, ella si riserva di fissare la data dopo il 7 marzo, cioè dopo la ripresa dei lavori. De GasPeri. Precisamente. Vorrei aggiungere qualche considerazione. PresiDente. Ne ha facoltà. De GasPeri. Credo che, se il tempo lo permettesse, una replica ancora sarebbe utile per rispondere a tutte le obiezioni che sono rimaste ancora senza risposta e dare i chiarimenti che ancora non siano stati dati. Comunque, poiché è stata presentata una mozione, che induce la Camera ad occuparsi ancora a fondo del problema, è inutile che perdiamo ulteriormente tempo questa sera. Mi dispiace che i presentatori delle interpellanze non siano rimasti soddisfatti: per la maggior parte di essi credo che si possa dire che l’insoddisfazione era programmatica, e quindi da prevedersi. Mi dispiace soprattutto che l’onorevole Lopardi sia rimasto così insoddisfatto, (interruzioni – commenti all’estrema sinistra) e soprattutto che la sua replica sia stata così poco gradita per il governo. (Commenti all’estrema sinistra). Dico che mi dispiace, perché mi pareva, dagli accenti della sua esposizione, che ci fosse in lui un desiderio di chiarimento e una presupponibile fiducia che il governo fosse atto a dare questo chiarimento. La risposta negativa mi ha sorpreso. Comunque, è inutile continuare la discussione adesso quando la dovremo riprendere nelle prossime settimane. La continueremo a fondo: il governo non ha paura di questa discussione . (Vivi applausi al centro). 