Qual è la ragione che mi vale l’onore di prendere la parola in questa riunione solenne di apertura? Mi sembra che questa ragione sia da ricercare nel fatto che il paese che rappresento è fra quelli per i quali le idee di solidarietà e di unione di fronte al pericolo che ci minaccia rivestono maggiore importanza. Ciò che mi permetto di esporvi non deriva evidentemente da un punto di vista strategico e militare – quella è una materia che non rientra nell’ambito delle mie competenze, ma di una considerazione generale della situazione. E le mie parole non diminuiscono affatto il nostro vivo apprezzamento per l’opera efficace svolta dalla nostra organizzazione – sia dal Segretariato generale sia dagli organi militari; di tale opera noi possiamo già constatare con soddisfazione i ragguardevoli risultati positivi. Le mie considerazioni riguardano il fronte interno, cioè quella politica di penetrazione e di erosione che l’Unione Sovietica pratica sistematicamente e che è stata apertamente formulata e esaltata dal maresciallo Stalin nel suo discorso al Congresso comunista. La prima linea di attacco è costituita dai partiti comunisti nei nostri paesi, che Stalin ha chiamato le «brigate d’assalto» nella lotta internazionale per la conquista del potere e di cui ha rivelato i legami di cooperazione stretta e organica con il Cremlino. Di fronte a questa linea di attacco, qual è, signori, la nostra linea di difesa comune? Ogni paese si difende come può, con i metodi che gli sono propri e con un’intensità differente; è certamente giusto che sia così fintanto che si tratta di misure politiche o di amministrazione interna. Tuttavia, poiché si tratta anche di un fronte interno che fa parte di un fronte unico di difesa, fondato sulla nostra alleanza, non è forse evidente che la NATO dovrebbe rappresentare un centro vitale per lo scambio di esperienze e per coordinare le idee e le iniziative? Se la voce di Stalin esprime la volontà di una potenza mondiale che, nell’affinità di ideologia e di organizzazione, non conosce frontiere né continenti, i paesi liberi, al di là dell’autonomia più assoluta nella loro vita nazionale, non hanno una grande ricchezza comune d’idee e di esperienze politiche e sociali che dovrebbero proclamare e manifestare in comune? Abbiamo fino ad ora fatto sentire la nostra voce comune? Sì, nelle formule dei trattati e nelle risoluzioni di certe occasioni solenni; ma bisogna che questa voce si faccia sentire al momento giusto e rapidamente affinché si riconosca nei diversi paesi come la formulazione vivente della nostra vigilanza e della nostra solidarietà. L’aggressione è continua, il fronte interno è in movimento senza sosta, il nostro appello alla resistenza deve dunque essere proporzionato alla situazione, deve essere l’espressione di una preoccupazione comune che potrà trovare delle formulazioni appropriate anche negli organi permanenti del nostro Consiglio. Proclamare così le nostre idee non avrà l’effetto che desideriamo solo all’interno, ma potrà anche contrastare all’esterno tutte le speranze di seminare fra noi discordia e disaggregazione. È chiaro che alle nostre dichiarazioni dovranno corrispondere i principi della nostra condotta comune. La nostra azione dovrà fondarsi sull’accettazione, nella teoria e nella pratica, di certi punti fermi che indipendentemente dal sistema di governo garantiscano i diritti dell’uomo e il rispetto della sua persona. Bisogna dire francamente che un’alleanza fondata unicamente su considerazioni strategiche e militari ma che fosse contraddittoria per tutto il resto non resisterebbe alle prove di una pace costruttiva. Ma perché la nostra solidarietà possa contrastare le speranze di Stalin, essa dovrà fondarsi anche su uno sforzo continuo e sincero di cooperazione economica e sociale. So bene che il cammino è duro e disseminato di ostacoli. In questo settore abbiamo proceduto a balzi, a volte in avanti, a volte in indietro. Nel meccanismo economico internazionale ci sono delle contraddizioni che dal di fuori potrebbero dare l’impressione di un’incertezza sul cammino da seguire. Ci sono delle situazioni sociali che non fanno progressi a causa di una insufficiente solidarietà concreta. Riconosciamolo con franchezza ma affermiamo allo stesso tempo che ci sono défaillances momentanee e transitorie, che la direzione delle nostre volontà è sempre quella della collaborazione anche nel campo dell’economia, che anche su questo terreno dobbiamo e vogliamo insistere per trovare la risultante dinamica delle nostre energie al fine di andare al di là delle posizioni che ci sono state tramandate dalla storia; e soprattutto, signori, di fronte agli avversari all’interno e all’esterno, proclamiamo che i nostri sforzi si ripeteranno con la fermezza di coloro che sanno che fuori da questi principi non c’è punto di salvezza . 