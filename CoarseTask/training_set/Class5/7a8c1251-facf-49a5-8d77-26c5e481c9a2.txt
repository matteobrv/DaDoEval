Rispondendo al saluto rivoltogli dal segretario provinciale della Dc di Foggia, dott. La Mura, dall’on. Giuntoli e dall’on. Vocino , il presidente del Consiglio ha rilevato il carattere della battaglia elettorale che si svolge su due fronti, situazione che è stata imposta dagli avversari. Che i comunisti ci attaccassero era logico e naturale, ma che anche da altre parti (e il presidente alludeva evidentemente ai neo-fascisti del Msi ed ai monarchici del Pnm) ci si attaccasse, non ce l’aspettavamo. Il nostro schieramento è per la libertà, per la democrazia, per la grandezza dell’Italia. Abbiamo lavorato soprattutto per ricostruire ciò che la guerra e gli avversari avevano distrutto. Abbiamo lavorato per attuare le riforme, per dare al popolo una situazione migliore. Stavamo lavorando e difendendoci contro un nemico che disgraziatamente serve uno Stato straniero che considera come Stato guida, eravamo in lotta per l’Italia, per la libertà di tutti, senza tornare ai vecchi conflitti, alla storia del passato, della guerra civile, quando siamo stati attaccati vergognosamente alle spalle. E ciò tra l’altro, mentre dopo avere salvato l’Alto Adige e messo piede solidamente a Trieste, tentiamo da questa trincea di salvare i diritti italiani nella zona B. Cosa abbiamo dunque fatto in tutti questi anni, se non cercare di moderare gli estremismi e di salvare lo Stato da chi voleva portarlo alla rivoluzione? Noi saremmo stati i traditori del paese? Ma del paese siamo stati i salvatori! Illustrando a questo punto le realizzazioni del governo nel settore interno, l’on. De Gasperi si è particolarmente intrattenuto sulla riforma agraria, rilevandone la funzione sociale. Contro le critiche contraddittorie degli oppositori di sinistra e di destra, l’oratore ha auspicato che anche i proprietari sentano sempre di più l’orgoglio di aver contribuito con il loro sacrificio alla elevazione della classe contadina e smettano di raccogliere i denari per fornire mezzi agli avversari della democrazia. Pensano forse, costoro, di rifare il gioco del 1922? Non riusciranno! Pensano di trovare uomini deboli che non hanno forza e coscienza per sorreggere questo impulso di riforme rinnovatrici? Si sbagliano: noi non siamo vecchi incapaci di reagire, siamo forze giovani! Dopo avere sottolineato il carattere amministrativo delle elezioni, il presidente del Consiglio ha affermato che il governo è saldo e che gli avversari dovrebbero rinunciare ad ogni loro illusione circa il risultato della prossima consultazione amministrativa. Verrà l’ora della battaglia decisiva ed allora non ci sarà possibilità di camuffamenti per nessuno. Tutti dovranno rispondere chiaramente e dire se vogliono la pace o la guerra in Europa, se vogliono rinnegare o no il principio democratico del suffragio universale, se vogliono la democrazia o la dittatura, se vogliono la Camera rappresentativa o l’anticamera, dove il servo in livrea dice che il padrone ha sempre ragione. Ma noi siamo fermi nella nostra posizione di difesa democratica e sappiamo bene quali sono i nostri scopi: occorre avere volontà di pace, disciplina nazionale, difendere la libertà che è libertà di tutti, libertà per il popolo che lavora! 