Onorevoli senatori, la limitatezza delle mie forze e la ristrettezza del tempo non mi fanno trovare, in questo momento, parole adeguate per ricordare i lineamenti e l’opera di lui, nemmeno per quanto riguarda il settore della sua attività politica e di governo che pure, in questa sua figura poliedrica, fu un solo lato, e non il principale. Altri, in più specifica occasione, darà rilievo della sua opera come ministro dell’istruzione nel quinto ministero Giolitti. Io ricordo, anche perché nei fui testimone, la sua saggezza e la sua dirittura, come membro dei governi della liberazione. Uomini della nostra travagliata generazione, abbiamo visto e ammirato in lui il difensore impavido e tenace del regime libero, il rivendicatore della razionalità e della spiritualità della politica di fronte alla spregiudicatezza ed al materialismo di regimi avversi. Conseguentemente, anche negli ultimi tempi, pur interamente dedicato ai suoi studi, egli accompagnò col suo consiglio e, talvolta, con l’incoraggiamento, la nostra direttiva politica in quanto mirava alla difesa della libertà, e, pur nella differenza delle opinioni, egli ebbe parole di comprensione per la nostra «buona volontà di servire l’Italia e di proteggere le sorti pericolanti della civiltà, laica o non laica che sia». Di questa buona volontà egli ci fu luminoso esempio e maestro insigne, onde, inchinandoci dinanzi alla sua salma, invochiamo che il suo esempio di fermezza e di fierezza, che ci rinfrancò nei lunghi anni della prova, non vada perduto e che la sua chiaroveggenza politica illumini anche le nuove generazioni. 