Sulla dichiarazione abbozzata da Schuman, Quaroni mi manda un dispaccio personale da Vichy 18, arrivato qui ieri. Egli dice di averne avuta copia confidenziale dal capogabinetto di Schumann e di aver proposta qualche correzione. Non ha ottenuto però che si escluda la «riserva dei diritti di terzi», perché, disse il capogabinetto, si incontrerebbero obiezioni circa le riparazioni da parte di Jugoslavia, Grecia e Etiopia. Schumann avrebbe poi fatto sapere di temere che inglesi condizionerebbero loro adesione all’impegno di accordarsi [con] noi nella questione di Trieste; ma che egli resisterebbe a tale condizionamento. Spero che gli uffici esaminino rapidamente e a fondo le conseguenze, i limiti, il tenore più o meno accettabile dell’abbozzo. Si voglia sentire anzitutto il parere del Conte Sforza. Mia prima impressione: la dichiarazione si propone «di risolvere i problemi posti dal Trattato»: proposito ottimo ma forse troppo impegnativo, se si confrontano con esso le clausole più particolari che seguono. Nel secondo comma trovo anacronistica la parafrasi della formula di Potsdam; si dovrebbe dire che l’Italia, conforme alle sue idee e istituzioni democratiche… ha apportato alla lotta dei popoli liberi tutta la sua solidarietà. Nel quarto comma la riserva dei diritti acquisiti è troppo dura e illimitata: se trattasi veramente di riparazioni, conviene specificarlo. Ma riparazioni non sono né restrizioni né discriminazioni. Che cosa vorrebbe dire poi in concreto «sforzarsi di permettere»? E ancora: al quarto comma si dice «per ciò che le riguarda», anche questa limitazione mi pare renda vana la dichiarazione, perché i tre lasciano la responsabilità di una eventuale violazione del Trattato all’Italia. Ammetto che si è fatto un certo sforzo, ma converrà studiare bene e a tempo ogni lato e ogni possibilità di interpretazione. Non vedo come gli inglesi si potrebbero porre condizioni circa il T.L. O le questioni territoriali sono totalmente escluse – ed è già questo per noi dura cosa – ovvero sono tra i «problemi posti dal Trattato» o infine sono «fra i diritti acquisiti da terzi». Su ciò bisogna avere chiarezza. Quando si parla di terzi non può trattarsi per firmatari del Trattato, né soprattutto dei tre. Il problema, posto dal Trattato e rimasto insoluto, è veramente quello del T.L. e i terzi veri sarebbero l’ONU; ma qui, deferendo all’ONU, si corre il rischio di annullare la Tripartita. Mi pare che il minimo che si possa chiedere è che nella presente dichiarazione non si annulli né implicitamente né surrettiziamente la Tripartita. Non oso far proposte in questo momento; ma forse si potrebbe inserire al comma 1 oltre «lo sviluppo armonico della cooperazione ecc.»: «e delle dichiarazioni che le esperienze fatte finora dell’applicazione del Trattato hanno suggerite». Meglio se si può specificare ancora. Questo è un minimo, parmi. Per il sottosegretario Taviani: Ho parlato con Lombardo che accetterebbe e arriverà in un paio di giorni da te. Però prima del 20/9 non sarebbe disponibile. Naturalmente ho riservata l’approvazione al Consiglio dei Ministri. Per l’on. Taviani: Sulle questioni principali in corso possibilmente sentire il parere di Sforza. Come potremo rendere evidente in America, specie in qualche riunione italiana, il problema del T.L.? Se potessimo riprodurre su lastra le tre linee e poi la cartina del T.L.? 