Ho ancora nel cuore l’eco del vostro entusiasmo nella indimenticabile sera del 10 giugno 1949 . Ci confermammo allora nel nostro irrevocabile impegno di liberare tutto il Territorio dall’intollerabile ipoteca imposta dall’ingiusto trattato. L’amministrazione democratica uscita da quelle elezioni non solo ha bene curato gli interessi cittadini, ma è stata luce brillante di italianità e di patriottismo. Le nuove elezioni riaffermeranno – ne sono certo – l’immutabile animo italiano della città e sconfesseranno tanto le mire indipendentistiche quanto i tentativi faziosi dei comunisti e dei fascisti, gli uni e gli altri gravati dalle responsabilità del passato. Trovi Trieste nel consolidamento della sua coscienza democratica la più forte garanzia per il proprio avvenire. 