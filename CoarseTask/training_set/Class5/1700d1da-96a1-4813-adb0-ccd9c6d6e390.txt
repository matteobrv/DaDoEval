Ho appreso dai giornali che il presidente Alessi, subito dopo la seduta dell’ultimo Consiglio dei ministri, aveva annunciato le sue dimissioni. La notizia mi ha sorpreso. È vero che i ministri, accettando unanimi la tesi del Guardasigilli, che l’Alta Corte siciliana si deve ritenere automaticamente cessata quando entrerà in funzione l’Alta Corte della Repubblica, avevano manifestato un’opinione che il presidente Alessi dichiarò di non condividere. Ma la conseguenza di questa tesi fu, per ora, semplicemente che il Consiglio dei ministri lasciò cadere l’idea di presentare al Senato un apposito disegno di legge per la cessazione dell’Alta Corte siciliana. È il Senato, è il Parlamento che avrà l’ultima parola, quando delibererà intorno all’Alta Corte della Repubblica. Il Consiglio stesso espresse il parere che, appunto in sede di discussione parlamentare «potranno venire risolti i problemi circa le particolari competenze ora attribuite all’Alta Corte siciliana». Nulla di drammatico, nulla di irreparabile è quindi avvenuto. Nessun torto è stato fatto alla Sicilia; si è semplicemente rinunciato a presentare un apposito disegno di legge. Aggiungo che, nel Consiglio dei ministri, si è dato particolare rilievo al merito dell’Amministrazione Alessi e che io stesso affermai, contrariamente a pubblicazioni di stampa male informate, che specie nel settore dei lavori pubblici e delle provvidenze locali la Regione aveva già potuto dimostrare la pratica efficacia ed il valore del decentramento autonomo. Vero è che rimangono ancora aperte molte questioni riguardanti il passaggio dei servizi dello Stato alla Regione; ma nella seduta fu rinnovato il proposito di regolare tale passaggio in trattative concrete con ciascuna amministrazione. E soprattutto il ministro delle Finanze Vanoni si dichiarò pronto a ricercare modi e mezzi per superare alcune difficoltà oggettive nell’applicazione dell’art. 43 dello Statuto. Mi auguro che in tale spirito di buona volontà venga risolta la crisi siciliana e sono sicuro che l’amico Alessi condivide tale augurio. 