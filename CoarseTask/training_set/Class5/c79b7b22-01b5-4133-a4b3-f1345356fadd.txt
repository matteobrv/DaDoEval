L’on. De Gasperi ha iniziato il suo discorso ricordando che – al tempo della sua ultima visita a Palermo, nel maggio dello scorso anno – egli tranquillizzò il paese a proposito degli allarmi circa la situazione internazionale, allarmi che allora venivano artificiosamente provocati in un tentativo di attaccare la politica del governo. La pace è stata assicurata armandoci e organizzandoci nel Patto atlantico. E se oggi Stalin afferma che il pericolo della guerra è più lontano di due anni fa, è perché da due anni è in forza il Patto atlantico, che è un’alleanza di sicurezza fra le nazioni europee insieme con l’America. Occorre che su questo argomento della sicurezza i nostri avversari di destra e di sinistra parlino chiaramente. Non si può contemporaneamente parlare di difesa della nazione e poi accusarci di sperpero di miliardi in armamenti. Passando poi a trattare del problema di Trieste, il presidente del Consiglio ha ricordato che il maresciallo Tito ha protestato contro gli accordi di Londra , affermando che essi ledono gli interessi slavi. Contemporaneamente da noi gli avversari e i denigratori tentano di svalutare gli stessi accordi tanto per dir male del governo e anche per la paura che i cittadini aprano gli occhi e dicano che questo governo «così debole e così inabile» è riuscito a realizzare un notevole progresso nella questione di Trieste. La soddisfazione è stata manifestata soprattutto dai rappresentanti della città martoriata, dal sindaco di Trieste e dalla stampa triestina. Le decisioni di Londra sono state accolte con un senso di liberazione e di soddisfazione . Il maresciallo Tito ha ricordato che nel 1945 lasciò Trieste per amore della pace. Ma ricordate che cosa è accaduto? Le truppe jugoslave avevano occupato Trieste e Gorizia e soltanto in seguito alla pressione anglo-americana richiesta e sollecitata dal governo italiano, lasciarono la città, rimanendo purtroppo amministratori della zona «B». Di chi è la colpa se Tito credette seriamente che Trieste dovesse appartenergli e se anche oggi lo ritiene accusando di tradimento gli Alleati? La colpa è di due forze – comunista e fascista –. Ricordate che i comunisti di Trieste avevano chiesto formalmente che Tito occupasse la città e ricordate anche il telegramma di Togliatti che invitava i triestini ad accogliere come liberatrici le truppe di Tito . E anche a Parigi, quando andai a difendere i diritti italiani di Trieste, trovai tra i comunisti gli avversari che volevano che Trieste fosse data agli slavi. Venendo a trattare dell’altra forza, quella fascista, l’on. De Gasperi ha ricordato che nel 1943 i tedeschi avevano occupato il litorale e l’Alto Adige nominandovi un «supremo Commissariato» , retto da un Gauleiter e arrivando a uno stato di pratica annessione con l’espulsione degli italiani, il richiamo alle armi e la nomina di tutte le autorità civili. E ora perfino voi che aveste responsabilità governative – ha chiesto l’on. De Gasperi alludendo ai discorsi elettorali di esponenti del Msi – osate accusare il governo di servilismo, voi che non avete il coraggio e la fierezza di difendere l’integrità del territorio nazionale? Qui il presidente del Consiglio ha documentato le responsabilità della Repubblica di Salò, citando un rapporto del commissario federale del Partito fascista del marzo 1944: tale rapporto riferiva che il Gauleiter, senza intervento del governo italiano e indipendentemente dal suo gradimento, aveva nominato prefetti e podestà slavi a Pola, Trieste e Gorizia e aveva rinviato i capi delle province nominati dal governo fascista. Inoltre l’allora ambasciatore a Berlino Filippo Anfuso scriveva a Salò, nel novembre 1944, che non c’era alcuna possibilità di indurre il Reich a demordere da quella politica ed elencava i fatti più gravi contro la sovranità italiana in quei territori; quell’ambasciatore riferiva anche circa un progressivo abbandono di ogni riconoscimento delle capacità ideali del fascismo italiano e la ripresa del vecchio cliché di Kukelm, secondo cui «l’Italia è una nazione che non farà mai niente sul serio». Questa era la situazione quando imperava la Repubblica fascista di Salò, allorché i tedeschi alleati del fascismo avevano strappato all’Italia due grandi provincie, poi fu l’armistizio, poi la pace. E noi che siamo accusati oggi di essere poco fieri, poco energici, abbiamo dovuto cominciare con pellegrinaggi di tristezza nel campo internazionale, noi abbiamo salvato l’Alto Adige con l’accordo De Gasperi-Gruber, abbiamo difeso Trieste, con la possibilità oggi di salvare quel territorio. Non me ne vanto, ho fatto il mio dovere, ma non accetto accuse di servilismo. Il presidente ha aggiunto poi che per il popolo italiano Trieste rappresenta come una trincea. Si dovrà combattere per difenderla e vincere. Riferendosi a recenti discorsi e polemiche, l’on. De Gasperi ha rilevato ironicamente che mentre dall’estrema destra lo si accusa di essere «filo-comunista», per contro la stampa comunista lo accusa di essere «filo-fascista». Questa è un’assurdità. È vero: fummo al governo con i comunisti, ma allora si trattava di salvare la democrazia, perché se i vari partiti non si fossero uniti in quel momento avremmo dato il paese in mano al comunismo che era rafforzato allora dalle truppe randage, che avevano abbandonato il fascismo, e alla Russia. Ora quando si dice dagli esponenti del Msi: non siete capaci di debellare il comunismo, io rispondo: anche qui bisogna parlar chiaro; che cosa volete, la dittatura? Volete usare le violenze che portarono alla guerra interna ed esterna? Volete fare occupare con la forza Trieste? Volete forse una guerra? Il popolo italiano è maturo. Ho fiducia che esso giudichi con la ragione, non con la passione o il sentimento. A questo punto il presidente del Consiglio ha ricordato che il governo nazionale ha fornito numerose prove della sua volontà di conciliazione nazionale, di pacificazione ed ha respinto l’accusa di non aver compreso l’esigenza della coscienza nazionale, per la quale invece ha fatto e fa tutto il possibile. Egli ha ricordato tra l’altro i provvedimenti in corso per gli invalidi della Repubblica sociale e quelli di prossima presentazione per la pensione agli ex appartenenti alla milizia. A proposito delle accuse secondo cui il governo seguirebbe una politica persecutoria, il presidente del Consiglio ha ricordato come di 5.583 condannati per collaborazionismo, 5.252 sono stati scarcerati mentre ne restano detenuti solo 331 per reati comuni e gravissimi. Passando quindi a documentare l’opera di ricostruzione compiuta in questi anni, l’on. De Gasperi ha rivendicato tra le iniziative del governo specialmente la Cassa del Mezzogiorno. Egli ha detto che l’importo complessivo delle opere finanziate dalla Cassa al 10 maggio per tutto il Mezzogiorno ammonta a 169 miliardi e 372 milioni, di cui all’8 maggio erano state appaltate opere per 136 miliardi e 263 milioni. Per la Sicilia rispettivamente 24 miliardi 626 milioni e 19 miliardi e 721 milioni. Queste cifre rappresentano lavoro, ricchezza, produzione; quanto ai lavori pubblici, egli ha rilevato che in questi sei anni in Sicilia si è avuta una felice cooperazione tra governo e regione; sono stati erogati in complesso dallo Stato e dalla regione 106 miliardi, 88 milioni 552 mila lire, con 37 milioni 410 mila 992 giornate lavorative. Il pericolo numero uno è il bolscevismo. E bisogna fare tutto quello che è nelle nostre forze per impedire che si impadronisca del potere. Questo bisogna farlo non solo con i discorsi, ma soprattutto combattendo la miseria che i comunisti sfruttano ai loro scopi di parte. Noi siamo circondati da un assedio condotto attraverso radio d’oltre cortina che ripetono contro di noi accuse che non potrebbero essere fatte in Italia; negli ultimi giorni anche i deputati Montalbano e Macaluso hanno, attraverso radio Mosca, preso parola per attaccarci. È deplorevole questa forma di collaborazione internazionale tra comunisti posti a considerare la Russia come lo Stato-guida, che dovrebbe preparare l’avvento del bolscevismo in Italia. Ma questo bolscevismo da noi non ci sarà, non ci può essere, non ci deve essere. Dopo aver accennato all’importanza ed efficacia sociale della riforma agraria e della riforma fiscale, nonchè all’azione di governo nella lotta contro l’analfabetismo (ricordando, tra l’altro, che il numero delle scuole elementari è raddoppiato e che sono stati istituiti 16.000 corsi popolari), il presidente del Consiglio ha detto: per vincere la miseria dobbiamo ancora aumentare i nostri sforzi ed io sono qui per dirvi: mettiamoci tutti insieme per spingere questa nave che si chiama Italia, a forza di remi, di energia e di volontà, perché questo popolo deve essere salvato. E salvandolo si salva anche la prosperità del paese. Questa lotta elettorale prelude a quella più impegnativa delle elezioni politiche, nelle quali non vi saranno nascondigli con liste e con nomi che non dicono nulla. Ognuno dovrà prendere la propria posizione con chiarezza. Io non temo che il popolo italiano possa credere che il bolscevismo o il fascismo possano affermarsi e prevalere. La battaglia sarà decisiva, ma l’Italia vincerà. 