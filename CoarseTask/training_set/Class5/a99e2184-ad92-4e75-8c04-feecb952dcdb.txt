(Vivissimi applausi al centro e a destra). Intendo replicare con pacatezza alle affermazioni dell’onorevole Togliatti, il quale ha incominciato con delle domande che avrebbero avuto il diritto ad una risposta, ma ha terminato con un tono che questa risposta rende molto difficile. Tuttavia, prima di addentrarmi nell’argomento, poiché l’onorevole Togliatti ha mandato dai banchi del Parlamento un saluto ai pochi che hanno seguito e subito gli effetti dell’agitazione di questi giorni, e hanno o scioperato o partecipato a movimenti, io sento il bisogno, credo a nome della maggioranza, di ringraziare i moltissimi che hanno resistito, (vivi applausi al centro e a destra), ad una campagna che non è, onorevole Togliatti, una campagna fondata sul dileggio, sulla calunnia, sul vilipendio; hanno resistito, e soprattutto credo che abbiano resistito non perché conoscano in dettaglio le questioni di cui ci occupiamo, ma per il sentimento della disciplina nazionale e per il sentimento della dignità dell’Italia, (applausi al centro e a destra), la quale sta ricevendo un generale che ebbe affidato da parte delle 14 nazioni della NATO il coordinamento delle forze anche in tempo di pace, oltrechè essere designato come comandante per il caso di guerra. Questo generale ha il diritto ed il dovere di presentarsi dinanzi al governo italiano, di fronte anche al quale è responsabile. Non si tratta di un generale straniero, non si tratta quindi di servilismo all’America: si tratta di un generale che ha responsabilità diretta in nome di una legge deliberata dal Parlamento italiano. (Applausi al centro e a destra). E una seconda osservazione: abbiamo fatto molto cammino, onorevole Togliatti, negli ultimi anni. Ho qui dinanzi un numero di un giornale del 5-6 giugno 1944. Esso contiene a metà della pagina un saluto diretto alle truppe angloamericane che entravano per la liberazione di Roma. Questo saluto, scritto in italiano e, per comodità dei lettori cui era diretto, tradotto in inglese, è il saluto dell’Avanti!, il quale dice: «benvenuti! Gli applausi ed i fiori coi quali voi siete stati salutati in Roma, figli delle grandi, libere Nazioni Unite, vi hanno dimostrato, meglio di ogni parola, l’animo grato del nostro popolo. Le stelle che voi portate sulle vostre uniformi significano per noi tutti libertà, questa parola magica, questa concezione della vita e della politica che in voi è congenita e della quale noi fummo privati per venti anni». (Applausi al centro e a destra – Commenti). Il discorso continua così. Abbiamo fatto del cammino, se oggi un rappresentante non dell’esercito americano ma di tutta la collettività delle nazioni occidentali non può venire in Italia senza essere esposto ad una campagna di ingiurie e di dileggi. (Interruzione del deputato Pietro Nenni). Perché di questo si tratta. Ed è per questo che noi abbiamo preso le particolari disposizioni a cui si è riferito l’onorevole Togliatti; non perché avessimo paura della discussione, perché la discussione l’abbiamo tranquillamente accettata: ma non si trattava di discutere, si trattava di manifestare violentemente, si trattava di rendere impossibile l’esercizio di un diritto, di un dovere che aveva questo generale; si trattava, in poche parole, di un atto di sobillazione, di un atto insurrezionale, che noi non abbiamo permesso. (Applausi al centro e a destra – Proteste all’estrema sinistra). Il testo del manifesto dei partigiani è di tale stile (è inutile io lo rilegga qui: credo lo abbiate letto) da convincere che esso non era fatto per sollecitare manifestazioni di pace ma esplosioni di odio e di vendetta. Ma non basta: non si tratta semplicemente di questo testo. Una serie di manifesti, di cui ho qui le copie, di piccoli e grandi volantini sparsi in tutta Italia, dovevano montare l’opinione pubblica, creare artificiosamente questa atmosfera di odio con cui doveva scoppiare poi la manifestazione definitiva che avrebbe dovuto dimostrare che qui in Italia chi comanda è il bolscevismo, e chi domina è soltanto chi si oppone alla sicurezza della confederazione atlantica. Lo scoppio di un deposito d’armi a Milano, in via di trasferimento, nella casa di un comunista; la scoperta a Roma di un certo ordigno il cui scoppio sarebbe stato micidiale… (vive proteste all’estrema sinistra) …È così! Si è trattato di cinque attivisti, fra cui il segretario della sezione comunista, ancora latitante, colti sul fatto alle due di notte. Gli arrestati si sono dichiarati responsabili di questo preparativo. E v’è l’arresto di giovani comunisti muniti di grimaldello (proteste all’estrema sinistra), secondo le loro stesse dichiarazioni, per scassinare le porte delle terrazze donde gettare dei volantini, dei manifesti sopra i passanti… L’aggressione a carabinieri isolati, come ieri è accaduto sulla via Appia; il tentativo di catturare macchine private, come ieri è accaduto al Tritone, per lanciare contro la «celere»; il tentativo di staccare i trolley dei filobus naturalmente sono piccolezze. Ma che cosa avreste fatto se noi non avessimo mostrato di essere preparati? (Interruzioni all’estrema sinistra). Mi sono davvero meravigliato che l’onorevole Togliatti si sia occupato per esteso del comunicato, così «melenso», che è stato pubblicato alla vigilia dell’arrivo del generale Ridgway. Quel comunicato «melenso» diceva delle cose molto semplici ma chiare. Diceva in primo luogo che l’aggressione in Corea fu opera del governo bolscevico nord-coreano e che il generale Ridgway comandò le truppe internazionali intervenute a difendere la aggredita Corea del sud. Secondo: che l’accusa di aver scatenato la guerra batteriologica si è mostrata completamente falsa, tanto che i comunisti non osarono accettare l’inchiesta internazionale imparziale. (E questo è un fatto per noi e soprattutto per la storia di domani molto significativo, ai fini di giudicare quella vostra contraddizione per cui dite che gli aggressori sono aggrediti, senza che possiate naturalmente portarne la prova; voi avete infatti portato delle prove prima o delle affermazioni che riguardano eventualmente studi e laboratori, ma non il fatto che siano stati veramente lanciati questi batteri, che cioè sia stata veramente fatta questa guerra batteriologica; a questo proposito, vi leggerò dichiarazioni definitive di persone che sono state sul posto e che hanno potuto constatare la reale situazione). Terzo: che il generale Ridgway non viene in Italia come un generale straniero, ma come comandante supremo delle forze atlantiche, a ciò nominato dai governi di tutti gli Stati alleati. È in tale qualità che egli viene a presentarsi anche al governo italiano, come ha fatto e farà nei confronti di tutti i governi degli altri paesi. È dovere quindi del governo italiano di considerarlo come ospite gradito, ed è nell’interesse dell’Italia e del patto di sicurezza di riconfermare anche in tale occasione lo spirito di collaborazione che ha animato il popolo italiano quando a mezzo del Parlamento e del governo nazionale ha stretto una alleanza difensiva la quale, garantendo la sicurezza, vuole assicurare la pace. Il governo, certo che la cittadinanza non si lascerà sedurre dalla falsa propaganda bolscevica, torna però ad ammonire gli organizzatori che ogni agitazione pubblica verrà repressa e nessun disordine sarà tollerato. Mi pare che abbiamo agito secondo questo comunicato, secondo questa direttiva, che è semplice e piena di responsabilità. E senza dubbio abbiamo sentito il dovere di intervenire in modo particolare, perché agitazioni violente, che fossero sfociate in dimostrazioni di cui noi avremmo poi dovuto correggere gli effetti, avrebbero indebolito all’interno e all’esterno la posizione dell’Italia. Tornerò su questo argomento per illustrare la nostra direttiva politica, affrontandolo con il massimo senso di responsabilità e la massima franchezza. Ma, tornando indietro rapidamente alla polemica dell’onorevole Togliatti, quando egli dice che noi limitiamo i diritti del cittadino egli dice cosa non vera. Qui in Parlamento i rappresentanti di qualunque partito hanno il diritto a provocare quelle discussioni che ritengono opportune, e il governo è tenuto a rispondere. Ed è indubbiamente una prova di tale libertà il fatto che questa discussione abbia luogo, benché da parte vostra sia stata scatenata una campagna di dileggio e di ingiurie; è prova – da una parte – di forza del governo, perché sa di essere dalla parte della verità, ed è prova della forza del regime democratico che resiste a queste campagne e sa affrontare, attraverso libere e franche discussioni, gli argomenti degli avversari! Però, l’onorevole Togliatti vede nella Costituzione un principio secondo il quale ogni limitazione alla libertà sarebbe esclusa. Quindi, tutta la legislazione che regola e limita la libertà dovrebbe cadere. Ed egli è arrivato sino a rivolgerci questa accusa: «voi siete fuori dalla legge repubblicana e, perciò, legittimate l’atteggiamento negativo (voleva dire insurrezionale o rivoluzionario) di coloro che protestano o agiscono contro questa vostra condotta». È il solito tentativo di creare un alibi alle macchinazioni di parte bolscevica e alle riserve rivoluzionarie che i comunisti, naturalmente avendo sempre in vista il processo di Norimberga, sperano un giorno di mettere in pratica. Quanto a me, onorevole Togliatti, ella non mi spaventa col processo di Norimberga! Certo, io mi batterò! (Vivi applausi al centro e a destra). Durante la sua esposizione, l’onorevole Togliatti è entrato nell’argomento principe, direi: è sboccato nel problema della guerra o della pace, e ha detto che la guerra di aggressione l’Italia non la farà mai. Ma questo è ciò che diciamo noi: non la faremo mai una guerra di aggressione! (Applausi al centro e a destra). Ma vogliamo che il popolo sia difeso, vogliamo che il popolo si sappia difendere! Dopo il comunicato, che era così chiaro, con insigne malafede l’onorevole Togliatti domanda: perché è venuto il generale Ridgway? Visita ispettiva alle truppe? Non può essere. Visita alle basi americane? Non sembra lo abbia fatto. Le trattative, che si dovevano svolgere col ministro della Difesa, non possono sussistere, data la brevità del tempo degli incontri. E per la cortesia se l’è cavata citando Dante . Si tratta – dice l’onorevole Togliatti – di un emissario dell’imperialismo americano, che è venuto a vedere se il governo De Gasperi o in genere gli organi esecutivi italiani sono in regola e pronti a fare la guerra di aggressione che – naturalmente – sarebbe nel nostro programma. Voi continuate ad insistere su una calunniosa concezione del nostro operare. Potrebbe essere, potrà essere che noi sbagliamo, e questa è un’altra questione e potrà essere oggetto di discussione, ma imputarci sempre la volontà di fare la guerra aggressiva è non soltanto offendere noi, ma offendere l’onore e la dignità dell’Italia che noi rappresentiamo! (Vivi applausi al centro e a destra). Mi pare che sarebbe tempo perso entrare nella discussione circa la posizione ufficiale del generale Ridgway, entrato nella discussione sopra la questione dello statuto delle truppe italiane nella NATO, che secondo il comunicato dei partigiani della pace sarebbe applicato prima che il Parlamento lo abbia votato. Sullo statuto si è avuta una discussione ed anche una deliberazione in Commissione. Lo statuto deve venire presto in discussione all’Assemblea; non so se verrà discusso contemporaneamente al bilancio del Ministero degli Esteri, ma comunque verrà discusso prossimamente, ed avrete tutte le occasioni di opporre le vostre ragioni. Riguardo alla campagna che l’opposizione ha condotto, vorrei, ma forse perdiamo tempo, leggervi una serie di manifesti per dimostrare lo stile, la perfidia con cui voi avete preparato l’agitazione. Voi, che dite che l’opinione pubblica ed il popolo sono pronti ad agire e spontaneamente reagiscono, avete bisogno di questi stupefacenti, di questi irritanti manifesti, di queste descrizioni veramente ingiuriose per poter portare il pubblico a manifestare: ma il pubblico in gran parte non vi ha creduto! (Applausi al centro e a destra). Una voce dall’estrema sinistra. La polizia! de GAsperi. La polizia doveva, naturalmente, tenere a bada quella minoranza violenta e faziosa che sarebbe capace di agire al di là della volontà del popolo. Per questo la polizia vi è e vi sarà sempre. Ma vi dico ancora che io comprendo, fino ad un certo punto, che abbiate bisogno di dimostrare ai vostri padroni in Russia che avete fatto qualcosa. (Applausi al centro e a destra – Proteste all’estrema sinistra). Voi vi siete adontati perché sarei diventato nervoso l’altra sera, durante il dibattito sul piano Schuman, ed avrei reagito in una forma inusitata. Ma in realtà non ho reagito per quello che veniva detto nel corso della discussione; ho reagito perché avevo in mano il numero de l’Unità con quell’appello dei partigiani della pace ed ero veramente sdegnato del tono e della viltà con cui si era scritto quel documento! (Applausi al centro e a destra – Interruzioni all’estrema sinistra). miCeli . Il Parlamento non è una sede per i suoi sfoghi. de GAsperi. Abbiate pazienza, che verrò a parlare anche di questo. Riguardo alla guerra batteriologica ci troviamo di fronte a dichiarazioni formali che negano che si sia fatta la guerra batteriologica; dichiarazioni formali, le quali non sono soltanto quelle di Acheson, che naturalmente l’onorevole Togliatti, se ho ben capito, con fare ingiurioso ha messo subito da parte, accantonate come faziose; ma vi sono anche le dichiarazioni dei nostri rappresentanti, vi è la dichiarazione del direttore dell’ospedale della Croce rossa in Corea del 9 aprile 1952, una dichiarazione dettagliata di un testimone, di un uomo il quale non ha nessuna ragione di essere da una parte o dall’altra, perché sta esercitando una missione di pietà, il quale ha potuto assistere a tutte le misure che vengono prese contro l’epidemia; abbiamo delle dichiarazioni della Croce rossa. Infine abbiamo questo: che è stata proposta la Croce rossa per un’inchiesta, e voi non l’avete accettata, la Russia non l’ha accettata! (Applausi al centro e a destra). Vi è la dichiarazione fatta dai rappresentanti del governo inglese al parlamento inglese, persone di piena autorità e di responsabilità. Vi sono le dichiarazioni del ministro degli Esteri canadese Pearson. Vi sono le dichiarazioni di tutti i rappresentanti delle potenze più importanti che partecipano alla guerra in Corea. Si tratta, dunque, di una cosa che è impossibile che rimanga nascosta. Del reso, è inutile che mi perda a ripetere le dimostrazioni che sono già state fatte da tecnici per porre in evidenza l’assurdità di questa accusa, che è naturalmente fabbricata mediante fotomontaggi eseguiti appositamente. Ma, se non sbaglio, non è la prima volta che si ricorre a questi espedienti. Se non sbaglio, nel 1933 (l’onorevole Togliatti, che sa la storia russa a menadito, mi corregga), anche in Russia, a un certo momento, i contadini che ebbero a resistere a certe misure furono accusati di avere iniettato artificiosamente malattie agli animali, per cui vi è stata la ragione di trasferirli in massa in Siberia. È un metodo che mi pare si conosca bene al di là; quindi è facile che si supponga che anche al di qua facilmente si applichi. Una voce all’estrema sinistra. Lo ha letto sul Popolo d’Italia! de GAsperi. No! L’ho letto su documentazioni molto serie. Ma mi sia permesso, poi, di citare anche l’accusato principale. Prima di partire, a Ciampino, al generale Ridgway è stato, durante una conferenza stampa, chiesto dai giornalisti (immagino che fossero comunisti) che cosa vi fosse di vero in questa campagna batteriologica; se cioè la campagna batteriologica sia stata veramente iniziata e condotta avanti in Corea. Premetto che quest’uomo mi ha fatto oggi l’impressione di essere un galantuomo: senza dubbio è molto ardito, è un militare che ha fatto la sua professione. Si dovrebbe ricordarne i meriti. Quando il vostro Stalin desiderava il secondo fronte, chi lo ha iniziato è stato il generale Ridgway con i suoi paracadutisti in Normandia. (Applausi al centro e a destra). Nemmeno questo bisogna dimenticare! Bisogna pesare i meriti e i demeriti, se si vuol dare un giudizio nei riguardi di un uomo. Ebbene, quest’uomo ha fatto ai giornalisti la stessa dichiarazione che ha fatto a me. La troverete sui giornali, ma io ne voglio ricordare il contenuto: «come ex comandante in capo delle forze delle Nazioni Unite in Corea (e me ne sia testimone Iddio) vi dico che nessun elemento di quel comando ha mai usato qualsiasi forma per una guerra batteriologica e che tutte le cosiddette prove, comprese le fotografie, sono fabbricate dai nostri avversari» . Questa è una dichiarazione che merita attenzione. Comunque, è in corso, riguardo a questa polemica, una nuova procedura. Si sta proponendo anche una inchiesta internazionale che abbia il carattere dell’imparzialità. È inutile che noi ci perdiamo ora in dettagli. Io sono persuasissimo che questa inchiesta dirà la verità. D’altro canto, chi deve provare la verità sono coloro che accusano. È molto facile inscenare una campagna e poi negare la possibilità della prova. Coloro che accusano sono chiamati a portare gli argomenti probanti. Riguardo ai prigionieri devo dire che violando la convenzione internazionale sino al punto di sequestrare il generale comandante del campo e di organizzarsi in battaglioni per compiere esercitazioni con armi di fortuna e con armi procuratesi di nascosto, si è arrivati al punto di uccidere i compagni di prigionia dissenzienti. Badate bene, questa è la verità: una delle ragioni per cui non si conclude l’armistizio è questa: che i nord coreani esigono la consegna di tutti i prigionieri, anche di coloro che non vogliono tornare sotto il regime bolscevico e che sono almeno il 70 per cento. (Vivi applausi al centro e a destra). D’altro canto, onorevole Togliatti, se si tratta di misericordia per i prigionieri siamo tutti d’accordo, (interruzioni del deputato Pajetta Gian Carlo), che si restituiscano tutti i prigionieri, ma lasciate che io dica nel Parlamento italiano: restituiteci i nostri 80 mila prigionieri! (Vivissimi, prolungati applausi a sinistra, al centro e a destra – I deputati di questi settori e i membri del governo si levano in piedi – Proteste all’estrema sinistra – Commenti – Rumori). spAllone. Sciacalli! presidente. Onorevole Spallone, la richiamo all’ordine. spAllone. Chiedo la parola per giustificarmi. presidente. Alla fine della seduta gliela darò, ma il suo contegno si spiega da solo, o per lo meno spiega la mia reazione. (Scambio di apostrofi tra i deputati Spallone e Spoleti ). Onorevole Spoleti, la richiamo all’ordine. de GAsperi. Se permettete, rispondo ad alcune domande postemi esplicitamente o implicitamente dall’onorevole Togliatti. Ieri sera, l’onorevole Di Vittorio mi ha chiesto che cosa intendiamo per distensione: forse – egli ha detto – la capitolazione dell’opposizione? Francamente, onorevole Di Vittorio, mi pare che fra capitolazione dell’opposizione e il discorso di oggi dell’onorevole Togliatti ci corra parecchio. Comunque risponderò sia all’onorevole Togliatti sia all’onorevole Di Vittorio, esponendo il mio pensiero sopra le direttive politiche del governo, da uomo responsabile. nenni. Sovente non lo è… (Proteste al centro e a destra). de GAsperi. Io non ho mai stilato degli appelli in nome della pace come quelli del comitato che ella presiede, onorevole Nenni. Onorevoli colleghi, siamo dinanzi ad un problema di grave responsabilità quando parliamo delle direttive di politica interna ed estera. L’opposizione comunista e quella dei socialisti vincolati ai comunisti dice di accettare il sistema democratico, ma in realtà non riconosce né l’autorità del Parlamento né quella della legge. Voi non avete accettato la volontà del Parlamento espressasi in forma di legge, quando si è trattato della questione atlantica e di vari altri trattati internazionali. In questo modo voi non potete fare appello alla democrazia. Voi potete discutere ma non potete sobillare la gente, non potete portarla all’agitazione e non potete soprattutto portarla ad uno stato d’animo che, diciamolo francamente, e riconoscetelo anche voi francamente, potrebbe sfociare in conseguenze gravissime. Ma questi giovani, montati in questa maniera, sobillati in questo modo, in caso di necessità di difesa a chi obbediranno, a voi, o al generale Ridgway o a qualunque comandante che venisse nominato? (Proteste all’estrema sinistra). Io ripeto: devono obbedire a voi, partito, o a coloro i quali hanno il comando militare delle forze armate nazionali? E se è comando nazionale oggi, domani può essere un comando supernazionale, al quale partecipa anche l’Italia. Voi vi rifiutate di accettare questa situazione che scaturisce da una legge, e preparate l’animo dei giovani creando una situazione che un governo responsabile non può accettare e tollerare! (Applausi al centro e a destra). Uno Stato democratico deve prevenire e non deve lasciare che si arrivi all’urto. Se noi rimanessimo con le braccia incrociate finchè si arrivasse veramente all’atto di insurrezione, chi ci assolverebbe dalla responsabilità di aver mancato al nostro dovere preciso? Dovete sapere, e vi prego di prenderne atto, che finchè resto io al potere e resta il nostro governo e gli uomini di questa direttiva, noi non vi riconosciamo il diritto di preparare in Italia la rivoluzione! Non ve lo riconosciamo! (Vivi applausi al centro e a destra – Rumori all’estrema sinistra). Potete accusarmi di tutto quello che volete, ma non di malafede. Ho tutta la franchezza e corro tutto il rischio di essere franco e sento la responsabilità di questo momento, responsabilità che non è di cinque minuti perché è la responsabilità della preparazione dell’animo dei giovani per il domani. Sento questa responsabilità e faccio appello ai colleghi che hanno la responsabilità del governo, ai senatori e ai deputati, alla classe dirigente in Italia, perché si ricordino che questi momenti sono seri e non bisogna scherzare. Non bisogna essere vili, bisogna affrontare le difficoltà! (Applausi al centro e a destra). Faccio appello alla magistratura, agli organi esecutivi, ai prefetti, agli intellettuali, alla stampa, agli scrittori, a tutti coloro che possono essere elementi direttivi e chiedo loro di inculcare e di difendere i necessari sentimenti di disciplina nazionale. Libertà massima finchè è possibile, entro questo quadro, in tempi normali; ma la libertà non deve minare quelle forze a cui si deve fare appello nel momento del pericolo. Noi non possiamo ignorare e permettere che si prepari la gioventù ad atteggiamenti che il codice penale militare classifica per tradimento. Non lo possiamo e saremmo veramente ciechi se non vedessimo che questo si sta facendo, che questo si vuole fare. Ora, vi sono dei limiti anche nella tolleranza ed anche nella Costituzione. La Costituzione ci permette senza dubbio di non far truffare il senso democratico della libertà e la democrazia; permettetemi, dicevo, di dirvi che, se oggi ho un’ambizione, è di evitare tutte quelle che possono essere le riduzioni di questa libertà. Ma vi sono dei limiti, vi sono delle responsabilità politiche; non si può andare al di là, non andrò al di là. (Vivissimi applausi al centro e a destra – Commenti all’estrema sinistra). Allora, per riassumere e per rispondere anche all’onorevole Di Vittorio che mi ha chiesto se vogliamo la capitolazione, gli risponderò: no! L’opposizione ha i suoi diritti; l’opposizione continui pure a fare opera di critica, di discussione, opera di controllo, di propulsione. È nel suo diritto, è nella regola democratica. Ma l’attitudine non deve essere ingiuriosa, provocatoria, offensiva, agitatoria, al punto di venir meno, in realtà, ai princìpi stessi democratici e costituzionali. Attitudine che è spesso anticostituzionale, nello spirito e spesso anche nella forma; perché si può peccare contro la Costituzione anche nello spirito, oltre che contravvenire alle sue forme. Attitudine – badino bene i nostri avversari dell’opposizione – che è estremamente pericolosa, perché con ciò si crea uno stato psicologico che, nel caso di necessaria azione di difesa, porterebbe a rinnegare la disciplina nazionale, e quindi ad una condotta che il codice penale militare classifica come tradimento! (Interruzioni e commenti all’estrema sinistra). Quel giorno che voi, tenendo fede ai vostri ideali bolscevichi, chiederete la libertà per propagandare il comunismo, io non ho il diritto di negarvela se, come conclusione, direte: in ogni caso, quando sarà necessario, difenderemo la patria e l’indipendenza della nazione. Ma questa dichiarazione non l’avete mai fatta! (Applausi al centro e a destra – Interruzioni all’estrema sinistra). Per questo siamo preoccupati, per le ragioni interne, perché non vorremmo che certi nostri scrupoli od ottimismi non si scambino per acquiescenza o per viltà; e, quanto all’estero, non vorremmo che si creda che l’Italia è paralizzata dalla vostra opposizione. Questo sarebbe pericoloso: primo, per la sottovalutazione che potrebbero fare all’Italia gli alleati; secondo (più grave conseguenza), per l’illusione che ipotetici avversari potrebbero pensare ed immaginare e sperare che, nel caso grave, ci sarebbe chi fosse in grado di collaborare attivamente sotto il titolo e la funzione di quinta colonna!… Una voce all’estrema sinistra. Chi sono gli avversari? de GAsperi. Dunque, abbiamo un dovere, un sacrosanto dovere. Così lo sento almeno io, che vorrei evitare qualsiasi limitazione alla libertà, io che mi sento profondamente attaccato a un regime libero. Ma per difendere questo regime libero e democratico abbiamo il dovere di contenere e possibilmente eliminare i pericoli di questa vostra attività, e di dimostrare, con energia e con lo sviluppo logico della nostra politica, che l’Italia è un soggetto sicuro, leale e capace della politica internazionale. (Vivissimi, prolungati applausi al centro e a destra – I deputati di questi settori si levano in piedi – Congratulazioni). 