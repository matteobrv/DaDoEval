Occorre dire francamente il nostro pensiero . Il problema del tempo è essenziale. Se la Russia attacca entro breve tempo non c’è possibilità di ricorrere ad aiuti stranieri. È pacifica la volontà del governo di riarmare il più possibile. Anche se dubitassimo della nostra realtà di combattenti dovremmo affermarla poiché la lealtà coincide con i nostri interessi. Dobbiamo essere accanto all’America. I colloqui con Tarchiani ci hanno dato assicurazioni che l’America non dubita di noi. Il popolo italiano è contrario alla guerra per le delusioni e per i pericoli del passato. È necessaria l’austerità: conseguente blocco dei salari e dei prezzi. Occorre attuare un’economia prebellica. Commenta le dichiarazioni di Sforza. Osserva che la Cina aveva diffidato dall’oltrepassare l’80° parallelo, ma non era stata presa sul serio. La mancanza di informazioni da parte dei competenti servizi americani è spaventosa. Per quanto riguarda l’Europa osserva che l’America è particolarmente interessata alla sorte dell’Europa. Il richiama alla nota russa fatto da Sforza è molto significativo. Se la Russia ritiene che, in conseguenza del riarmo della Germania, verrà a trovarsi in condizione di inferiorità, si muoverà. E quindi qualche sforzo per agire con prudenza non sarebbe inutile. Circa la Conferenza a quattro rileva che se prima non si raggiungerà un accordo per la Germania e per l’Austria, tale conferenza si risolverà in una seconda Monaco. Sarebbe opportuno che Sforza e gli altri ministri degli Esteri cercassero di conoscere qual è il pensiero dei tedeschi, senza disporre di loro come se fossero cose. Insiste sulla necessità che i tedeschi vengano compresi ed incoraggiati. [La discussione riprende nella seduta pomeridiana sul tema del riarmo della Germania]. Oggi Adenauer ha risposto negativamente ai disegni inglesi. Ritiene possibile un’azione dell’Italia di carattere moderatrice per risolvere il problema dell’esercito tedesco. Rileva con soddisfazione che in seno al Consiglio non esiste una sostanziale diversità di idee. Soltanto la tattica viene messa in discussione. […] Non possiamo negare alla popolazione il diritto di essere titubante. Pensiamo ai 150 deputati laburisti che hanno espresso avviso contrario all’uso della bomba atomica. […] Riferisce sulle spese militari, sui lavori del Consiglio supremo di difesa e sul Comitato misto italo-americano. Fa presente che per avere 12 divisioni quasi al completo entro il 30 giugno 1951 occorre stanziare subito 150 miliardi, salvo successivi stanziamenti. Sono previste commesse per complessivi 300 milioni di dollari che per ora sarebbero a nostro rischio. Per il momento vengono assunti impegni per 150 miliardi. Occorre evitare sia l’inflazione, sia un assoluto diniego di partecipazione dell’Italia al programma di difesa. 