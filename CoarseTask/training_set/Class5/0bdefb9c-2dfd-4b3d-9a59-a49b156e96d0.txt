Nelle discussioni intervenute in OECE per riorganizzare i servizi internazionali dell’Organismo, sono apparse divergenze profonde fra Paesi continentali e Regno Unito circa funzioni fondamentali che nel prossimo futuro i Paesi partecipanti intendono riconoscere [a]quell’Organismo di cooperazione economica. Mentre i Governi partecipanti sono unanimi nel ritenere più che mai necessaria l’intensificazione degli sforzi per consolidare e far progredire azione diretta creazione mercato unico europeo, tendenza britannica – sotto pretesto necessità economie – sembra voler ridurre al minimo tale sforzo e fare abbandonare alcuni dei compiti principali dell’OECE che sono strettamente connessi con l’obiettivo della creazione del mercato unico. È a nostra conoscenza che, tempo addietro, il Governo francese ha compiuto presso Governo britannico passo inteso a chiarire necessità intensa cooperazione in seno OECE e analogo passo è stato compiuto dal Governo danese. Di fronte al persistere di un atteggiamento inglese di resistenza al punto di vista degli altri Governi quale esso è apparso nelle recenti discussioni in OECE, ci sembra opportuno – anche da parte nostra – di far giungere a codesto Governo, per bocca dell’E.V., una riconferma del nostro atteggiamento nei seguenti punti: 1°)conveniamo con il Governo britannico nella opportunità di operare rigorose economie nei servizi internazionali e consideriamo soddisfacenti le indagini condotte e le proposte formulate in seno al gruppo degli Otto in OECE che giungano a economie del 25% nella spesa del Segretariato e a una riduzione di personale di circa un terzo; 2°)consideriamo che i servizi, così riorganizzati, saranno in grado di assicurare attività efficace dell’organizzazione nei seguenti compiti: a) liberazione degli scambi, b)una Unione dei pagamenti europei rafforzata, c) uno sforzo coordinato per assicurare la stabilità finanziaria dei Paesi membri e una armonizzazione delle politiche economiche nazionali, d)la confrontazione degli sforzi comuni per il raggiungimento degli obiettivi di produzione contenuti nella dichiarazione dei Ministri dell’OECE del 29 agosto 1951, e) il proseguimento dell’attività svolta in OECE nel campo dell’assistenza tecnica. I compiti di cui alle lettere c), d), e), sono ritenuti, dal Governo italiano, come fondamentali per il mantenimento e lo sviluppo degli obiettivi di cui alle lettere a) e b) e cioè per il raggiungimento di un mercato comune in Europa al più alto livello. Prego V.E., in relazione a quanto precede, esporre a codesto Governo il nostro pensiero che ci auguriamo possa essere costà condiviso. Sarà gradito conoscere l’atteggiamento di codesto Governo. 