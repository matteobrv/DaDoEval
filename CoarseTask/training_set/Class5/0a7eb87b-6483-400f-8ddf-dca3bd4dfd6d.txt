Desidero ringraziare con tutto il cuore la Direzione centrale e i suoi organi ed esprimere la mia particolare riconoscenza al Comitato romano e a tutti i segretari delle Sezioni per il grande successo ottenuto nella capitale. Magnificando l’opera della organizzazione che non si improvvisa ma è il risultato di un lavoro tenace e faticoso, spesso ignorato, ma sempre benemerito; come il monumento al Milite ignoto americano porta la scritta: al Milite ignoto a tutti fuorché a Dio, così il partito deve la riconoscenza ai molti gregari, attivisti, propagandisti che hanno lavorato senza ambizioni e senza compensi per soddisfare un bisogno della loro coscienza. La forza interiore viene loro da una intensa fede democratica, da un ottimismo combattivo ricostruttore e, sovratutto, dalle nostre tradizioni cattolico-sociali. È a questa scuola che si sono ispirati ed educati anche gli attuali protagonisti della politica democristiana. Non fu, quindi, una confluenza incidentale ma una logica collaborazione che al momento in cui si doveva decidere sulle premesse stesse fondamentali dell’azione politica, l’Azione cattolica, attraverso i Comitati civici intervenne per la difesa della libertà religiosa e per principio di solidarismo cristiano. Rivolgo, perciò, anche a tali Comitati che hanno curato soprattutto l’afflusso alle urne, un particolare ringraziamento. Grazie anche alle organizzazioni sindacali e di categoria e alle organizzazioni femminili. Anche la concezione e la difesa della libertà non è un atto di opportunità politica nel momento presente ma una derivazione di un pensiero, di una preoccupazione profonda. La libertà difesa dai cattolici, nella dignità della persona umana contro i pericoli del totalitarismo statale o di razza, ha integrato e sostanziato il pensiero della libertà politica che fu propria dei cattolici del ’48. È per questo che possiamo dire che questo secondo risorgimento della patria si può riallacciare al risorgimento nazionale. La nostra battaglia è valsa, sovratutto, a creare le premesse di una politica innovatrice e costruttiva, cioè lo spazio politico vitale che è costituito di libertà, di ordine, di indipendenza nazionale e, sovratutto, di un costume morale che renda attuabile, nell’ambiente economico, la giustizia sociale. Voglio aggiungere, ancora, che tutti i credenti saranno d’accordo nel riconoscere il segno tangibile dell’aiuto della Provvidenza che veglia, in modo particolare, sull’Italia, centro del cattolicesimo. Ad integrare il nostro sforzo materiale, c’è stata una collaborazione spirituale che è nostro dovere ed orgoglio di riconoscere. La nostra responsabilità è grave e noi sappiamo di avere degli impegni anche nei confronti di coloro che si sono affidati a noi, sovratutto, per la difesa della libertà. Noi serviamo la nazione, senza mire egoistiche, di partito, sul terreno della libertà e in collaborazione con le forze sinceramente confluenti verso la indipendenza, la pace e la cooperazione dei popoli liberi. Su tale base costruiremo le riforme sociali che diano pane e lavoro agli italiani e favoriscano la elevazione delle classi operaie. [Il presidente del Consiglio si rivolge poi agli elettori romani, radunati fuori della sede del Comitato romano della Democrazia cristiana]. Amici, noi facemmo tutto il possibile perché le elezioni fossero libere e libere furono. È inutile ricorrere a scuse di brogli elettorali inesistenti. Desidero segnalare le benemerenze insigni del ministro dell’Interno perché ha saputo servirsi delle forze dell’ordine per difendere la libertà, per difendere la libertà di tutti, amici e avversari. Oggi possiamo, quindi, celebrare in serenità questa vittoria che è, anzitutto, una vittoria della dignità e della maturità del popolo. Amici miei, voi vi aspettate da me, così almeno dicono i giornali, una parola tranquillante, ma la parola tranquillante è stata già detta dal nostro atteggiamento durante le elezioni. Pure avendo avuto sotto la direzione e quella dei colleghi del governo, tutte le forze dell’ordine, noi non ne abbiamo minimamente abusato; anzi, le abbiamo messe al servizio della libertà di tutti, della libertà del popolo italiano. Questa è la via segnata sulla quale noi vogliamo marciare e sempre marceremo. Libertà per la vita di tutti i partiti, libertà per le riunioni, per le organizzazioni sindacali. Limite di questa libertà, la libertà altrui, l’ordine generale, la possibilità della convivenza civile. Le leggi che dovremo applicare, in base ai dettati della Costituzione, dovranno affermare questo principio della libertà nell’ordine, la difesa di questa libertà, la difesa della nostra convivenza civile che rappresenta una forza progredita di democrazia. Ecco il nostro programma. In questo programma c’è posto di lavoro per tutti, per tutte quelle forze che confluiscono sinceramente verso la stessa meta; cioè, cooperazione nella libertà sinceramente praticata, rinnegare qualsiasi milizia di parte, qualsiasi tendenza alla violenza sottomettendosi alla legge comune della democrazia. Dovremo, sovratutto, essere concordi nella politica estera, la quale porta alla collaborazione economica con i popoli più forti di noi e alla solidarietà con tutti i popoli liberi e democratici. Questo programma sarà svolto con energia e vigilanza affinché nessuno di questa libertà possa usare per congiurare contro la patria. Dopo, il programma interno, situato nell’adempimento delle grandi tradizioni italiane che sono tradizioni di onore, di disciplina, di morale, di grande civiltà cristiana in mezzo alla quale Roma agisce, come linfa vitale, come sorgente di tutte queste forze. Amici, è stata una campagna lurida quella fatta contro il clero e contro la Chiesa cattolica. Noi sappiamo che lo Stato nei suoi rapporti con la Chiesa è completamente indipendente. Noi vogliamo che questa indipendenza venga conservata, come del resto, lo vuole la Chiesa stessa. Ma sappiamo che abbiamo il dovere morale, anzitutto, e giuridico, poi, per il Concordato, di circondare la Santa Sede del rispetto assoluto. E, soprattutto, dobbiamo ricordarci che, nella nostra storia, da cento anni in qua, l’attività del clero è stata rivolta alla ricostruzione morale, alla ricostruzione di una sana, libera democrazia in Italia. E dobbiamo ricordarci che, nell’ultimo periodo della guerra, grazie alla sua indipendenza, il clero è stato come la Croce rossa nella battaglia della liberazione. Amici miei, quale è il programma delle riforme che aspetta il popolo? Il popolo aspetta la lotta contro la disoccupazione, aspetta la riforma agraria. Tutto questo verrà fatto. Noi non siamo dei reazionari che guardiamo indietro, guardiamo avanti e faremo le riforme. Ma, per l’attuazione del programma, è assolutamente necessario il rispetto della libertà per tutti e lo spirito di indipendenza per la patria. Il popolo italiano deve essere libero di decidere della propria sorte; nessuno deve intervenire per obbligarci a subire delle condizioni politiche che non siano consone alle nostre tradizioni e alla nostra ispirazione cristiana. Amici miei, la battaglia che abbiamo combattuto è battaglia di libertà ed è stata una battaglia combattuta per tutti, perciò, la vittoria è per tutti, soprattutto per il buon senso e la maturità del popolo italiano. 