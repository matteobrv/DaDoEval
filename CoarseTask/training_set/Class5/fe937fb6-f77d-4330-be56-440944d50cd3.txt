Cari amici, in questa ultima fase della campagna elettorale è diventata di moda nei comizi degli avversari la preoccupazione di quello che avverrà dopo il 18 aprile. Io ritengo che voi condividerete la mia opinione: dopo il 18 aprile la Democrazia cristiana e i partiti al governo celebreranno una grande vittoria. Il governo, poi, oltre che garantire al popolo la libertà di voto ha il compito di vigilare sino alla convocazione delle due Camere (8 maggio) affinché la volontà della nazione sia rispettata. Sino a quel momento, il governo deve impedire a qualcuno, che potrebbe averne voglia, di ricorrere alla piazza, al complotto, alle dimostrazioni insurrezionali, alle flessioni di forza tipo Romania e Cecoslovacchia. Eletto il presidente della Repubblica, in quel momento il governo sa che si trova di fronte alla maggioranza parlamentare che deve decidere. Posso assicurare che si sbagliano quelli che dicono che io prenderò l’aereo e con i miei colleghi di governo e di partito fuggirò all’estero. Così come dovrà ricredersi chi teme che la Democrazia cristiana prenda il governo definitivamente una volta per sempre. Questo avviene nei paesi balcanici, non avverrà da noi. Con questa mia risposta credo di avere tranquillizzato l’onorevole Togliatti. Cari amici, ricordate quanto ebbi a dire alla Basilica di Massenzio, inaugurando questa campagna elettorale: queste elezioni non hanno soltanto lo scopo di formare un governo; c’è una questione più alta, più grave: c’è un tentativo bolscevico di conquistare l’Italia e queste elezioni devono sventarlo; e queste non sono fantasie, come non è fantasia il Cominform e le dichiarazioni fatte alla riunione di Varsavia . E non dimenticate che alla nuova internazionale comunista partecipano due esponenti del Partito comunista italiano, che gli ordini al Cominform vengono dal segretario generale del partito e ora posso aggiungere che ho chiesto invano una smentita a quelle dichiarazioni ufficiali della Conferenza che tutto il mondo conosce. Dal settembre in qua siamo stati oggetto di tentativi di conquista e vi ripeto che non si tratta solo di formare un governo; queste sono elezioni straordinarie. Ce ne saranno una ogni secolo in Italia che potrà avere la stessa importanza; perché questa volta si tratta di salvare la libertà e la indipendenza del paese. Altro aspetto del tutto particolare è la campagna rivolta contro il Vaticano e nei confronti dei rapporti fra governo e Vaticano. È di ieri l’arresto dell’autore di due volumi di falsi documenti, autore che ha confermato l’assoluta non rispondenza al vero di quanto asserito; posso comunque precisare che dal giorno in cui sono al governo ho messo piede in Vaticano soltanto una volta, quando accompagnai l’onorevole De Nicola nella visita al pontefice . Ma le panzane sui contatti fra me e il Vaticano sono tali da non meritare alcuna smentita: eppure sono raccontate con tanta verisimilità da far pensare che gli autori siano stati presenti ai colloqui: speriamo almeno che li abbiano pagati bene! Oltre alle accuse ora ci si rivolgono anche delle minacce e da più parti ci si ricorda piazzale Loreto, cercano cioè di usare una delle armi più potenti: la nostra paura. Ma debbo dire loro che il popolo italiano ha finito di avere paura: ora basta con la paura! Quello che più offende il mio sentimento patriottico sono le solite accuse che ogni tanto si rinverdiscono sulla mia attività di deputato al Parlamento austriaco: a questo proposito io sfido ancora una volta a compulsare i documenti del Parlamento austriaco: li sfido a trovare una parola sola che sia di viltà o di remissione da parte mia. Non la troveranno! Ho sempre difeso l’italiana libertà del popolo italiano. Quanto alle accuse di scarsa sensibilità sociale la risposta mi è facile: quando avremo creata una solida base alla nostra economia allora cominceremo a fare nuove riforme; ho la intima convinzione che in Italia così non si potrà continuare. La distribuzione della proprietà terriera dovrà essere diversa, specialmente nel Mezzogiorno: ne prendo impegno solenne davanti al popolo e davanti ai lavoratori italiani. Non si deve tornare all’antico, non si devono tutelare privilegi di sorta. Non bisogna peraltro dimenticare i risultati finora ottenuti dal nostro governo sia per la ricostruzione ma, soprattutto, perché esso ha gettato le basi per l’azione futura frenando la svalutazione della lira che fortunatamente si è arrivati a frenare e poi ad arrestare. Certo abbiamo potuto fare questo anche e forse soprattutto perché ci sono venuti aiuti dall’America: questo è il segreto di questa meravigliosa rinascita del popolo italiano: e per nostra fortuna questi aiuti non ci verranno meno ma saranno attuati attraverso il piano Marshall. E a questo proposito debbo categoricamente smentire le forti accuse dell’opposizione che ci accusa di asservimento all’America; noi non stiamo per cadere sotto la dittatura politica od economica americana, ma ci inseriamo in un piano di cooperazione fra i popoli europei per evitare che l’Europa si disgreghi e non torni a cadere sotto nuove dittature e non sia funestata da nuove guerre. Questo è il vero significato del piano che porterà, come spero, alla formazione degli Stati Uniti di Europa. Ed un’ultima parola voglio aggiungere a proposito della raccolta della solidarietà che abbiamo indetto per l’inverno e che ci ha dato dei buoni risultati: io ho qui il resoconto dettagliato della distribuzione del ricavato ma è veramente infame l’accusa che ci è stata lanciata e che asserisce che ci siamo serviti dei fondi raccolti per fini elettoralistici. Cari amici, la nostra vita ed il nostro futuro sono garantiti dalla nostra tradizione di civiltà e di cristiana solidarietà. Ed è per la libertà che noi combattiamo contro le sopraffazioni e contro tutte le nostre dittature! 