Signor Ambasciatore, ho l’onore di accusare ricevuta della lettera F.O. n. 672 del 6 corrente, con la quale V.E. mi ha trasmesso un messaggio del Segretario di Stato degli Stati Uniti d’America, e di pregarla di voler far pervenire al Signor Acheson la seguente risposta: «Quanto V.E. mi ha cortesemente comunicato circa la ratifica da parte americana del Protocollo Addizionale al Trattato Nord Atlantico del 27 maggio 1952 sulla garanzia ai membri alla Comunità europea di Difesa, nonché circa il voto del Senato americano e il significato di tale voto mi è giunto particolarmente gradito. Il Governo italiano infatti, negli sforzi che tenacemente dedica alla creazione della Comunità europea, apprezza appieno l’amichevole atteggiamento con il quale gli Stati Uniti seguono ed appoggiano l’opera dei sei Governi che hanno concluso il Trattato per la Comunità europea di Difesa. La pronta ratifica americana del Protocollo suddetto e la grandissima maggioranza raggiunta nella votazione al Senato sono conferma di tale amichevole atteggiamento e non possono non risultare di incoraggiamento ai sei Governi nell’opera che loro rimane ancora da compiere per la ratifica del Trattato e per la sua esecuzione. Come ho accennato nella mia lettera diretta a V.E. il 27 luglio scorso, il cammino che rimane da percorrere non è scevro di ostacoli. Il Governo italiano si augura vivamente che tali ostacoli possano essere superati e che esso sia messo in condizione da ottenere rapidamente il suffragio del Parlamento». Voglia gradire, Signor Ambasciatore, l’espressione della mia più alta considerazione. 