Mi onoro informare la Camera che con decreto del presidente della Repubblica in data 5 aprile 1951, su mia proposta, sono state accettate le dimissioni rassegnate: dall’onorevole Ludovico D’Aragona, senatore della Repubblica, dalla carica di ministro segretario di Stato per i Trasporti; dall’onorevole Ivan Matteo Lombardo, deputato al Parlamento, dalla carica di ministro segretario di Stato per il Commercio con l’Estero; dall’onorevole Alberto Simonini, deputato al Parlamento, dalla carica di ministro segretario di Stato per la Marina mercantile. Con altri decreti del presidente della Repubblica, in data 5 aprile 1951, su mia proposta: l’onorevole dottor Pietro Campilli, deputato al Parlamento, ministro segretario di Stato senza portafoglio, è stato nominato ministro segretario di Stato per i Trasporti; l’onorevole dottor Ugo La Malfa, deputato al Parlamento, ministro segretario di Stato senza portafoglio, è stato nominato ministro segretario di Stato per il Commercio con l’Estero; l’onorevole dottor Raffaele Pio Petrilli, deputato al Parlamento, ministro segretario di Stato senza portafoglio, è stato nominato ministro segretario di Stato per la marina mercantile. Con altro decreto del presidente della Repubblica, infine, in data 5 aprile 1951, su mia proposta, sono state accettate le dimissioni rassegnate: dall’onorevole dottor Domenico Chiaramello , deputato al Parlamento, dalla carica di sottosegretario di Stato per il Tesoro; dall’onorevole avvocato Virginio Bertinelli , deputato al Parlamento, dalla carica di sottosegretario di Stato per la Pubblica Istruzione; dall’onorevole Emilio Canevari , senatore della Repubblica, dalla carica di sottosegretario di Stato per l’Agricoltura e le Foreste; dall’onorevole avvocato Eduardo Di Giovanni , senatore della Repubblica, dalla carica di sottosegretario di Stato per l’Industria ed il Commercio. Aggiungo che, per deliberazione del Consiglio dei ministri, i ministri Campilli, La Malfa e Petrilli conservano gli incarichi di coordinamento, di vigilanza e di elaborazione affidati loro nel momento della formazione del ministero o in seguito alla legge sul Mezzogiorno e sulle zone di ritardato sviluppo nel centro-nord. Le dimissioni degli onorevoli D’Aragona, Lombardo e Simonini furono accompagnate dalla comune constatazione verbale e scritta che esse non derivavano da contrasti sulla politica governativa, il cui orientamento generale veniva anzi all’atto stesso posto fuori discussione e confermato. Ho quindi proposto al presidente della Repubblica, e il presidente ha accettato, di affidare i dicasteri vacanti a tre altri membri dello stesso gabinetto nel legittimo e doveroso presupposto che, essendo immutati il programma, l’indirizzo e la politica del governo, questo continui ad avere la fiducia del Parlamento. A chi ne dubitasse regolamento e Costituzione offrirebbero i mezzi idonei per accertarsene. Del resto, a parte che la discussione dei bilanci, pendente dinanzi alle Camere, offrirebbe la più ampia occasione per manifestare in concreto consensi e dissensi su tutta la politica del governo, io mi considero sempre pronto a fornire ogni spiegazione al Parlamento nello spirito e secondo le norme della Costituzione. (Applausi al centro e a destra). [Segue l’intervento dell’on. Nenni per l’immediata discussione parlamentare delle modifiche avvenute nella compagine governativa]. La mia dichiarazione, con la quale ho affermato di essere pronto a fornire spiegazioni e a render conto alla Camera, non esclude la discussione. Ricordo la discussione dello scorso anno e so che, in generale, secondo la prassi parlamentare, le dichiarazioni del governo portano al dibattito, ove la Camera lo desideri. L’anno scorso tuttavia, la questione fu diversa, perché non vi furono che le comunicazioni, mentre quest’anno alle comunicazioni è seguito un breve commento: lo si può accettare o meno, ma evidentemente c’è stata una mia esposizione. Comunque, riservandomi durante il dibattito di dare rilievo a quelli che potranno essere i mezzi per constatare se esista o meno la fiducia della Camera, non ho naturalmente difficoltà ad accettare la discussione. 