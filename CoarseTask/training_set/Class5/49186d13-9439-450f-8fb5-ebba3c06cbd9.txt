Sir Stafford, nel darvi questa sera il benvenuto nella Città Eterna, vogliamo dirvi con quanto interesse seguiamo in Italia lo sforzo mirabile che voi state compiendo per la ricostruzione della vostra nazione nei suoi riflessi economici e sociali. Io spero che il contatto diretto e più personale col nostro paese e con gli uomini che si occupano della nostra cosa pubblica, vi confermerà l’impressione che anche in Italia vi sono degli uomini di buona volontà che tendono con ogni sforzo, verso la giustizia sociale, cioè verso una riforma della società che garantisca a tutti la libertà, la dignità della vita e un eguale accesso ai beni sociali. I tempi e la tecnica della realizzazione possono essere diversi, a seconda delle differenti condizioni e dei diversi punti di partenza. L’Italia è un paese spogliato dagli stranieri e dall’asperità di una guerra civile; e, dopo un ventennio di controllo statale e totalitario, il popolo italiano fu preso da una irrefrenabile aspirazione, non solo alla liberà politica, ma anche a tutte le libertà. Gli uomini che nel periodo della ricostruzione furono chiamati a ridestare il sentimento della solidarietà civica e della volontaria disciplina democratica, dovettero tener conto di questa naturale reazione psicologica. Si aggiunga che la libertà si impose ancora come postulato primordiale, quando i democratici dovettero fronteggiare il pericolo di un nuovo Statopartito. Ma noi sappiamo, e lo abbiamo proclamato, che il popolo non può amare la libertà se non la vede associata ad una maggiore giustizia. La giustizia noi tendiamo ad attuarla, sia all’interno nei rapporti sociali ed economici, sia all’esterno, nei rapporti internazionali, chiedendo al mondo la parte che spetta al nostro popolo lavoratore. Noi faremo ogni sforzo per meritare il posto che abbiamo ottenuto nella cooperazione internazionale; speriamo, sir Stafford, che la vostra gradita visita vi offra argomenti per dare buona testimonianza per questa Italia nuova, democratica e lavoratrice. Voi, pur così gravato di problemi economici e finanziari, avete sempre proclamato e professato la fede nelle forze superiori dello spirito, senza le quali ogni riforma fallisce. In queste vostre concezioni spiritualistiche troviamo un nuovo vincolo che unisce le nostre speranze in un mondo più pacifico e più giusto. 