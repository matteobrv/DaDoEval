Non è possibile che io trovi parole adeguate per ringraziare le singole persone, per dare rilievo a episodi veramente commoventi di cui ci avete data notizia. Ma ormai sono noti in tutta Italia . È stato un coro di generosità e di carità, un coro soprattutto di solidarietà. Questo fatto dà, a noi, che siamo responsabili del faticosissimo lavoro di ricostruzione, incoraggiamento, ed è come ossigeno per nuova vita. Vorrei, ma non c’è forse bisogno di dirvelo, raccomandarvi lo stesso solo per il momento in cui si organizzerà la propaganda per il prestito. Anche qui si tratta della costruzione delle case, della rimessa in valore dei terreni e soprattutto del lavoro, ampio e in profondità che bisognerà attuare per garantire finalmente contro simili disastri le nostre terre. Il governo farà tutti gli sforzi organizzativi possibili, ma ha bisogno naturalmente del credito, ha bisogno che lo Stato trovi credito. E, in verità, mi pare che posso osare di chiedere che questo credito venga concesso, così come viene dato, offerto, da tutte le nazioni. Avete seguito senza dubbio i singoli discorsi pronunziati ultimamene all’Assemblea dell’ONU, dove tante nazioni, la enorme maggioranza delle nazioni, anche le più lontane, anche quelle, che appena appena hanno una storia, hanno riconosciuto nell’Italia la patria comune della civiltà. A questo riconoscimento si è aggiunto un atto di solidarietà fattiva. E che vuol dire questo? Vuol dire che ci si riconosce non soltanto come un paese che è fonte di una storia comune, ma anche come un paese che ha un avvenire, che ha ancora una missione nella collaborazione dei popoli liberi e consapevoli del proprio destino. Io mi auguro che nel momento della sventura gli italiani sentano che hanno diritto a questo credito, e che hanno anche il dovere, nel tempo stesso, di provare con la loro unità e con il senso di solidarietà che sono degni di questa posizione che essi vanno riconquistando fra i popoli liberi e civili. 