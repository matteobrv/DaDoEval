Nel corso del colloquio il presidente ha sollevato la questione di Trieste tornando a sottolineare l’importanza estrema per qualsiasi governo democratico italiano di ottenervi una soluzione favorevole. Ha richiamato l’attenzione del segretario di Stato sull’atteggiamento negativo degli Slavi nelle recenti conversazioni, facendo osservare come l’ultima proposta da essi fatta (due governatori) sia praticamente inattuabile e inaccettabile. L’atteggiamento ufficioso slavo, quale risulta perfino da dichiarazioni attribuite a Tito (soluzione del problema di Trieste sulla base del Trattato e costituzione del TLT), se è sinceramente inteso, rappresenta un pericoloso avvicinamento alle tesi del Kremlino e denoterebbe un parallelismo che deve destare in noi molte perplessità. Se invece non risponde al convincimento dei governanti slavi, allora siamo sempre su posizioni tattiche. [Acheson conviene con il punto di vista italiano] Sulla questione della Sede del NATO, il presidente ha detto che non vede come possa attribuirsi alcun valore di prestigio alla questione, che va considerata soltanto nei suoi riflessi pratici: riferendosi anche ai pareri della maggioranza delle potenze, a lui comunicati la sera prima, che cioè, con la costituzione del CED e con la evidente esigenza di unificare la sede dei diversi organismi così strettamente collegati (Shape, Ced, Oece, Nato), sede che non può, per ovvie ragioni, essere Londra, non rimaneva che scegliere Parigi o altra località vicina. L’on. De Gasperi ha osservato che, se con ciò si potesse dare soddisfazione agli inglesi, si potrebbe stabilire che le riunioni in Europa del Consiglio dei Ministri si tenessero a Londra. […] 