Una brevissima dichiarazione, non perché sia necessaria, ma perché è doverosa. La mozione chiede al governo di sostituire il ministro dell’Interno. Bisogna che il governo si esprima a mezzo del suo presidente. È, se non sbaglio, la decima discussione, il decimo dibattito politico contro il ministro dell’Interno che si discute tra le due Camere, ed è il terzo che si occupa della Sicilia. Sono venuto qui colla speranza di sentire qualche cosa di nuovo. Tutto quello che è stato riferito è materia che è stata già oggetto di discussioni e ad ogni modo di considerazione da parte del governo. Quello che è strano però e che trovo veramente caratteristico in questa mozione è che questa volta il ministro dell’Interno, il quale è accusato di solito di essere l’uomo della repressione poliziesca, oggi viene accusato di essere troppo debole per mantenere l’ordine e la tranquillità. (Interruzioni da sinistra). Io prendo nota di questa evoluzione, di questo vostro interessamento per l’ordine e la tranquillità e spero che si tratti non solo dell’ordine e della tranquillità dell’isola, ma dell’ordine e della tranquillità di tutta Italia. (Applausi). Riguardo all’inchiesta, una breve parola. Un’inchiesta in una regione che ha 90 tra senatori e deputati, che ha un presidente regionale e 90 deputati regionali e quindi un governo regionale, un’inchiesta, veramente, è difficile giustificarla e legittimarla. Dovrebbero essere in fin dei conti i rappresentanti del resto d’Italia che vanno in Sicilia con uno scopo specifico corrispondente a un male specifico per una clinica specifica. Questo è evidentemente esagerato. Mi pare che non ci sia la base per ricorrere a questo sistema. Ma vengo ad una conseguenza pratica. Le inchieste che sono state oggetto di approfondito esame hanno portato senza dubbio vantaggi – inchieste soprattutto di carattere amministrativo – ma se esse non sono soprattutto necessarie per gli abusi avvenuti, esse, durante il corso di una operazione, sono fatali perché non fanno che deprimere l’impegno e il dovere delle forze di pubblica sicurezza. Non è possibile a quei carabinieri, a quei membri della polizia, i cui compagni sono caduti, andare a dire: «aspettate un po’, adesso viene un’inchiesta generale del Parlamento per vedere come avete fatto!». Si sa che le inchieste si trasformano quasi sempre in inchieste sul conto delle operazioni di polizia; questo vorrebbe dire interrompere per lungo tempo il corso naturale delle cose. (Interruzioni dalla sinistra). lussu. L’inchiesta parlamentare su Caporetto non ha interrotto la guerra ! De GasPeri. Qui non c’è assolutamente motivo di inchiesta; aggiungerò che il governo sarebbe completamente indifferente a che l’inchiesta si facesse o non si facesse. Il governo, come avete sentito dai dati portati dal ministro Scelba, può dire di avere raggiunto dei progressi in questo periodo di risanamento. È vero che il risanamento non è completo, ma progressi ci sono stati, corrispondenti ai progressi sociali del popolo italiano. Noi non possiamo assumere la colpa di un regresso che non è avvenuto, Io vorrei dire ai membri dell’opposizione: essi hanno il diritto di rivolgere i loro attacchi e concentrarli sull’uno e sull’altro membro del governo, come loro pare meglio. Però loro avranno osservato una tattica ed un atteggiamento continuo nel ministero che ho l’onore di presiedere; gli attacchi contro un ministro, se sono fondati, portano con sé le dimissioni di tutto il gabinetto, se non fondati portano la resistenza di tutto il gabinetto. È inutile che si cerchi una formula curiosa, quale quella espressa nella mozione: «il governo viene invitato a provvedere alla immediata sostituzione del ministro dell’Interno». Il governo ha una linea di condotta che si manifesta evidentemente nella direttiva del ministro dell’Interno. Questa direttiva è quella già accennata e riaffermata dal ministro Scelba. Non si tratta della politica di un uomo, si tratta della politica solidale di un governo democratico che difende l’ordine nella solidarietà politica e nella responsabilità parlamentare. (Vivissimi applausi dal centro e dalla destra). 