Signor presidente dopo che lei ha fatto le sue dichiarazioni ai colleghi della stampa internazionale di Atene, possiamo chiederle un suo giudizio sulla conferenza stampa? I colleghi della stampa mi sono parsi in generale molto cortesi e molto discreti. Le dirò però che sono un po’ sorpreso del fatto che taluno non ha visto chiaro la posizione logica e tenace e continuativa dell’Italia in confronto del problema della Jugoslavia. Come mai si può dire che questo atteggiamento è cambiato? L’atteggiamento che ho già riferito – atteggiamento esposto da me, precisato nella conferenza della NATO, poi riferito a Stephanopulos subito dopo la conferenza, in fondo precisato attraverso rettifiche o smentite anche nella stampa – è sempre l’atteggiamento di coloro i quali, in via di massima, sono favorevoli in principio della comunità di difesa e quindi anche di una collaborazione con la Jugoslavia, ma che dicono: fatalmente la situazione storica ha creato tra noi delle differenze, che non sono solamente aspirazioni, ma che sono questioni aperte, aperte per l’inapplicazione del trattato e quindi per un provvisorio che è penoso e che esige assolutamente una soluzione definitiva. Un’ultima domanda. Quale crede che sia il risultato più fecondo del reciproco scambio di idee da lei avuto col Capo del governo e gli altri ministri greci? Ecco, voglio dirvi: astrarre per un momento dalle singole questioni, dirvi piuttosto l’impressione, dirvi la parte umana di tutto questo incontro, ed è secondo me il risultato veramente più fecondo. Ed è questo: la pace, il consolidamento della pace, il consolidamento della struttura politica internazionale, la costruzione dell’Europa, il problema che ci angoscia della difesa comune: tutto questo non verrà risolto con documenti, con testi, con trattati. Ossia, sì, questi saranno strumento di una volontà. Ma bisogna che la volontà ci sia, la volontà, e a questa volontà, premessa assoluta, è la fiducia reciproca. Bisogna che ci sia fra gli uomini che sono portati a preparare le decisioni responsabili, che ci sia il presupposto della lealtà, che ci si possa credere, che le dichiarazioni vengano fatte con sincerità. C’è un’etica internazionale alla quale ci si tiene: la parola data, la visione dei propri interessi subordinata agli interessi generali o coordinata almeno agli interessi generali. Tutte queste premesse rappresentano, costituiscono quella necessaria base su cui poi si può costruire. In fondo, in fondo anche qui, come in tutte le altre cose (gli affari privati, gli affari di famiglia ecc.), si tratta soprattutto di uomini. Bisogna che gli uomini si conoscano fra loro, che gli uomini responsabili si attengano alla fiducia nel contatto frequente, l’uno con l’altro. E bisogna che si stabilisca una collaborazione di buona volontà. E questa buona volontà è premessa assoluta al lavoro di consolidamento sia nel campo della difesa sia nel campo della pace. E ho avuto la sensazione che anche qui, in Grecia, dopo tanti guai l’aspirazione suprema sia la tranquillità del lavoro, della pace, nella quale ogni Paese possa rimediare ai guai passati e creare una premessa di progresso sociale. Grazie presidente.Terminato il lavoro, domani Lei visiterà il Peloponneso? Sì, lo spero, domani sarà una grossa distrazione; distrazione che vedo non come uno svago ma come ragione di meditazione. Non c’è nulla come la storia e la storia delle generazioni umane che ispiri tutti coloro i quali sono responsabili di dirigere gli uomini e che hanno soprattutto l’occhio ai problemi collettivi e sociali. 