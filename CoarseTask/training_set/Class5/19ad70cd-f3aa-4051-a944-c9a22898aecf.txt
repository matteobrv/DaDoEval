Nella ricorrenza del 4 luglio – giorno sacro all’indipendenza del popolo americano – mi è gradito esprimere al Popolo e al Governo americano i voti augurali del Governo e del Popolo italiano. La dichiarazione dell’indipendenza è non solo il pilastro fondamentale della democrazia americana, ma è anche un grande messaggio di libertà per tutti i popoli del mondo. Il popolo americano ha dimostrato il suo attaccamento e la sua fedeltà agli ideali ed ai principi contenuti nella dichiarazione d’indipendenza con il generoso olocausto dei suoi figli migliori ovunque si combatte per la libertà e la democrazia. Il popolo italiano è oggi a fianco di quello americano e degli altri popoli liberi dell’alleanza atlantica, per la difesa di quegli ideali della comune civiltà: ideali di libertà, di uguaglianza, di giustizia, che, consacrati dal vostro e dal nostro saluto, costituiscono il fondamento delle nostre democrazie . 