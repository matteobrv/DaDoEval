Cari amici di Torino e del Piemonte! Dovete armarvi di pazienza perché io, come al solito, non vi voglio fare un discorsetto improvvisato: vi dirò delle cose annotate, cose che riassumono il lavoro fatto ed esprimono in concreto l’impegno per il domani. Vi dirò che sono veramente ammirato di questa vostra presenza in massa. Ne devo dedurre che a Torino, piova o non piova, è sempre lo stesso. Sono venuto stamane ed ho fatto, come è doveroso per chi rispetti le tradizioni, una prima visita all’aula del Parlamento subalpino. Qui è nato il Parlamento italiano, e qui riconfermo la mia ispirazione e la mia aspirazione e la mia convinzione che il Parlamento è un Istituto, pur con tutti i suoi difetti, come ogni cosa umana, che va difeso: il Parlamento è la garanzia dello sviluppo pacifico e progressivo del nostro paese. Ebbene, questa affermazione che dovrebbe essere naturale, oggi mi viene come conclusione di una esperienza tristissima. I miei colleghi che sono qui e che appartengono al Senato e alla Camera sanno a quali fatti mi richiamo: il pericolo mortale che il Parlamento ha corso attraverso l’ostruzionismo, del quale voi avete forse avuto una immagine lontana. Chi lo ha visto da vicino, chi ha sentito le parole e i discorsi, chi ha indovinato l’odio che ispirava queste parole e questi discorsi ed i propositi demolitori che erano in fondo la conclusione di tutta quella apparentemente formale opposizione di pensieri, di idee e di argomenti, chi ha visto tutto questo ha sentito che c’era un pericolo, e che questo pericolo andava scongiurato. Sissignori, costi quello che costi questo pericolo andava scongiurato. Noi non abbiamo violato la Costituzione, non siamo venuti meno ai regolamenti; soltanto abbiamo approfittato del tumulto perché durante il tumulto la volontà della maggioranza si facesse valere – e quella della minoranza, in realtà, non poteva attraverso il tumulto farsi valere perché era una espressione negativa come tutta quella attività era una espressione negativa, non una volontà efficiente che potesse portare ad un risultato pratico –. Che cosa sarebbe accaduto, amici miei, se alla Camera prima o al Senato poi l’ostruzionismo avesse vinto, se noi avessimo dovuto ritirare la legge? Non solo il governo di De Gasperi – poiché dopo un governo ne viene un altro – ma il Parlamento sarebbe stato annientato, il principio stesso della maggioranza sarebbe stato distrutto, e il Parlamento sarebbe divenuto una adunanza di pavidi uomini impotenti che avrebbe attirato su di sé il disprezzo di tutti. È questo precisamente che si voleva dalle due parti che in combutta criminosa hanno tentato di avvilire questo Parlamento, di demolirlo, di distruggerlo, E c’era in questa loro voglia, in questa loro tendenza, qualcosa di ancestrale, di avito, di tradizionale. Da tutte e due le parti, ripeto: l’estrema sinistra ricordava che i propri antenati avevano sciolta e frantumata la Duma, cacciati tutti i liberi Parlamenti, introdotto il partito unico con lista unica; e l’altra parte, la cosiddetta estrema destra, ricordava che Mussolini aveva detto che il Parlamento doveva essere trasformato in un bivacco per i suoi militi, e ricordava il listone e le glorie del manganello e il terrorismo finito con il «caso Matteotti». Entrambe queste tradizioni si univano in un ideale che per l’una era chiamato Soviet e per l’altra Corporazione ed il prezzo era la morte della democrazia parlamentare. C’era anche un gruppetto di signori ben vestiti e puliti, che si chiamavano monarchici, i quali, poiché gente ben costumata, avevano una certa riluttanza a unirsi all’opposizione, ma tuttavia lo facevano. Mi domando: a che cosa pensavano in quel momento? Pensavano al re? Ma vivaddio, voi torinesi lo sapete: i Savoia dopo Carlo Alberto sono sempre stati re parlamentari, che sostenevano il Parlamento. L’ultima volta che ebbi l’onore di recarmi dal defunto Vittorio Emanuele , nel ’24 avendogli io chiesto il permesso di dirgli la verità sul Parlamento e su ciò che bisognava fare, ricordo che mi rispose segnatamente: «sono tanti anni che sto qui e non fo altro che sentire; dica pure». In realtà fino a quel momento la Monarchia aveva rispettato la volontà del Parlamento: l’errore che ha commesso fu quello di non appellarsi al Parlamento quando l’avevano consigliato e di non ricorrere al popolo in un momento di gravi decisioni per il paese. Lo ha espiato. E ricordo bene che il figlio Luogotenente, venuto più tardi, aveva coscienza di espiare colpe non sue. Ora, che cosa vuol dire Lauro quando viene a sostenere che egli rappresenta l’ultima carta della Monarchia? Specialmente al Senato ho avuto la sensazione della gravità del problema, quando Ruini, un vecchio democratico, ebbe il coraggio di affrontare la violenza e quelle tavolette che Nenni dice «volavano nell’aula come le allodole». Da una parte Ruini, rappresentante di una vecchia tradizione democratica parlamentare, e dall’altra il nostro Negarville, che apparteneva alla squadra d’attacco […] . Quando ho visto queste due forze unite mi sono ricordato che questa collusione, questa unione c’era già stata nel passato. I più vecchi tra voi ricorderanno che Mussolini nel 1920-21 dinanzi all’occupazione delle fabbriche stava neutrale e tenne alla Camera nel ’21 un discorso per ammonire il governo a non martellare con provvedimenti di polizia il fascismo, giacché esso avrebbe potuto – sentite le parole, parole divinatorie – allearsi con il comunismo per rovesciare lo Stato, salvo poi (come diceva lui, con il suo bel vocabolario) conflittare con il nuovo alleato per la spartizione del bottino. Queste affermazioni hanno qualcosa di profetico e di divinatorio, perché anche adesso le cose stanno così: quando avessero ottenuto – se l’ostruzionismo avesse avuto il sopravvento – la decadenza e poi la paralisi del Parlamento, qualora non fosse stato possibile avere una maggioranza solida per il governo stabile, allora sarebbe incominciato il pericolo della gara a chi arriva prima. Togliatti pensa che la saldezza della sua organizzazione, la sua ANPI, le sue organizzazioni di quel genere, i suoi Moscatelli, Audisio e Longo, arriverebbero a tagliare la strada, come a Dongo; ma Almirante confida invece di arrivare prima e rimettere in azione il plotone del castello di Verona. Tutti e due a gara a chi arriva prima. E Lauro arriverebbe come Lohengrin sul cigno , o meglio su una «Liberty», una di quelle navi che questo miserabile governo di De Gasperi ha procurato dall’America per promuovere lo sviluppo dei commerci italiani. Ma in un paese ove la democrazia fosse vinta che farebbe il re? Tratterebbe con Nenni e con Corbino e Antonicelli , essendosi dichiarati questi ultimi, a Torino, né carne né pesce, cioè né anti-comunisti né para-comunisti (così almeno mi hanno riferito), e avendo definito l’on. Corbino, con dolce perifrasi, il comunismo «un aspetto particolare del mondo moderno». Questi signori fanno concorrenza a Nenni, a quello della tavoletta. E se Nenni, a proposito di quella tavoletta capitata addosso a Ruini, ha ripetuto – come ha detto a Milano con un certo successo – la canzone della «Vispa Teresa»: «vivendo e volando che male ti fo?», così anche Corbino pensa di poter, attraverso queste forme di tolleranza o di equidistanza, trovare una soluzione. Nenni viceversa dice (presentandosi con quella faccia bonaria di romagnolo simpaticone): con la mia alternativa socialista, come con la tavoletta vivendo e volando che male ti fo? Alla borghesia va ripetendo questo: in fondo, il pericolo comunista non esiste; i comunisti, dice e anche altri dicono, vanno indietro. In effetti i comunisti in questo periodo fingono di essere moderati, dissimulano la loro tattica di preparazione, lasciando andare avanti Nenni. Ma appena passato un anno la musica cambia. Ricordate che dopo le elezioni amministrative, Ingrao, su l’Unità del 31 maggio celebrava il De profundis del 18 aprile e diceva: la sinistra non ha perduto un voto, è in avanzata, bisogna che la frana clericale si trasformi in crollo e il progresso popolare in impetuosa avanzata ; e Il Secolo, giornale neofascista, intonava la stessa musica: notevole regresso della Dc, vittoria di Pirro a Roma, in nome del feticcio democratico la democristianeria del potere ha fatto di tutto per presentarsi come sola difesa contro il comunismo, ma non vi è riuscita. Ora, invece, che ci avviciniamo alle elezioni essi hanno bisogno di dire il contrario. Allora si diceva: i democratici cristiani sono andati indietro, noi andiamo avanti, ormai la vittoria è sicura. Oggi si vuole dimostrare il contrario. Sapete perché? Perché si vuol far pressione affinché i quattro partiti non arrivino insieme al traguardo del 50,1%. Allora dicono: la Dc è ancora troppo forte, il pericolo della maggioranza assoluta è grande, bisogna ridurlo, diminuirlo ad ogni costo. Perciò di dispersione di voti non ve n’è, perché i comunisti perderanno il 20-30% dei voti. Lo scopo di tutta questa manovra è di impedire non solo che vi sia una maggioranza solida, ma una qualsiasi maggioranza. È vero che avremmo in tale caso continue oscillazioni, e forse l’impossibilità di fare un governo omogeneo. Ma non importa. I borghesi si prendono il lusso di dividersi per discutere sulla Monarchia o la Repubblica, o per far rinascere l’antico conflitto, o per riabilitare la Repubblica di Salò o la guerra perduta, mentre ancora Nenni e Togliatti sono legati da un patto per la conquista del potere e fanno oggi sottomano un estremo sforzo per riuscirvi. Dicono che è difficile che riescano. Ma io affermo che è più facile che diventi presidente del Consiglio Nenni che Lauro e che è più difficile il ritorno del re che la vendetta di Almirante. Oggi chi vota esprime un atto che va considerato, valutato non per l’intenzione di chi lo compie ma per gli effetti che produce; bisogna che vi sia della responsabilità in tutti coloro che impugnano l’arma del voto per le conseguenze che si possono avere. Io posso qui parlar chiaro, perché l’alternativa che si presenta non è la mia persona o il mio partito soltanto; l’elettore dalla nostra parte può scegliere, se crede, anche i partiti collegati. Così abbiamo provveduto in democrazia alla libertà di coscienza. Voi credete che le cose siano tranquille e che non ci sia più alcun pericolo. Leggete il discorso tenuto il 19 aprile al Teatro Alfieri da Negarville. Sentite la dichiarazione: «se il monopolio politico della Dc dovesse convincere la maggioranza degli italiani e dovesse veramente far penetrare nella coscienza a volte superficiale di troppi italiani l’idea che in Italia non v’è altro governo possibile, allora si aprirebbe senz’altro la prospettiva della guerra civile, la quale potrebbe avere una scadenza più o meno prossima, ma è certo che le forze che vogliono un altro governo soprattutto per risolvere i problemi urgenti della vita popolare e della vita nazionale non avrebbero altra scelta che quella di fare l’insurrezione per cambiare governo» . Sentite la musica melodiosa di questi signori, i quali, pur trovandosi in una situazione relativamente di minoranza, hanno ancora il coraggio di fare di queste profezie e di queste minacce. Ond’è che io vi dico, e ho il diritto di dirvi: stiamo in guardia. Oggi è il 1° maggio, e i cortei che passano fanno pensare a molte cose. Ma io ne ho pensata una vedendo passare dinanzi alle vetrate tanti operai su motociclette, su motorscooter, su Lambrette: che il 1° maggio si è meccanizzato. Se vi sono tante Vespe, tante Lambrette, tanti motorscooter, e oggi non si va più tanto a piedi né solo in bicicletta, è segno che vi è stato un progresso. Sta a vedere che di questo ha colpa anche quel miserabile governo che io presiedo. È un piccolo fenomeno, se volete un piccolo sintomo, perché accanto a quelle macchine, a quella meccanizzazione, c’è un’altra meccanizzazione, vi sono i progressi dell’industria; ma è un fenomeno sufficiente per dire: mettiamo pure che le Lambrette e le Vespe sono state fatte da industriali, da operai intelligenti, ma in una atmosfera, in una condizione di economia che è stata diretta dal governo, da questo governo che rappresenta la reazione e il progresso. Non voglio qui ripetere il discorso di Milano , quindi devo richiamarmi a quanto ho detto là, lo troverete stampato. Non posso dire tutto quello che abbiamo fatto, ripetere tutte le cifre. Ne voglio aggiungere qualcuna soltanto ed integrare l’osservazione che ho fatto circa le Lambrette eccetera. È stata raddoppiata negli ultimi cinque anni la produzione elettrica, il metano, poi – non sarà merito nostro, ma degli uomini che ne hanno avuto intraprendenza, dello Stato che li ha aiutati, senza dubbio del ministro Vanoni, che ha appoggiato l’iniziativa di Mattei –, da zero è arrivato a un miliardo e mezzo di metri cubi, il 52 per cento di aumento della produzione dell’acciaio, un terzo della produzione meccanica, che era produzione per la guerra, è stata riconvertita. E badate che non soltanto le Vespe e le Lambrette si sono diffuse: i trattori, che nel ’38 erano 40 mila, oggi sono 80 mila e 80 mila rappresentano lavoro per la campagna. Vorrei ricordare (poiché molti di voi rappresentano soprattutto gli interessi dell’agricoltura) che nella campagna abbiamo fatto veramente uno sforzo notevole. Non ditemi se abbiamo fatto abbastanza o no, non domandatemelo: no, non abbiamo fatto abbastanza ed è per questo che dobbiamo fare ancora, per far di più. Ma abbiamo fatto molto, abbiamo speso per bonifiche, dal ’48 al ’53, 105 miliardi, abbiamo speso per fondo miglioramento aziende agricole 59 miliardi; la legge per la piccola proprietà e i mutui per la piccola proprietà ci hanno portato allo spezzettamento di 380 mila ettari. Nella riforma agraria – che vogliono dimenticare che abbiamo fatto, che vogliono rinnegare, perché, miserabili e meschini come sono, hanno votato contro alla Camera – per dieci anni abbiamo impegnato 365 miliardi, espropriando sinora 585 mila ettari, costituendo nove villaggi mentre 56 sono progettati, abbiamo costruito 551 case nuove, 6.113 sono in costruzione (parlo naturalmente della zona della riforma agraria, non delle case costruite all’infuori di essa); sono stati impiegati 1.902 trattori in quella zona. La legge sulla montagna prevede un altro programma per dieci anni con una spesa di 67 miliardi. Vi è poi il piano dodecennale per lo sviluppo dell’agricoltura: prestiti per acquisto di macchinario – anche qui a Torino avete avuto la vostra festa per la distribuzione dei macchinari –, in cinquantadue provincie sono state distribuite 5.593 macchine agricole. Ma, dite voi – voi non lo dite, ma lo dicono i vostri avversari – siete gli amici dei grossi, siete gli amici dei monopoli, andate d’accordo sottomano con i grandi signori per pelare i poveri. Vi ricorderò un’altra cosa, allora: la riforma fiscale. Quando si tratta di tasse si vede subito la rotta che si prende. Non abbiamo ancora fatto la grande riforma che vorremmo fare, cioè passare da un sistema di imposte di reddito misto a una tassazione prevalentemente personale, ma ad essa mirano e abbiamo fatto i passi iniziali, premessa indispensabile. Prima di tutto abbiamo provveduto ad abbassare le aliquote: abbiamo esentato sino alla quota di 240 mila lire, cioè abbiamo esonerato 436.697 modesti contribuenti, di cui 224.864 piccoli industriali e 213 mila artigiani e professionisti; abbiamo elevato il minimo imponibile a 480 mila lire per l’imposta complementare, esonerando così altri 400 mila contribuenti. Diminuendo l’aliquota, il carico dell’imposta, per i medi commercianti e industriali, è diminuito della metà, e per i medi artigiani e professionisti a un terzo. Ma adesso viene il bello. Vennero presentate le dichiarazioni obbligatorie per la prima volta in Italia nell’ottobre ’51, poi un’altra volta e un’altra ancora. Ora siamo alla terza dichiarazione. Indubbiamente non tutte queste dichiarazioni saranno veritiere la prima, la seconda e la terza volta, ma andiamo avvicinandosi alla verità, siamo sulla strada che ci porterà alla verità nell’accertamento. La Finanza ha tre anni di tempo per rivedere e cercare la verità. Si è fatta una revisione, finora sono state rivedute 145 mila dichiarazioni presentate nell’ottobre in occasione della prima dichiarazione, 118 mila nel marzo ’52 e centinaia di migliaia della complementare. Sapete cosa si è trovato? Si sono potuti accertare maggiori redditi, per una cinquantina di miliardi, per la prima e la seconda dichiarazione sulla ricchezza mobile, e una quarantina di miliardi circa sulle dichiarazioni per la complementare. Dunque, là dove si arriva alla revisione, coloro che possono vengono costretti a pagare. Siamo sulla strada di trasformare il sistema delle imposte. E se arrivassimo, ciò che può sembrare impossibile in Italia, a persuadere tutti che la strada giusta è quella di dire la verità arriveremmo anche alla giustizia sociale. Devo dire qualcosa agli amici che vanno parlando di corruzione. Ci saranno anche nelle nostre file delle pecore nere (in tutta questa massa non volete che vi sia qualcuno che pecca? I peccatori ci sono dappertutto). Ma ditemi se noi sopportiamo questo, ditemi se non è vero che quando un caso è scoperto va a finire alla magistratura, dal giudice, e viene fatta l’inchiesta. Questa è la purezza della vita. E badate, abbiamo anche votato una legge per cui se qualche deputato si fosse lasciato tentare oggi non lo potrebbe più fare perché ha dovuto rinunciare, in base alla legge sulle incompatibilità, a molti posti. D’altro canto, per noi è ancor più facile non incorrere in peccati di gola perché, nonostante quanto si va dicendo, le grosse banche, i grandi complessi industriali, i grandi giornali, le grandi editorie, non sono diretti da uomini della Dc, e il denaro dello Stato viene amministrato scrupolosamente. Si parla di monopoli e si dice: andate d’accordo con Valletta , con la Montecatini. Ma un paese miserabile, che sta risollevandosi adesso, che ha bisogno di lavoro, sul quale premono veramente la disoccupazione e la miseria, dovrebbe proprio perdere il suo tempo e suscitare attriti fra un industriale e l’altro? Non dobbiamo cercare di andare d’accordo? Andar d’accordo non vuol dire piegarsi agli interessi di una parte o dell’altra, vuol dire cercare la conciliazione, il bene, il progresso, quello che dà lavoro. Non regge dunque l’accusa che ci fanno di favorire i monopoli (come dicono ripetendo pappagallescamente una parola una volta che l’hanno coniata), perché in realtà di monopoli non vi sono che quello del tabacco e quello del sale, ed è verissimo che rendono molto allo Stato; se non ci fossero lo Stato dovrebbe attingere dalle tasche dei privati molto più denaro di quanto non cavi fuori ora. Oggi, 1° maggio, poiché ci si rimprovera nei comizi di non fare l’interesse degli operai, dirò che ho visto una cosa strana. La Cgil ha pubblicato un appello nel quale esalta il bilancio positivo della sua azione sindacale, e dice: abbiamo ottenuto notevoli successi, l’aumento degli assegni familiari nei settori privati, compresa l’agricoltura; l’estensione della scala mobile ai salari agricoli; la 13ª mensilità ai pensionati; i miglioramenti economici e normativi per numerose categorie e contratti di lavoro; l’aumento dell’indennità di licenziamento. Ma se avete avuto tutto questo compresa la tredicesima mensilità vuol dire che quasi tutti questi aumenti sono dovuti a provvedimenti legislativi o amministrativi. Chi li ha sanzionati? Il governo. Perché, allora, Di Vittorio dice che in Italia la miseria cresce e le condizioni sociali peggiorano? Se peggiorano o è colpa della Cgil o è merito della Cgil, ma se non peggiorano è merito anche del governo, non v’è dubbio. L’on. Santi stamane ha detto che il numero di disoccupati da 1.600.000 è salito a 2.200.000. Non è vero. In base a statistiche ufficiali fatte dalla commissione parlamentare d’inchiesta sulla disoccupazione risulta che il numero è diminuito a meno di 1.300.000, e pure questi sono numeri da accertarsi con cautela. In quanto alle case, Togliatti nel suo programma ha detto che bisognava costruire 300 mila vani all’anno, e la gente ha applaudito, senza pensare che noi nel ’52 abbiamo costruito 770.000 vani. Gli operai ricordino che la rivalutazione delle retribuzioni dei lavoratori e l’elevamento conseguente del tenore di vita sono dovuti soprattutto alla stabilità monetaria, perché a mano a mano che la lira perde valore anche i salari perdono notevolmente valore, ma se la lira mantiene il suo valore anche i salari restano alti. Vi cito queste cifre: nel settore dell’industria, mentre nel dicembre ’45 – fatta base cento nel 1938 – l’indice dei salari era di 1.544, e quello del costo della vita era 2.771, nel 1952 l’indice dei salari era 7.378 mentre l’indice del costo della vita era 5.575. L’indice salariale era, quindi, nel ’45 del 26,2% al di sotto di quello del costo della vita, mentre nel ’52 è stato notevolmente più alto; tutto ciò dimostra, in sostanza, un effettivo incremento dei salari reali nell’industria rispetto al ’38. Si dirà che è merito delle organizzazioni sindacali. Sì ma anche dell’intervento del Ministero del Lavoro. Ultimamente è stato per l’intervento del Ministero del Lavoro in appoggio a una richiesta della Cgil che vennero accolte da parte del patronato le richieste circa l’aumento degli assegni familiari e la realizzazione sostanziale dei principali aspetti del problema del conglobamento per quel che riguarda gli scatti d’anzianità e l’indennità di licenziamento. Una importante riforma è stata attuata attraverso parecchi decreti nel campo della previdenza sociale. Non voglio perdermi in cifre: richiamo la vostra attenzione soltanto su alcuni dati, che farà pubblicare a parte. Sull’assicurazione obbligatoria è stata approvata la legge fondamentale 4 aprile 1952 la quale introduce un trattamento minimo e concede la tredicesima mensilità, e questa realizzazione non è frutto soltanto delle lotte sindacali, ma è opera anche del Parlamento, della maggioranza parlamentare. Nel settore della tubercolosi abbiamo superato di gran lunga i sussidi che prima erano previsti. L’Istituto nazionale della previdenza utilizza finora 25.000 posti letto per lavoratori, lavoratrici madri, ecc. Non voglio entrare in particolari. Quello che vorrei vi ricordaste è la lotta che abbiamo ingaggiata contro la disoccupazione. Abbiamo introdotto i cantieri di lavoro e li abbiamo sviluppati per la realizzazione di opere di sistemazione montana, quelli di lavoro per la esecuzione di opere di pubblica utilità. A tutt’oggi, badate alle cifre, risultano istituiti 6.121 cantieri di rimboschimento, per 370.835 operai, a favore dei quali risultano spesi 25 miliardi; 12.416 cantieri di lavoro per 732.000 operai, a favore dei quali risultano spesi 54 miliardi. E non vi cito le opere che sono state compiute attraverso questi cantieri. Aggiungo i corsi per disoccupati; quelli, per esempio, avviati all’edilizia hanno costruito 6.135 vani, e tutti sono stati distribuiti in varie provincie d’Italia (attrezzi, utensili, attività artigiane). Sono stati istituiti 3.795 corsi per giovani lavoratori per 108.321 giovani dai 14 ai 18 anni, nonché 3.262 corsi per reduci per 109.500 lavoratori per 1.594.000.000 di spesa. Ho accennato rapidamente, non potendo fare altrimenti, a queste provvidenze di carattere operaio che è giusto elencare oggi, 1° maggio. Ci si rimprovera: voi siete contro lo sciopero. Permettetemi di dire una parola franca in materia. Abbiamo oggi in Italia trentasei federazioni e 451 organismi nazionali. Non credete vi sia necessità di fare una legge per regolare questi organismi? Non credete sia necessario interessarsi del problema degli scioperi, delle agitazioni? Vi sono o no esigenze assolute? Ad esempio, quando si fanno certi scioperi le organizzazioni sindacali stesse dicono che bisogna pensare al latte per i bambini, agli infermieri, alle cose più urgenti, come l’acqua ecc. Se di ciò non si preoccupasse il sindacato dovrebbe pure esservi qualcuno che se ne occupa, e cioè lo Stato. Ci vuole, dunque, una disciplina. Vi sono servizi essenziali che non si possono lasciare all’arbitrio assoluto dello sciopero. Lo stesso dicasi a proposito delle funzioni: vi sono funzioni collettive indispensabili. Volete che possano fare lo sciopero a loro piacimento i prefetti, i comandanti dei carabinieri, i carabinieri? Ma allora dove c’è una regola, una disciplina, a che servirebbe che lo Stato disponga di tutto un organismo se non la imponesse quando è necessaria? Se si vuole anche ammettere che esista – e non è vero – un diritto naturale di sciopero in tutti i casi, ci sarà anche, per lo meno, il diritto di rinunciare a questo diritto, o anzi l’obbligo, il dovere verso la collettività, in certi settori, di rinunciarvi. Non vogliamo una legge che regoli queste cose, che lasci la libertà di sciopero nelle contese economiche come lotte economiche, ma che salvaguardi gli interessi della collettività, indispensabili e necessari, e soprattutto richieda a coloro che hanno attività e funzioni una particolare moderazione nel far uso di questo diritto anche se come tale venisse riconosciuto. Tutte queste belle cose, amici miei, hanno bisogno, però, di un’atmosfera di pace. Ed ecco che ci accusano di volere la guerra. In un primo periodo – vi ricordate – fino al ’50-51, ci hanno spaventato descrivendoci la masse dell’esercito rosso, con una esaltazione fanatica nell’attacco in Corea, facendoci quasi sentire i carri armati, che da un momento all’altro potevano attraversare l’Italia e distruggere l’Europa, per costringerci alla neutralità e a venire in urto con l’America. Il secondo periodo incominciò sotto il segno delle colombe tubanti. Quando si parlava di minacce di guerra si diceva: però c’è Stalin; finché c’è Stalin – dicevano, finché c’è il «vecio» – la pace è assicurata. Era un’opinione generale. Quando è morto, invece, ricordate, è morto colui che era la garanzia della pace. E quando morì io feci una rispettosa dichiarazione e dissi: se fosse vero che era consigliere di pace, auguriamoci che questa sua tendenza trovi applicazione nel successore. Non avevo detto niente di male. Apriti cielo! Mi sono saltati addosso su l’Unità dicendomi assassino, dispregiatore della grandezza, ecc. Ma ecco, invece, che all’interno della Russia comincia la distensione: distensione pare voglia dire che quelli che erano ministri vanno in prigione, e quelli che erano in prigione diventano ministri. Non voglio criticare: è questione di metodo. Allora quelli che ammiravano e plaudivano a coloro che sono finiti in prigione e mi dicevano spregiatore perché non avevano avuto il debito rispetto per il loro ideale, adesso pretenderebbero che sputassimo addosso a quelli che sono in prigione ed esaltassimo quelli che sono venuti fuori. Noi diciamo: lasciateci un po’ orientare; siamo un pò esitanti, diffidenti. Dicono: non vedete che parlano di pace, che vogliono pace? Sta bene, se la vogliono siamo qua pronti ad accogliere le loro offerte, ma lasciatele esaminare, lasciateci accertare che non sia la solita storia. Se non sbagliamo, nel Laos c’è la guerra, sparano, attaccano. Dite voi: non sono mica i russi. No, ma sono dei vostri. L’Unità, prendete nota di quanto vi dico, l’Unità da Parigi il 30 aprile dice: «la marcia delle forze popolari – a proposito del Laos – appoggiate dai volontari» (dappertutto si tratta di volontari, come quelli di Spagna), sulla capitale del Laos continua: è la liberazione. Centomila volontari sono pronti ed assicurano il continuo afflusso di rifornimenti da Saigon. La chiamano liberazione, ma pare che sia guerra. Ma non ci sono le Nazioni Unite, non dite che bisogna fare appello all’ONU per evitare la guerra, perché allora non accettate l’appello, perché esaltate invece la guerra? Mi rifaccio all’inizio del mio discorso. Ricordate quella sera qui, quando pioveva a dirotto , quando ho avuto ancora la possibilità di leggervi una espressione dell’on. senatore Li Causi, che nel ’51 diceva: nel mondo c’è la guida dell’Unione Sovietica e la enorme volontà di lavoro del popolo siciliano trova oggi nell’Unione Sovietica l’esempio vivo di che cosa può fare un popolo che è al potere. Come il popolo coreano, che suscita la stessa ammirazione dei difensori di Stalingrado, il popolo siciliano lotterà per la pace, il lavoro, la terra e la libertà . Quando, nel bel mezzo della musica melodiosa di pace, si sentono i colpi della fucileria, da quella parte dicono: questi sono i nostri amici. E allora riprendono spirito e coraggio e incominciano ad esaltarsi di nuovo per la guerra, perché queste loro non le chiamano guerre, ma liberazioni, non conflitti, ma insurrezioni. Ma si muore anche là e vi sono conflitti e vi sono morti che si potrebbero evitare se veramente si vuole la pace. Noi diciamo allora: siamo lieti per ogni proposta seria di pace e bisogna in tutti i modi prenderli in parola quando dimostrano di volerla veramente. Ma per poterci persuadere bisogna che la fucileria cessi, che gli attacchi cessino, che la guerra venga sostituita dalla pace e dalle trattative. Questa è la prima condizione per poter poi regolare anche le altre partite rimaste aperte. Per finire, citerò anche Togliatti. Bisogna pure che mi interessi anche di lui, poiché è vostro candidato, no? Togliatti mi accusa, in un trafiletto de l’Unità, di far proprie le rivendicazioni dei nazisti ai danni della Polonia, e dice: quando è un governo guerrafondaio, quindi abbasso questo governo, bisogna capirlo . Sapete perché? Perché nel discorso di Milano ho richiamato l’attenzione degli uditori su questo fatto: che disgraziatamente i trattati, che dovevano essere trattati di pace, di Yalta e di Potsdam nel ’45 sono rimasti incompleti, sono rimasti aperti, perché in questi trattati si è detto che la definizione della frontiera fra la Polonia e la Gemania, la definizione, direi, definitiva della frontiera, si avrà nel futuro trattato di pace, e intanto si è affidato come amministrazione alla Polonia quel territorio tedesco che è al di là del Neisse e dell’Oder. Ho detto: è naturale che i tedeschi protestino, perché ci sono ancora tedeschi al di là della frontiera e vogliono l’unificazione. È fatale che avvenga così. Qual è il metodo per impedire che avvenga uno scontro, una guerra, su questa questione? Il metodo migliore è quello di legare la Germania di Bonn entro l’Unione europea, perché con le forze equilibrate dell’Italia, della Francia e del Benelux, e con l’influsso dell’Inghilterra sia possibile trattenere i tedeschi dal ricorrere a conflitti, se mai ne avessero voglia (in questo momento non ne hanno, ma potrebbero nascere, queste voglie) e ottenere una soluzione pacifica. Ecco perché sarei un guerrafondaio, perché affermo il contrario, e cioè che per evitare le guerre bisogna cercare la ricostruzione e l’Unione europea. Voi, amici, a Torino, so che comprendete più che altrove la parola unione. Torino è una città che ha accettato il sacrificio, un grande sacrificio storico, con il trasferimento della capitale, e tuttavia, ha promosso la unione italiana, sapendo che l’Italia era una grande nazione che doveva avere una grande espressione politica. Torino non ha perduto perciò la sua forza, ma è sempre una grande capitale della industria e una ispiratrice della nostra storia. Come voi sapete, sarà l’Italia del lavoro, culla della civiltà in una più grande Europa. Il vostro esempio deve essere l’esempio per l’Italia. Voi comprendete questa necessità di unione: dobbiamo unirci in Europa per avere la pace, dobbiamo unirci per avere un campo di lavoro comune, unirci perché i beni circolino, il lavoro circoli e l’italiano sia forza di lavoro rispettata in tutte le nazioni . 