In Italia il governo democratico rispetta così rigidamente le norme costituzionali e legali, che non può rendere nemmeno la doverosa riparazione alla Chiesa e al Sommo Pontefice, vescovo di Roma, sequestrando giornali e manifesti che dileggiano la sacra persona del Papa, protetta anche dal Concordato; e deve affidarsi ad una procedura lenta e finora inconcludente. In un altro Stato, nella cui storia non mancano le pagine di fraterna amicizia, col popolo italiano, il governo totalitario comunista arresta perfino un cardinale principe della Chiesa. Non dirò nulla contro quel governo, per non ingerirmi dal mio posto, nei fatti suoi, ma invio l’espressione della nostra solidarietà alla Chiesa ungherese, della nostra ammirazione per chi ne ha difeso i diritti a rischio della nostra libertà, e una parola di filiale devozione verso il sommo Pontefice, Padre comune della Chiesa universale che, difendendo la libertà della Chiesa, combatte per la libertà di tutti e per la dignità umana che sta alla base della democrazia. 