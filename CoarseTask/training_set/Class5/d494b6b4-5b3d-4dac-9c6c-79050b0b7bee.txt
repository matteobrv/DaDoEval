De Gasperi ha fatto riferimento alla sua conversazione riguardo a Trieste con il segretario Acheson, ad Ottawa. Ha ricordato brevemente la storia dell’area, citando l’indignazione dell’opinione pubblica italiana per l’abbandono di tutte le città italiane, perfino Pola, negli accordi provvisori iniziati a partire dalla linea Morgan. Il primo ministro ha detto che questa questione è tanto importante per il popolo italiano che non sarebbe possibile per il suo governo né per qualsiasi altro governo italiano giungere a un compromesso che non salvasse gli italiani ora residenti nella zona B. Ha evidenziato che 180.000 italiani sono stati trasferiti con il trattato di pace. Il popolo italiano non lo può scordare e non potrebbe accettare la perdita di altri italiani ora che l’Italia è membro del Patto atlantico. Ha detto che non è una questione essenzialmente geografica, ma una questione di popolazione. Psicologicamente, ha paragonato la sua importanza forse a quella di Gibilterra per la Gran Bretagna. Quanto ai negoziati in Jugoslavia, ci sono varie possibilità che rientrano nei margini di una soluzione praticabile. Tutte queste possibilità richiedono che i negoziati partano dalla dichiarazione del 20 marzo. Non ha insistito su una dichiarazione formale di questa posizione, ma Tito deve conoscere questo dato di fatto. In una soluzione etnica l’Italia potrebbe rinunciare alle zone popolate da slavi nella zona B, ma non potrebbe mai rinunciare all’area popolata da italiani. Ha mostrato due carte del Territorio libero e evidenziato su di esse in termini generali cosa aveva in mente. Approssimativamente si tratta di attribuire la metà a nord della zona B alla Jugoslavia, la costa e la metà meridionale all’Italia e una piccola porzione dell’hinterland della zona A alla Jugoslavia. Il primo ministro poi ha parlato dell’amministrazione della zona A. Ha espresso preoccupazione per il fatto che in Italia circola l’impressione che le autorità militari che comandano la zona A stiano abbandonando la politica annunciata dai tre governi della dichiarazione del 20 marzo. Ha evidenziato che dato che le disposizioni del trattato di pace su Trieste sono state dichiarate impraticabili l’unica appropriata base legale per amministrare la zona è la vecchia legislazione italiana. Ha citato la questione della giurisdizione della Corte di Cassazione di Roma e ha detto che l’agitazione nell’opinione pubblica riguardo al rifiuto del GMA di accettare tale giurisdizione è stata maggiore che nel caso di ogni altra questione in discussione. Tornando alla questione di una soluzione italo-jugoslava, il primo ministro ha detto che nel luglio ha cercato di parlare con Tito ma che le conversazioni hanno avuto conclusione negativa. Fortunatamente erano state tenute in segreto, perché altrimenti avrebbero inasprito ulteriormente la questione. Il primo ministro ha detto che riconosce il bisogno di una maggiore enfasi sul riarmo delle nazioni partecipanti al Patto atlantico. Ha detto che per condurre il popolo italiano a questo obiettivo la questione di Trieste è un elemento essenziale del quadro, perché sarebbe impossibile per gli italiani capire che il Patto atlantico non riguarda anche la questione di Trieste. Ha evidenziato che il successo nelle elezioni del 1948 è basato su quella dichiarazione. Tornando all’amministrazione della zona A, il primo ministro ha sottolineato che con l’accordo fra Morgan e Tito dell’11 giugno 1945, che ha stabilito la zona B, si è deciso che l’occupazione militare non deve riguardare l’amministrazione civile. Ha detto che questo è stato violato dal governo jugoslavo che ha immediatamente avviato un programma di comunistizzazione nell’area. Al momento dell’entrata in vigore del trattato di pace con l’Italia, il governo americano e quello britannico hanno enunciato una serie di principi che dovevano essere seguiti dai comandanti delle due zone del Territorio libero di Trieste in attesa della nomina di un governatore. I due governi in particolare avevano sottolineato che i comandanti non avrebbero dovuto fare nulla che confliggesse con le previsioni del trattato di pace. Con la dichiarazione tripartita del 20 marzo è stato introdotto un nuovo approccio al problema di Trieste e sarebbe sembrato logico che l’AMG nella zona A adattasse la sua politica allo spirito della dichiarazione. In altre parole, in attesa della soluzione generale per Trieste, l’AMG avrebbe dovuto permettere alle autorità italiane locali e centrali nella zona A di esercitare la giurisdizione amministrativa ai più alti livelli e altre funzioni. Questa considerazione era infatti contemplata anche dal trattato di pace che nelle parti relative dovevano essere interpretate in senso ampio piuttosto che in senso restrittivo. Sfortunatamente sta accadendo proprio l’opposto. L’AMG estende le proprie funzioni a svantaggio degli uffici italiani e si sta sempre più allargando. Il governo italiano ritiene che l’intera amministrazione dell’AMG dovrebbe essere considerata temporanea e provvisoria come previsto nella dichiarazione del 20 marzo e che la linea del governo alleato dovrebbe mirare al ritorno del Territorio di Trieste all’Italia. In tal caso ritiene che potrebbe trovare una base giuridica riguardo alla legislazione esistente nei territori occupati nelle norme del diritto internazionale generale (Articolo 43 della Convenzione dell’Aia del 1907). In attesa di una soluzione definitiva per il Territorio libero la legge italiana dovrebbe continuare a essere in vigore nel Territorio come previsto dalle norme ordinarie relative all’amministrazione dei territori occupati in tempo di guerra. L’articolo 10 dell’annesso VII del trattato di pace prevede che «leggi e regolamenti esistenti rimangono validi finché revocati o sospesi dal governatore». Dato che il governatore non è mai stato nominato e che il Territorio libero non è mai stato stabilito costituzionalmente, leggi e regolamenti italiani esistenti non possono essere revocati o sospesi dall’attuale amministrazione militare provvisoria. Questo è particolarmente importante nella questione dell’amministrazione della giustizia. Il diritto di appello, diritto fondamentale che spetta a ogni cittadino in ogni paese democratico, non dovrebbe quindi essere negato ai cittadini di Trieste e la competenza della Corte di Cassazione di Roma dovrebbe essere riconosciuta nel Territorio libero. Venendo alla questione delle relazioni italo-jugoslave il primo ministro ha sottolineato che negli anni scorsi sono stati firmati venti o trenta accordi con la Jugoslavia e che di fatto ora dai cinque a sei miliardi e mezzo di lire sono congelati in Jugoslavia. Quanto alla sistemazione territoriale di Trieste [gli italiani] sarebbero pronti a considerare concessioni economiche e accordi come, ad esempio, una zona libera nel porto di Trieste che dovrebbe servire come sbocco naturale per l’hinterland. Tornando ai negoziati fra governo jugoslavo e autorità militari alleate che stabilirono la linea Morgan, si chiede se ora gli alleati non possano negoziare con la Jugoslavia una nuova linea che includa una zona etnica nella zona B occupata dalle autorità militari alleate. […] Il primo ministro desidera evidenziare soprattutto che sarebbe particolarmente pericoloso per l’Italia cominciare colloqui con la Jugoslavia senza la prospettiva di raggiungere una conclusione. Un fallimento peggiorerebbe molto la situazione e metterebbe a rischio la posizione del governo italiano all’interno. Riconosce che è di grande importanza per l’Europa tutta che la Jugoslavia continui ad essere indipendente dall’Unione Sovietica. Quanto alle capacità militari jugoslave, il primo ministro ha detto che il governo italiano è molto interessato alla questione e che la stima del capo di stato maggiore dell’esercito italiano è che gli jugoslavi potrebbero resistere ai satelliti [dell’Unione Sovietica] ritirandosi sulle montagne, ma che non avrebbero avuto speranze di resistenza di fronte a un intervento dell’esercito sovietico. […] Il primo ministro ha aggiunto che la sua opinione pubblica è diversa da quella di Tito, perché lui deve mantenere un pericoloso equilibrio, mentre Tito non ha questo problema. […] Il primo ministro poi ha sottolineato che gli jugoslavi senza dubbio avrebbero parlato di minoranze slave da altre parti d’Italia oltre che nella zona B. Ha evidenziato che l’Italia ha già perso con il trattato circa 180.000 italiani nella penisola istriana. Già sofferta questa perdita, il popolo italiano non è nella condizione di accettare tali rivendicazioni. Così, a meno che le discussioni non siano fin dal principio limitate rischiano di condurre a un fallimento che peggiora piuttosto che migliorare la situazione. La dichiarazione del 20 marzo deve quindi essere il punto di partenza dei colloqui. È essenziale che essi rimangano entro quell’ambito e che comincino discutendo della zona B. Ha riconosciuto che per rendere la soluzione accettabile per la Jugoslavia possono esserci delle concessioni nella zona A e sarebbe disposto a farle come indicato, negli stretti limiti delle sue possibilità. […] Il primo ministro ha insistito che anzitutto bisogna preparare una nuova atmosfera che non comporti menzione alla zona A all’inizio dei negoziati. Ha ripetuto che anche ora tutti gli avvocati in Italia stavano protestando per la questione della Corte di Cassazione nella zona A. Ha sottolineato che nel 1949 a Trieste, di fronte a una folla di 200.000 persone, ha dato la sua parola per sostenere la buona fede di Stati Uniti, Regno Unito e Francia sulla dichiarazione del 20 marzo. Il suo intero governo è impegnato in quell’accordo e egli non potrebbe rinunciarvi con una dichiarazione pubblica. Ha detto che se una soluzione della questione di Trieste dovesse essere imposta all’Italia sulla base di quanto domandato dagli jugoslavi, sarebbe pronto a lasciare il proprio incarico se si trovasse un successore che lo accettasse, ma che non crede che in Italia vi sia nessuno che può ottenere l’appoggio del popolo italiano per una soluzione che lascia degli italiani sotto la sovranità jugoslava. […] 