A leggere certi commenti di oggi, sembrerebbe che i quattro partiti che si presentarono collegati alle urne si fossero incontrati incidentalmente per via, senza dirsi l’un l’altro donde venissero e dove si proponessero di andare: compagni di viaggio di una sola giornata i quali, scesa la notte, si perdono nel buio, senza ricordare più i rispettivi connotati. Ma la verità è un’altra. Il collegamento, cioè l’associazione delle liste, venne attuata ai primi di maggio 1953; ma esso fu l’applicazione e la conseguenza di un accordo di principio che era stato solennemente concluso e firmato il 15 novembre 1952. È utile rileggere questo documento: «La Democrazia cristiana, il Partito socialista democratico italiano, il Partito liberale italiano, il Partito repubblicano italiano, per consolidare la democrazia; per assicurare la stabilità e l’efficienza delle istituzioni parlamentari e del governo; per garantire l’ascesa del popolo italiano ad un più alto livello di giustizia sociale stabiliscono un accordo politico che l’impegna alla difesa solidale dei diritti inalienabili della persona, dell’autonomia della nazione, della concordia civile e della difesa della pacifica convivenza tra i popoli» . Coscienti delle loro responsabilità, i quattro partiti democratici prendono sin d’ora il loro posto nella prossima competizione elettorale quali interpreti delle aspirazioni più alte e vitali della nostra storia: l’ideale democratico, la libertà politica e l’indipendenza della patria, i valori universali del Cristianesimo, i princìpi di giustizia sociale nel primato delle forze del lavoro. Nella concorde visione dei compiti di un moderno Stato democratico, i quattro partiti affrontano la lotta uniti da un accordo che, nell’autonomia delle rispettive posizioni, ne garantisce la confluenza per il bene comune del popolo italiano. Risulta da tale accordo politico che i partiti rivendicavano bensì, com’era naturale, l’autonomia delle loro posizioni – cioè i socialdemocratici, i liberali, i repubblicani, i democratici cristiani conservavano ciascuno la loro propria fisionomia ideologica e programmatica e la piena libertà di partecipare o non partecipare a responsabilità governative, ma tutti e quattro fissavano di comune accordo alcuni postulati e affermavano alcune istanze discriminanti che li caratterizzano in confronto degli altri partiti in lotta. Tale comune caratteristica era indicata come segue: ideale democratico, libertà politica, indipendenza nazionale, valori universali del Cristianesimo, giustizia sociale e pacifica convivenza tra i popoli. Il 7 maggio poi, celebrando l’avvenuto collegamento, i quattro sottoscrivevano un altro comune impegno, quello di orientare con lealtà la loro battaglia elettorale al fine solidale della difesa e del consolidamento delle istituzioni democratiche. Si trattava dunque non di un incontro casuale, ma di una comunanza di vedute e di progetti, certo circoscritte ad un particolare settore quale è quello politico più propriamente detto, che però era destinato ad essere appunto il settore nel quale doveva svolgersi principalmente la lotta fra maggioranza e opposizione. A questo momento, dall’esterno si tentarono due diversioni. Mentre sulla destra si introdusse l’elemento di una revisione costituzionale di carattere legittimista, sulla sinistra il Psi assunse uno schieramento che voleva apparire di indipendenza in confronto del comunismo. In realtà non era che una posizione parallela e conforme alla nuova tattica distensiva di Malenkov; né il comunismo nostrano aveva assunto posizione diversa, per quanto per ragioni evidenti di tattica si lasciasse alquanto sopravanzare. Senonché la manovra di Nenni trovò un sorprendente aiuto nel discorso di Churchill e in tutto l’atteggiamento inglese, al quale il socialismo italiano parve avvicinarsi tanto che Nenni, il quale sin dai tempi di Hitler fu sempre dall’altra parte della barricata, cioè da quella russa, in questa occasione parve accordarsi col laburismo inglese e la sua voce parve contraffare la voce dell’Europa neutralista contro l’atlantismo americano. In verità Nenni nell’Avanti! del 2 giugno non aveva mancato di rilevare che tra i socialisti italiani e i laburisti vi sono anche motivi di dissenso sul «modo diverso con cui noi apprezziamo la Rivoluzione di ottobre e i suoi sviluppi nei trentasei anni trascorsi, sulla Rivoluzione cinese e sulle democrazie popolari dell’Est, e inoltre (come egli continua) sulla diversa valutazione dell’Internazionale socialdemocratica» . Ma negli ultimi giorni della campagna non ci fu occasione di insistere su questi motivi di dissenso, né di fare ammettere a Nenni che in realtà si tratta di un contrasto profondo ed essenziale intorno alla Rivoluzione russa, al bolscevismo, alla conquista della Russia e della Cina, insomma proprio del contrasto principale fra Occidente e Oriente. Né forse fu abbastanza rilevato che Nenni, facendo sua la tesi bolscevica contro la Comunità di difesa e l’Unione europea, stroncava le speranze di un rinnovamento europeo, che pure suscitano entusiasmo anche fra le masse socialiste. Forse la sua propaganda su questi temi non trovò sempre adeguata reazione. Le ragioni sono diverse e molteplici in ciascun settore. Per quanto riguarda la Dc bisogna rilevare che il partito si batteva fra due fuochi, e prima il provocante attacco neo-fascista e poi l’intervento massiccio comunista assorbirono le sue forze. Tuttavia nel nostro campo fu rilevato l’irriducibile contrasto, sia riguardo alla politica internazionale, nella quale noi vogliamo la pace, sì, ma anche la sicurezza e quindi le alleanze, sia riguardo all’Europa, nella quale cerchiamo, sì, la soluzione dei problemi fra Occidente e Oriente ma prima di tutto il consolidamento della collaborazione tra Francia e Germania, che è condizione dell’Unione europea, e quindi di un mercato comune di beni e di lavoro; né siamo davvero anglofobi, ma non vogliamo rovinare il nostro paese isolandolo dall’indispensabile amicizia dell’America. Del resto non in noi potevano sorgere dei dubbi circa la cosiddetta alternativa. Ne abbiamo subito negata la consistenza. Nenni dal canto suo fu abbastanza trasparente, quando alla Basilica di Massenzio inaugurò la campagna dichiarando: «è nella pienezza della nostra responsabilità che ci presentiamo al corpo elettorale alzando la bandiera dell’alternativa socialista. Non abbiamo nulla da ripudiare. Né d’altro canto le azioni sono tutto, ci sono le lotte sindacali. C’è l’azione unitaria di massa. In qualsiasi circostanza le forze reazionarie ci troveranno uniti coi comunisti e con l’avanguardia democratica nelle lotte sindacali, e nella difesa della Repubblica, della democrazia, della pace» . Quale concetto più unitario di codesto? Togliatti ne prese atto con soddisfazione. È anche poi, quando nel seguito della lotta, il Psi fece manovrare più seducentemente lo specchietto per le allodole, si parlò è vero di una nuova maggioranza, alla quale avrebbe potuto partecipare anche parte della Dc, ma c’è stato anche un solo momento in cui si fosse rivelata una sia pur parziale confluenza di princìpi o di compatibilità di programma? Ci si è chiesto semplicemente di rovesciare la nostra politica. Ecco come suonava il manifesto agli elettori del Psi: «…occorre cambiare strada, cambiare politica. Ma non si cambia politica con la Dc che si è rivelata incapace di resistere alla attrazione della sua destra conservatrice e clericale; non si cambia strada con gli apparentati della Democrazia cristiana scesi più di una volta alla parte di agenti provocatori contro il movimento operaio e popolare. Non si cambia né strada né politica con la socialdemocrazia, elemento di confusione e di corruzione trasformistica». Avevamo bisogno di altri chiarimenti? Se la violenta, quotidiana campagna anticlericale, anzi, più precisamente anti-cattolica, non fosse stata la caratteristica più irriducibile dell’Avanti! già, questo linguaggio perentorio delle manifestazioni ufficiali ci avrebbe dispensato da qualsiasi discussione. La alternativa socialista fu in realtà l’alternativa anticlericale, tanto più iniqua e infondata, in quanto era nello stesso tempo rivolta contro partiti nostri collegati che ad ogni occasione tenevano a dissociarsi da ogni «confessionalismo». Per quanto riguarda la socialdemocrazia, aggiungiamo in particolare che l’accanimento spregiativo col quale i socialisti di Saragat, antichi compagni dell’unità socialista, vennero trattati dai loro commilitoni di un tempo basta da solo a documentare lo spirito fazioso, intollerante e soverchiatore dell’apparato nenniano, forgiato alla scuola bolscevica. In fondo si tratta pure di gente che crede nel socialismo e lavora da anni in patria e per esso ha sofferto in esilio, gente che ha dimostrato molte volte di preferire l’ideale all’interesse. È l’unico partito in Italia che appartiene all’internazionale socialista, della quale fanno parte quasi tutti i partiti socialisti d’Europa. Le ragioni dell’insuccesso non sono tutte chiare e precisabili. Ma se fosse vero quello che affermano i nenniani che parte dei voti saragattiani sono passati a Nenni, perché questi elettori hanno creduto che egli li liberasse dalla dittatura comunista, allora quelli sono voti davvero non perduti definitivamente per la democrazia in quanto l’avvenire si incaricherà di disingannarli. Comunque i Dc che hanno resistito magnificamente, sia all’attacco come alla insidia, sentono ora la responsabilità di dover rappresentare la democrazia in genere, non nel senso di far monopolio della sua causa, che saranno lieti di veder difesa da tutti, ma di sostenere i princìpi e i postulati dell’accordo comune del novembre 1952. La nostra fedeltà alla causa democratica, qualunque cosa avvenga è fuori discussione. L’Italia difenderà la sua libertà dentro e fuori le frontiere. 