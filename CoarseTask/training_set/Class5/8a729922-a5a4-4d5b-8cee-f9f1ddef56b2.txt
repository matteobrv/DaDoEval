Amici, non sono venuto per tentare di convertirvi perché so di parlare a dei convertiti. Non sono venuto a spiegarvi la lotta politica perché so che voi siete intelligenti. Non sono venuto a indicarvi quali sono le mete, quale debba essere l’organizzazione, quale debba essere l’ardore della lotta che combattiamo perché so che voi siete stati combattenti in periodo di guerra, come lo dimostrano i tanti fazzoletti azzurri che vedo e siete dei combattenti nella organizzazione civile. La lotta nella vita civile in quanto onesta e diretta a difendere la patria è la continuazione della lotta nel tempo di guerra, perché l’una salva la libertà dinanzi allo straniero, l’altra difende la libertà dinanzi ai tortuosi raggiri di partiti che dimenticano che al di sopra di ogni partito, al di sopra di ogni fazione e di ogni ideologia rimane sacro l’amore ed il pensiero della patria. Amici varesini, voi capite che dopo gli avvenimenti di politica estera annunciati ieri sera, io devo parlare prima di tutto di questo. So che voi avete ospitato con tanto amore i profughi giuliani, i profughi di Trieste, i profughi di Pola. Oggi le speranze di ricongiungerci a quelle terre sono aumentate. Non c’è ancora la sicurezza e forse il calvario non è alla sua ultima stazione, ma rinasce la speranza che il calvario finirà e che potrà poi esserci anche la resurrezione. Rinasce la speranza che dalla confusa situazione politica internazionale creata dai trattati di pace possa sorgere una soluzione più naturale e più giusta. Ieri sera parlando dinanzi ad una grandissima folla radunata in piazza Sordello a Mantova, quasi presentendo che la questione dovesse diventare acuta e ancora angosciare i nostri cuori di italiani, facevo l’augurio (poiché parlavo in quella piazza che porta il nome di Sordello, cioè dell’uomo che venne scelto dallo scultore del monumento a Dante in Trento per ricordare l’amor patrio: «O mantovano, io sono Sordello della tua terra»), che come Dante aveva protetto Trento e i trentini, ora che Trento è liberata e assicurata all’Italia, Dante si trasferisse a Trieste per proteggere tutta la Venezia Giulia e preparare i destini dell’avvenire . Non è questo un grido di guerra o un grido di riconquista come si va dicendo o come si vorrebbe sospettare: è un grido di pace. A Mantova io aggiunsi un altro ricordo: sul monumento a Dante sta scritto: «inchiniamoci italiani, inchinatevi stranieri, rialziamoci tutti affratellati nella giustizia». Questo è il nostro programma, il programma pacifico, programma di comprensione, di collaborazione; speranza e sicurezza che si aprirà una via, che il pensiero fondamentale della giustizia e della fratellanza dei popoli porterà ancora a riunire le forze sparse. Oggi leggendo il messale sono rimasto colpito da una frase contenuta nella formula della benedizione dell’ulivo. Si dice: «O Dio, Tu che sai radunare le fronde sparse, le parti disunite, benedici». Ed io ho pensato in quel momento, scusate la distrazione ma forse non è distrazione perché noi le cose pubbliche, le cose della patria, le cose della famiglia italiana le sentiamo come cose nostre, come cose dello spirito nostro, come una missione sociale, un apostolato che noi sentiamo e manifestiamo anche nei rapporti con i nostri fratelli, ho pensato e dicevo: «O Signore, tu che raduni e sai radunare le fronde sparse e ricostituire un albero dalle fronde stesse, Tu potrai radunare anche le fronde sparse del popolo italiano e farle ricostituire in una unica famiglia». Voi sapete la notizia che tre delle quattro potenze firmatarie del trattato di pace hanno dichiarato ieri alla quarta di avere ormai fatto la esperienza che quel compromesso, quell’espediente che si era cercato alla conferenza di Parigi creando il cosiddetto «territorio libero di Trieste», si è dimostrato ormai inoperante. Quando ho sentito che queste tre potenze dichiaravano che da tale esperienza avevano dedotto la convinzione che bisognava ormai tornare indietro e rettificare il malfatto, correggerlo e restituire Trieste all’Italia, capite bene che il mio animo (animo di un uomo che ha preso parte diretta alle trattative e si è logorato nell’angosciosa vigilia prima del trattato per insistere presso amici ed avversari e in riunioni pubbliche e in conferenze e in colloqui privati, che quella era una soluzione non costruttiva, che quella era una soluzione che poteva mettere in pericolo perfino i rapporti internazionali e quindi la pace), voi capite bene come il mio animo abbia tremato di gioia e di speranza constatando come il nostro ragionamento, che pareva sepolto nell’oblio delle formule tombali del trattato, trovi ora comprensione in almeno tre di quegli Stati. Amici miei, so bene che il popolo italiano vuole la immediata attuazione. Una proposta non è una definizione del problema. E noi con somma prudenza ci guardiamo bene dal credere che il fatto sia compiuto, che la restituzione sia avvenuta, che la meta sia raggiunta. Amici miei, il popolo italiano radunato in tutte le piazze deve sapere che il governo si è piegato e ha subito per amore della pace il trattato; ma è sempre vigile e coglierà ogni occasione, ogni mezzo pacifico per potere ricostituire tutte le fronde della patria, ma che sopra ogni cosa vuole la pace. Vi ricorderete quando Togliatti senza incarico alcuno o per incarico del suo partito fece quel certo viaggio a Belgrado e poi comparve a Roma con una certa intervista con il maresciallo Tito, dalla quale doveva apparire che si sarebbe combinato senza altro con la Jugoslavia e che Trieste sarebbe ritornata all’Italia a condizione che avessimo ceduto Gorizia alla Jugoslavia? Ricordate, perché l’episodio va ricordato per fare dei raffronti utili, cosa avvenne? Avvenne questo: che quando noi, che eravamo al governo con Nenni ministro degli Affari Esteri, siamo stati sorpresi dalla notizia pubblicata dall’«Unità», non abbiamo fatto scandalo, ma passando sopra alla evidente speculazione elettorale, abbiamo detto in un ordine del giorno del Consiglio: sta bene: prendiamo atto con soddisfazione che il maresciallo Tito nell’intervista a Togliatti si è dichiarato per il carattere italiano di Trieste e quindi per la restituzione della città all’Italia. Ma non possiamo accettare il cambio: non possiamo rinunciare a Gorizia che è pure italiana. E quindi abbiamo detto; prendiamo il bene che c’è; sul resto negozieremo, tratteremo, discuteremo. Abbiamo incaricato il ministro degli Affari Esteri di avviare conversazioni rivolgendosi ai rappresentanti slavi che stavano allora a New York trattando dei rapporti internazionali. E così per un certo periodo si ebbero trattative, le quali poi fecero scoprire che in realtà i rappresentanti ufficiali del governo jugoslavo nulla sapevano e non volevano ammettere quelle certe conclusioni di speranza per noi, che si potevano derivare dalle dichiarazioni di Togliatti. Ora state attenti all’avvenimento di ieri. Ieri, le tre potenze Francia, Inghilterra e Stati Uniti, hanno presentato alla Russia una dichiarazione in cui è detto: «Ci ricrediamo; il compromesso al quale eravamo arrivati proprio per uscire dalle strettoie della trattativa e per riuscire a concludere una pace che dovrebbe porre fine a questa disastrosa guerra, quel compromesso, abbiamo visto che non regge. Abbiamo sbagliato strada. Gli italiani avevano ragione quando ponevano delle obiezioni e quando proponevano di rivedere ulteriormente, facendo delle aggiunte correttive, il trattato di pace» . Ebbene che cosa ha fatto l’onorevole Togliatti e con lui e dietro a lui il suo scudiero onorevole Nenni? State attenti, e voi che siete persone intelligenti comprenderete subito la differenza della visuale e direi anche la differenza fra i sentimenti che animavano noi dinanzi alla impresa cosiddetta togliattiana di Belgrado e quelli che animano i socialcomunsti innanzi alle proposte di ieri. Togliatti che cosa dovrebbe dire? Togliatti dovrebbe dire come noi abbiamo detto: benissimo, prendiamo atto che almeno tre grandi potenze ci hanno dato ragione; vediamo di intavolare trattative. Togliatti che parla russo potrebbe dire alla quarta potenza: amica Russia, persuadi anche te e cerca di persuadere gli jugoslavi che quella strada che avevamo preso è sbagliata, che quel compromesso non funziona; questo territorio libero non esiste che sulla carta. Questa mattina, aperto il giornale, credevo di trovare dichiarazioni in tal senso di Togliatti ed anzi fra me e me dicevo: quello è talmente furbo che farà meglio di quanto io non immagini in questa circostanza. Invece mi sono sbagliato. L’«Unità» contiene una dichiarazione fatta da Togliatti a Siracusa: la dichiarazione dice che si tratta solo di speculazione elettorale; di un volgare tentativo di speculare sul sentimento degli italiani per trascinare l’Italia in un’atmosfera di guerra . Vedete come qui sia inutile controbattere; quando è avvenuto il viaggio di Togliatti a Belgrado eravamo pure alla vigilia delle elezioni amministrative a Roma. Era evidente, quindi che io dovevo ritenere trattarsi di una speculazione elettorale. Oggi Togliatti dice che si tratta non solo di una speculazione elettorale ma di un volgare tentativo di creare una psicosi, un’atmosfera di guerra in Italia. Questo tentativo, dice Togliatti, deve essere respinto. Ma non c’è bisogno di respingere il tentativo perché non esiste, perché l’Italia, il governo italiano, il popolo italiano che ha subìto i sacrifici di un trattato (e questo l’abbiamo detto ripetutamente alla Camera proprio polemizzando con Togliatti), l’Italia che ha subìto l’umiliazione del trattato perché si presentava come un espediente di pace e di accordo fra le quattro potenze, oggi come ieri, ha la speranza che un giorno si apra la via alla collaborazione pacifica tra popoli liberi. Noi, invece, come per la pace abbiamo subìto il sacrificio del trattato, così oggi interpretiamo questa mossa delle tre potenze con spirito di pace e come un tentativo di impedire ragioni di guerra. Così la interpretiamo e così intendiamo contribuire ad essa con spirito pacifico tanto verso la Jugoslavia come verso la Russia. Non si tratta di un tentativo che deve essere respinto. Si tratta di una mossa che deve essere accolta con gratitudine e con riconoscenza perché io dico che se si tratta di infilare la strada giusta, è meglio tardi che mai. Togliatti è allarmato che forse il pubblico italiano si lasci prendere da ottimismo. Ma gli italiani sono abbastanza intelligenti. Piuttosto Togliatti faccia convocare il Cominform a Belgrado e faccia decidere, nell’interesse dell’Italia, ma anche nell’interesse della Jugoslavia che questa possibilità che viene offerta dalle grandi potenze cosiddette plutocratiche, come lui le chiama, giunga a conclusione definitiva. Dice Togliatti: è mia opinione che risolveremo la questione di Trieste quando l’Italia avrà un governo democratico indipendente, il quale farà una politica di collaborazione e di fraternità con il popolo jugoslavo. Diciamo chiaro: quando, come dice Togliatti, ci sarà un governo cosiddetto democratico popolare progressivo come quello jugoslavo. Ma nulla risolveremo, mai, dice ancora Togliatti fino a che avremo un governo vassallo dell’imperialismo americano. Avete sentito? Tutti i salmi finiscono in gloria! Frattanto io rispondo: noi siamo riusciti a convincere tre su quattro, provi lui con il quarto e poi discorreremo. Anche «l’Avanti» per fare onore al suo nome si mette dietro all’onorevole Togliatti e ripete le stesse argomentazioni e le stesse ragioni. Anche per «l’Avanti» con questo governo non si fa niente; bisogna cambiare governo . Conclusione: votate per il Fronte popolare. Che cosa devo aggiungere a questa esposizione di fatti? Mi pare che non devo aggiungere altro. Noi abbiamo tanto insistito per la revisione e io prendo atto che questa revisione è in corso per una proposta formale di tre sulle quattro potenze. Di ciò devono rallegrarsi tutti gli italiani, a qualunque partito appartengano, siano favorevoli o no a questo governo e non bisogna vincolare la questione all’esistenza di questo o quel governo, non importa se al governo ci sia o no De Gasperi, importa che Trieste venga all’Italia. Questo è l’essenziale. Ma in verità quando Togliatti dice subito che non si può accettare l’offerta delle tre grandi potenze perché ipocrita, io domando che cosa succederebbe se simile gente andasse al governo, se avessimo l’appoggio di uno su quattro e gli altri tre contrari? Ecco la politica sbagliata, la politica di fazione dei comunisti. Non si comprende proprio come si debbano falsare i rapporti che noi intratteniamo con l’America e come si possa speculare sui veri scopi del piano Marshall. Gli Americani con il piano Marshall vogliono liberarsi dal pericolo di una terza guerra, preferendo prestare denaro in tempo di pace che spenderne in un conflitto. D’altra parte queste spese per la pace sono 20, 50 volte inferiori di quelle di una guerra. Di fronte a queste prospettive non si capisce proprio perché i comunisti non solo in Italia ma in Francia, nel Belgio e in Inghilterra vogliono sabotare il piano per renderne impossibile l’attuazione. Si capisce solo se si considera che questo atteggiamento è stato ordinato dalla Russia e dal Cominform. Ecco perché noi abbiamo dovuto chiamare le folle nelle piazze per dire: non siate incerti, non siate pavidi, non lasciatevi spaventare, non lasciatevi sviare dalla strada giusta. Il nostro disegno di pace ha già raggiunto in questi giorni una prima tappa: la firma del trattato di unione doganale fra l’Italia e la Francia e non c’è bisogno che io sottolinei l’importanza storica dell’avvenimento. In questo anno ricorre il centenario del primo Parlamento italiano e in questo secolo il popolo italiano ha dovuto duramente lottare ed ha dovuto fare sacrifici grandissimi per raggiungere l’indipendenza nazionale. Un triste periodo, il periodo della dittatura fascista ci ha fatto ripiombare in una situazione disastrosa onde oggi è necessario ancora che il popolo italiano faccia ogni sforzo pacifico che deve venire effettuato nella collaborazione e con la pazienza per la ricostruzione dell’Italia. Ed è perciò che vi esorto a dare il vostro voto affinché ci diate la certezza che ci si sta incamminando sulla via giusta. La Democrazia cristiana non ha bisogno di nascondere i suoi connotati: le nostre bandiere che così numerose sventolano oggi in questa piazza è una vecchia bandiera che risale non soltanto al Partito popolare del 1919, ma risale più indietro nella storia italiana, risale a tutti i regimi comunali, provinciali e statali che compirono la fusione delle energie della nostra stirpe con la fede della civiltà cristiana. La fusione di questi due elementi fondamentali della nostra nazione è simboleggiata nella bandiera dello scudo crociato. Oggi esso si presenta verso l’avvenire con la sicurezza delle nostre coscienze e della nostra ferma volontà. 