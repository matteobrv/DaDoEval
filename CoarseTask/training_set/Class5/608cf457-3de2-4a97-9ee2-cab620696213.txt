Abbiamo detto all’on. De Gasperi: visto che non ci vuol parlare di sistemi elettorali o del caso Duclos in Francia ; visto che, come amava ripetere talvolta Giolitti, non ama occuparsi di politica, ci parli da giornalista, da collega che ha fatto più carriera di noi. Vuole, allora, risponderci a questa domanda: crede, Lei, allo «Stato forte»? Lo Stato forte? Sicuro, io credo anche nello Stato «forte». Ma bisogna intendersi sulle parole. «Forte» significa reazionario o totalitario? Regime arbitrario o dittatura di classe borghese o proletaria o regime prevalentemente militare? Significa, infine, lo Stato partito? Se si escludono queste interpretazioni, lo «Stato forte» non può essere che quello ove si rispetta e si fa rispettare la legge. La legge, cioè la Costituzione e tutte le altre leggi che sono in vigore e servono per applicarla. Naturalmente nella applicazione delle leggi ci può essere un modo «più fermo» e un altro «meno rigido» e qui esiste senza dubbio un margine di elasticità che costituisce lo «stile di governo», variabile secondo le persone e i tempi e meritevole ora di approvazione, ora di critica, ora di sollecitazione; ma per i democratici veri, che nella democrazia credono e ritengono di doverla rendere vitale, sia pure correggendola, al di fuori di tale zona si tratta di metodo, di tempestività, non vi può essere altra alternativa che questa: o la «legge» o «l’arbitrio», con pericolo di scivolare nella dittatura. E poiché la Magistratura, come s’è visto in parecchi casi, ritiene che le leggi attuali non siano abbastanza chiare, bisogna aggiornarle e farne di nuove, ispirandosi all’esigenza della vita collettiva odierna, alla sua complessità, ai suoi pericoli. Ecco perché – fra l’altro – il governo aveva presentato alle Camere l’aggiornamento del Codice penale ed è tornato a ripresentarlo al Senato. Bisogna essere precisi circa il sabotaggio economico, l’occupazione delle fabbriche e delle terre; ed è fatale che uno Stato moderno debba vedere più da vicino di quello che fosse stato necessario nel passato il problema della difesa del regime democratico e delle libertà fondamentali. Tutto ciò vuol dire applicare la Costituzione, vuol dire difenderla contro i pericoli interni che la minacciano. Cosicchè Lei non accetta che si dica: bastano le leggi vecchie; basta applicarle e farle applicare. Rispondo che qui deve valere un criterio sperimentale, che va ricercato o dalla giurisprudenza o dal diverso modo con cui si va presentando il crimine che va colpito. Si può negare che le finalità, i metodi di lotta, i pericoli del bolscevismo sono di tal genere che devono essere affrontati con criteri nuovi e pertinenti? Si può ignorare l’esperienza che abbiamo fatta con la dittatura fascista? Da questa seconda esperienza la Costituzione stessa ha tirato le conseguenze dando origine ad una legislazione speciale ed eccezionale. Ma il carattere di questa legge è temporaneo, perché essa è destinata a venire assorbita nel Codice penale. Quanto al comunismo, dobbiamo ricorrere ad un’altra legge eccezionale? Vediamo l’esempio della democrazia svizzera, in tempo di emergenza la Svizzera ricorse ad una legge di emergenza e decretò, il 26 novembre del 1940, lo scioglimento del partito comunista, vietandone ogni attività. Ma, passato il pericolo più critico, prendendo atto che nei tempi normali, senza i mezzi della vigilanza straordinaria, era estremamente difficile rendere innocuo il trasformismo comunista clandestino, abolì la legge speciale e rafforzò, invece, la legislazione generale diretta a proteggere il regime democratico . Già il titolo 13 del Codice penale svizzero intitolato Dei crimini o dei delitti contro lo Stato e la difesa nazionale e il titolo 14 Sui delitti contro la volontà popolare costituivano uno strumento che gli svizzeri, accanto alle loro montagne e ai loro apprestamenti difensivi, non credettero superfluo per proteggere la loro libertà secolare. Ma con la legge federale del 1950 si aggiunsero altri articoli; cosicché ecco qua – dice l’on. De Gasperi levando dalla biblioteca un sobrio libretto di un cento paginette cha ha tutta l’aria di un testo scolastico – ecco qua; l’articolo 266 si leggeva già nell’edizione precedente che «chiunque commette un atto diretto a menomare, ovvero ad esporre a pericolo l’indipendenza della Confederazione, a provocare l’ingerenza di uno Stato estero negli affari della Confederazione in modo da mettere in pericolo l’indipendenza della Confederazione, è punibile con la reclusione o con la detenzione da uno a cinque anni». Ebbene, fu proprio in base a questo articolo e non ad accuse generiche di tendenza bolscevica, che nel dicembre 1951 venne condannato a quindici mesi di prigione Pierre Nicole, figlio del leader comunista svizzero, il quale aveva accusato in un foglio comunista i governanti svizzeri di «abbandonare la neutralità non soltanto politica ed economica ma anche militare in appoggio al clan dei fautori jankee della guerra». L’articolo incriminato faceva naturalmente parte di una campagna contro il presunto «asservimento all’America», che ben conosciamo; ma il crimine contemplato e colpito dal tribunale svizzero fu quello di attentato contro l’indipendenza della Confederazione e del delitto previsto dall’art. 174 (calunnia e reati contro l’onore). Infatti, nella sua requisitoria il procuratore Corbas configurava così l’accusa di «attentato all’indipendenza della Confederazione»: nello stato di tensione attuale fra due blocchi che dividono oggi il mondo e si guardano sospettosi, è essenziale per l’indipendenza del paese che si sappia in modo inequivocabile, da una e dall’altra parte, che la Svizzera è risoluta a rimanere neutrale. Ma Pierre Nicole sistematicamente semina il dubbio sulla volontà di neutralità dei nostri governanti. Egli agisce in modo da indurre certi Stati ad esercitare pressioni sul nostro governo. Egli denigra quest’ultimo e lo accusa di ipocrisia e di mene belliciste, «di allinearsi con i fautori di guerra americani; e fornisce allo straniero armi contro il proprio Paese, allegando fatti che egli sa essere inesatti». La cosa è apparsa ai giudici così chiara, così ovvia, che non hanno nemmeno avuto bisogno di ricorrere all’art. 266 bis inserito nel Codice penale con legge federale del 5 ottobre 1950 e che incalza nei seguenti termini: «chiunque nell’intento di provocare o di sostenere imprese o mene all’estero contro la sicurezza della Svizzera, entra in rapporto con lo Stato estero, con partiti esteri o con altre organizzazioni all’estero, o con i loro agenti, ovvero lancia o diffonde informazioni inesatte o tendenziose, è punito con la detenzione fino a cinque anni». Tutto, poi, si inquadra nell’articolo 275 sulla messa in pericolo dell’ordine costituzionale, che suona semplicemente così: «chiunque commette un atto diretto a turbare o a mutare in modo illecito l’ordine fondato sulla Costituzione della Confederazione o di un Cantone, è punito ecc.». Che cosa si vuol dedurre da tutte queste citazioni? Forse si vuole trasferire senz’altro la legislazione svizzera in quella italiana? Affatto, ogni paese ha il suo stile; il governo italiano ha presentato le sue proposte e il Senato vi mediterà sopra. Voglio soltanto provare con un esempio pratico e recente: 1)che il problema della sicurezza collettiva e, per riflesso, dell’attacco in forze del bolscevismo contro le democrazie europee (guerra fredda) induce tutti i paesi democratici a provvedere anche alla sicurezza interna; 2)che tali provvedimenti precauzionali sono possibili e compatibili con l’impegno di mantenere intatte le libertà fondamentali e precauzionali e rimanere fedeli allo spirito della Costituzione democratica e parlamentare. Questo binario che protegge la democrazia, senza svuotarla; che si muove nella libertà, ma ne limita gli abusi, esiste; ci si può muovere sopra, senza pericolo, purché si abbia fede nelle istituzioni libere e non si offra motivo di sospettare che si voglia tornare e ricorrere a sistemi dittatoriali o arbitrari. Bisogna, dunque, essere più che mai concreti e precisi, quando si parla di atti di fermezza, e di misure punitive ed essere soprattutto più fattivi, più tempestivi, quando si tratta di prevenire. Ma, in ogni caso, deve essere chiaro che si agisce colla responsabilità della legge; perciò l’aggiornamento della legislazione risulta inevitabile. Lo so. Salus Rei Publicae suprema lex e, in caso d’emergenza, ogni governo se ne deve ricordare; ma la sua responsabilità sarà tanto più salva, quanto più in tempi normali la legge codificata sarà regola e forza della sua condotta. Ora su questo binario, che si muove nello spirito della Costituzione e della democrazia e si fonda sulla quotidiana cooperazione del governo, del Parlamento e della pubblica opinione, bisogna che marciamo tutti: potere esecutivo, legislativo, giudiziario, quarto potere. Aiutino, i costituzionalisti, a creare delle leggi che nello spirito della Costituzione valgano a difenderla ed applicarla in libertà, ma anche con autorità. Non bisogna legiferare per il paese utopico di Tommaso Moro , ma per l’Italia del 1952; aiutino i magistrati con quello spirito di corresponsabilità e di consapevolezza democratica, che è il presupposto delle leggi che devono applicare; ci aiutino anche i rappresentanti delle categorie e degli interessi, perché la causa della democrazia è la causa di tutti. Certamente, se la comunità italiana deve vivere in base a leggi generali, valide per tutti e difendersi contro i pericoli dell’illecito, salvaguardando il più ampio campo possibile alla libertà dei cittadini onesti e sinceramente democratici, bisogna che anche questi riconoscano le limitazioni che la legge crede necessarie, perché la comunità viva e sia salva. S’invoca spesso il governo forte, quasi che la forza debba consistere nella robustezza dell’organo esecutivo. È vero che la forza fisica è spesso necessaria, per mettere a posto gli agitati o gli agitatori; ma la forza determinante di regime è quella morale: cioè la convinzione dei cittadini che nell’interesse comune della patria, della sua indipendenza e della sua libertà, bisogna conservare quella disciplina nazionale, che significa subordinazione degli interessi privati e di categoria a quello che è il supremo interesse pubblico . Si grida allo «Stato forte», ma quando si tratta di regolare gli scioperi, i funzionari reclamano il diritto di abbandonare l’ufficio contro ogni regolamento; i servizi pubblici, senza dei quali la comunità non può vivere, vengono spesso considerati da un punto di vista dell’interesse privato o di categoria; talvolta si licenziano gli operai senza riguardo a necessità sociali, tal altra si sciopera, senza riguardo per i consumatori. «Stato forte»: «libertà sindacali», ma la legge di applicazione costituzionale sui sindacati dorme alla Camera; «Stato forte», ma quando questo Stato inerme e impotente di fronte ad una stampa che lo insulta e prepara la rivoluzione per la restaurazione, chiede di poter frenare i massimi, i più gravi abusi contro le leggi, sotto la garanzia, però, di una sentenza dei giudici, ecco anche della gente per bene, che pur si preoccupa della democrazia e della dignità dello Stato, eccola ad insorgere in nome della libertà. Badi bene non sono entusiasta di simili leggi, né l’esperienza passata autorizza molte speranze. Preferirei cento volte che la consapevolezza della classe giornalistica fosse riuscita da sé ad eliminare gli abusi, ed altrettanto vorrei per i sindacati. Ma usciamo dall’utopia. La vita sindacale ormai è tutta penetrata e fatta oggetto di conquista politica, rivoluzionaria, antidemocratica. Ammiro gli sforzi e l’ottimismo dei sindacati liberi ed auguro loro il meglio; ma non è possibile che lo Stato si disinteressi dell’organizzazione sindacale; è una diserzione della democrazia, e – l’abbiamo sperimentato – questi peccati gravi di omissione si scontano. Quanto alla legge stampa, è chiaro che la libertà di critica deve essere piena. Criticate pure il governo, Parlamento, provvedimenti e leggi. Il controllo che esercita la stampa libera è un correttivo necessario della democrazia e la stampa è il naturale veicolo, il filtro delle idee. Della democrazia il Parlamento è un polmone e l’altro polmone è la stampa. Ma bene o male, le Camere hanno un Regolamento, dei reggitori responsabili, limitazioni costituzionali e procedurali; e la stampa no? Notate bene, badate bene che non difendo un testo né una tecnica particolare del provvedimento, la tecnica di una legge è sempre discutibile, è stata o sarà frutto di ulteriori discussioni, come fu già detto, ma quello che mi interessa è l’atteggiamento di principio. So bene che l’esperienza fascista ci allarma; che il monopolio statale nei paesi sovietici ci spaventa; ma si dimentica che oggidì chi propone una regolamentazione lo fa nei limiti previsti dalla Costituzione democratica allo scopo di difenderla colle garanzie della magistratura indipendente, nel quadro del regime parlamentare. Ovvero voi immaginate lo Stato democratico come un autobus sul quale tutti salgono e dal quale tutti scendono; un autobus che tutti utilizzano per un certo tratto di strada, sia che vogliano arrivare al colpo di stato bolscevico o alla restaurazione dello stato corporativo; alla Repubblica popolare o alla Monarchia conservatrice; un autobus che rifà tutti i giorni traballando il suo percorso, e il controllore si preoccupa solo dei biglietti e il conduttore unicamente di «fare l’orario»? No, lo so, non è così. Farei torto alla professione giornalistica se pensassi così; perché voi, anche voi, come uomini di pensiero ci avete sollecitato e non sempre a torto di vigilare perché non si preparino gli animi alla diserzione dalla causa nazionale; perché lo Stato non si lasci coprire di dileggio e di infamia; perché non si sviluppi un’azione di sabotaggio morale che precede il sabotaggio reale. Ma allora? Allora si tratta di limiti, di metodi, di tecnica esecutiva, di garanzie. Ebbene, se fossi ancora in stato di servizio, collaborerei per cercare la via della maggior sicurezza e della minor difficoltà; ma non rifiuterei pregiudizialmente qualsiasi limitazione, perché la democrazia è corresponsabile e la convivenza democratica è possibile solo se riposa sullo spirito di autolimitazione dei cittadini che per salvare la libertà di tutti accettano di limitare la propria. E allora ci sia consentito di rivolgere al giornalista De Gasperi questa domanda: trova giusto che il presidente del Consiglio diriga questo monito proprio a noi giornalisti, quasi che fossimo i principali complici della incomprensione democratica, mentre proprio noi abbiamo dato tante volte l’allarme e contribuito in maniera certamente valida a creare l’atmosfera di resistenza contro l’antidemocrazia? Credo che il presidente del Consiglio parli alla nuora, perché suocera intenda. Alla vigilia delle ferie egli non può impostare programmi di azione, ma spera di dare a mezzo vostro, argomento di meditazione a quanti nelle ore di riposo ritroveranno le forze per la ripresa autunnale. 