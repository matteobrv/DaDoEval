Accetto il vostro invito a resistere alla fatica e a continuare nell’opera mia fino a che sia raggiunta la meta, che è questa: dopo una guerra disastrosa, dopo una necessaria, ma lunga e difficile ricostruzione, fondare fra i cittadini al di sopra dei partiti, quella base di solidarietà nazionale che ricostituisca l’unità e sia fondamento di indipendenza e di sviluppo della nazione. Ci sono dei momenti in cui la responsabilità della chiarezza, della precisione, della scelta della strada e dei mezzi per percorrerla, s’impongono. Venendo io a questo balcone dopo tanti oratori, non detterò argomenti intorno all’amministrazione del Comune o ai problemi locali (specialmente ai problemi economici dai lati complessi e contrastanti) perché su questo è stato discusso, responsabilità si sono precisate, i programmi sono ormai chiari, le volontà ormai schierate. Ma quando si tratta di contare ogni voto, e nella battaglia impegnare tutte le forze, è forse utile che io accetti di intervenire in una polemica che si è fatta da questa tribuna e risponda con chiarezza e con responsabilità. Togliatti di qui ha detto che fino dal 1946 egli aveva proposto alla Democrazia cristiana una collaborazione che fu respinta, e che noi democratici cristiani avremmo scelto, invece delle via della collaborazione con i rappresentanti della classe operaia, le difese di interessi e di privilegi, e rifatto il cammino che prima di noi aveva percorso il fascismo, mettendoci poi al servizio di un imperialismo straniero, americano . Accuse infondate ma persistenti, onde è necessario che la verità, pure così lampante, sia riaffermata e si riaffacci alla mente di tutti. Come è facile dimenticare! Noi abbiamo dimenticato i tempi (e sono vicinissimi), in cui si mangiava il pane nero e a mala pena si poteva iniziare la ricostruzione delle strade, dei ponti, delle ferrovie. Noi abbiamo dimenticato, e stiamo per dimenticare, le cause di questa guerra, e non c’è nessuna meraviglia che con quel desiderio che tutti hanno di arrivare ad un certo periodo di tranquillità e di pace si dimentichino anche i torti avuti, gli eccidi compiuti, i fattacci di sangue che hanno macchiato i combattimenti, le vittorie e le sconfitte. Ma nella storia ci sono spiegazioni per un problema così fondamentale come quello sollevato da Togliatti. È vero che noi – e adesso lasciate che io parli a nome dei cattolici – nei momenti decisivi ci siamo richiamati alle nostre dottrine e teorie per negare la collaborazione che, al di fuori della dottrina, al di fuori del partito, sopra i partiti si manovra per ricostruire il paese, per rifare la nazione forte ed indipendente, è vero? No, non è vero, voi siete qui testimoni del nostro contributo ricostruttivo, oggettivo di pace, tra le diverse fazioni più accese. Noi accettammo di collaborare col comunismo, purché in questo modo si trovasse la formula di concentrare le cure in quella che era la necessaria azione di ricostruzione. Abbiamo fatto questo sacrificio, abbiamo compresso, direi, le nostre obiezioni ideologiche, non abbiamo avuto paura, ci siamo esposti anche ad eventuali raggiri o inganni, poiché ben sospettavamo che ci si potesse, in realtà, raggirare in questa tattica. L’abbiamo accettato. Perché eravamo dopo una guerra. E badate bene, che se da qualche altra parte appunto ci si muove l’accusa di aver collaborato in un primo periodo nei Comitati di Liberazione con i comunisti, e oggi certi eroi, che allora non so dove fossero rintanati, ci fanno il rimprovero di esserci esposti, io respingo anche questa seconda accusa e rispondo: no! Assumemmo quella responsabilità di collaborare, perché era doveroso pensare alla patria boccheggiante ed era naturale che noi avessimo un po’ di ottimismo, e sperassimo che dopo la guerra disastrosa che ci ha accomunati nella disfatta e il dolore, si trovasse la strada, insieme, di sentirci tutti italiani, tutti compatti per la difesa della nostra nazione. Lo abbiamo fatto! L’abbiamo fatto, e non me ne pento, come non mi pento se, nel 1922, dopo la Marcia su Roma, io stesso ho contribuito, ho consigliato al mio partito di tenere una collaborazione col fascismo, per costringere, per indurre Mussolini, e allora l’organizzazione militare del fascismo, a rientrare nel metodo parlamentare e ad accettare la libertà come base delle istituzioni. Ho fatto questo tentativo in buona coscienza, sempre avendo di mira non il vantaggio del partito – anzi disprezzando il rischio che il partito correva – ma quello dell’Italia, della necessaria unità in momenti disastrosi, per salvarci da quello che, fatalmente poi, non potemmo evitare, cioè un ventennio di dittatura. Ma quando il sospetto si fece realtà, che si mirava cioè a distruggere le libertà costituzionali dello Stato italiano, allora il primo partito ad abbandonare il tentativo di coalizione, fu il Partito popolare, cioè il partito che precedette la Democrazia cristiana. Mi vanto di questo ancora, perché questo senso di libertà l’abbiamo difeso sempre, specialmente sopra fatti concreti, sopra un delitto terribile che non riguardava persone nostre, del nostro partito, della nostra famiglia cristiana: riguardava un capo socialista! Ma era la libertà, era l’integrità, era la dignità umana che bisognava difendere in prima linea. Ebbene, con questo sentimento ci potete dire che noi siamo dei faziosi, che noi vediamo soltanto interessi di parte, che non sappiamo assumere responsabilità coraggiosamente, anche rischiando alleanze che possono portarci dei danni come partito! Come oggi abbiamo deliberato un sistema elettorale che concede ai partiti minori il modo di farsi rappresentare, e magari anche a scapito del successo della Democrazia cristiana, così nel passato agimmo come Partito popolare, in confronto al fascismo e, nei primi tempi, di fronte al comunismo. «Perchè – dice Togliatti – non abbiamo continuato in questa collaborazione?» . Non abbiamo continuato, amici miei, perché abbiamo capito che nei problemi di carattere internazionale, problemi che erano legati e vincolati alla difesa sostanziale della nostra nazione, il comunismo italiano non agiva come italiano, ma come una frazione del bolscevismo internazionale o, per meglio dire, sotto la direttiva e secondo la direttiva del partito bolscevico russo che ha in mano il governo della Russia. Ecco perché noi abbiamo cominciato a insospettirci, proprio nell’agosto del 1946! Io ero a Parigi, allora , e dinanzi ai rappresentanti di tutte le nazioni, e soprattutto dinanzi ai rappresentanti delle quattro nazioni vincitrici che imponevano un trattato, io, con la mia debole voce, ma con la dignità che compete al rappresentante del popolo italiano, difesi gli interessi del paese . Ad un certo momento, soprattutto, dimostrai che la soluzione allora proposta per il Territorio libero di Trieste non era una soluzione ma una sistemazione provvisoria che diventava pericolosa per la pace stessa e, soprattutto che non portava la possibilità di collaborazione tra i due popoli confinanti e ci offendeva nel nostro sangue di italiani, nel sangue degli italiani di quei paesi, di quelle zone. Io avanzai allora una proposta perché la soluzione di questa organizzazione del Territorio libero (che era disastrosa, perché appariva come una gabbia invece di essere uno Stato) venisse rinviata e che ci si pensasse bene ancora un anno. Ma con mia grande sorpresa, il giorno dopo si alzò il rappresentante della Russia, Molotov, e dopo fece un lungo e vivacissimo discorso che diceva: «De Gasperi è venuto qua non a rappresentare la politica democratica quale l’Italia vuole avere e dice di avere, ma è venuto a presentare le rivendicazioni nazionaliste del fascismo, dell’imperialismo fascista» . E questo «imperialismo» era costituito dal fatto che io tentavo di far capire che Pola era città italiana, e che il minimo che ci si poteva dare era la fascia dell’Istria che era stata colonizzata, italianizzata, coltivata dalle forze Venete, cioè dalle forze italiane. Fascista, mi si disse, e pazienza: ed io mi inchinai al parere del rappresentante della Russia nonostante tentassi poi in un colloquio, di cui è bello oggi a distanza leggere gli appunti, di persuadere Molotov che non era vero, che noi non eravamo corresponsabili della guerra fascista, che noi, soprattutto, non volevamo rivendicare le stesse posizioni e che eravamo arretrati fino al limite del possibile, quel tanto possibile che ci permettesse di salvare le piccole città istriane, italiane, italianissime! E la città di Trieste, soprattutto, che io, esagerando nella politica nazionalista, avevo rivendicato come città italiana! Che in quel momento, la Russia – patrona degli slavi e degli jugoslavi – pensasse così era spiegabile; ma che in quei giorni, proprio in quei giorni, l’Unità uscisse a Roma con articoli e corrispondenze che venivano da Parigi (ove si trovava anche Togliatti) e in cui si diceva e si chiedeva: «chi ha autorizzato De Gasperi a chiedere il rinvio di una simile questione?», non era proprio spiegabile . Allora mi insospettii. E oggi, ritornando indietro e vedendo le origini del dissidio tra noi e i comunisti, data l’impossibilità sviluppatasi e dimostratasi di una cooperazione, oggi ancora capisco esser chiaro che la linea fondamentale per cui non possiamo andar d’accordo è questa: che il Partito comunista decide di questi problemi non da un punta di vista italiano ma da un punto di vista bolscevico, cioè internazionale; e noi non possiamo accettarlo! Vi ricordate, poi, quando nel 1948, venni a parlarvi ? Allora potei vantare la dichiarazione tripartita, che era una dichiarazione solenne in cui tre dei quattro firmatari del trattato dicevano: «Trieste e il Territorio vanno all’Italia perché si tratta di paesi italiani»; e questi tre proponevano al quarto, che era la Russia, di fare un codicillo, un’aggiunta al trattato, in cui si affermasse che questi territori dovevano ritornare prima o poi all’Italia. Ebbene: se allora il Partito comunista fosse stato governato da uomini che vedevano i problemi dal punto di vista italiano, avrebbe dovuto mandare Togliatti, che era stato segretario del partito internazionale comunista insieme con tutti i rinforzi di Secchia e compagni (li conoscete anche voi, li avete visti qua, naturalmente) a dire a costoro che andando in Russia nel paese modello, nel paese meraviglioso, al quale dobbiamo guardare come paradiso in terra, dicessero che questo paese ci facesse il piacere di conquistarci, di conquistare tutta l’Italia, concedendo Trieste. Che colpo contro la Democrazia cristiana e gli anticomunisti, se il Pci fosse riuscito a portare Trieste al territorio italiano. Invece Togliatti agì diversamente e disse subito: «ma che state a credere, adesso, che questo problema sia risolto? Bisogna che ci sia anche il permesso della Russia». Sicuro. Questa era la proposta. Ma voi dovevate aiutarci con i vincoli di amicizia, di dedizione, di ammirazione, che avete con la Russia, dovete aiutarci e andare a Mosca, come la Regina Saba da Salomone e dire: «ma dateci una mano su via, aiutateci…». Perché mai non l’hanno fatto? Non l’hanno fatto perché l’interesse di difendere la posizione di Trieste per gli slavi è talmente forte, che rinunziano addirittura anche alla possibilità di conquistare l’opinione pubblica italiana. Non l’hanno fatto; e di qui, guardate bene, derivano tutte le impossibilità per noi di lavorare insieme a loro. Come avrei potuto lavorare insieme, d’altronde, quando Togliatti (mentre io stavo trattando con La Guardia, che era presidente dell’UNRRA dicendogli: «mandaci grano, perché altrimenti dobbiamo abbassare la razione a 150 grammi e qui abbiamo la necessità della ricostruzione…»), quando Togliatti, dicevo, mentre io facevo questo, diceva in articoli o parlando a voce: «cafoni americani…», tanto da mettere in pericolo persino i tentativi per un trattato commerciale? Egli, poi, respingeva l’alleanza economica del Piano Marshall. Ma che cosa avremmo fatto in Italia, che cosa avrebbe fatto lo stesso comunismo, che vanta tanti favori dal di fuori, se non ci fosse stata, ad aiutarci, l’America? Dicono che siamo dei servi! No, signori. Trattiamo da eguali ad eguali, con dignità. Ma non si può sputare nella minestra e poi mangiarla! Il Piano Marshall, questo Piano di collaborazione economica, fu un’idea grandiosa nella storia. Quando saranno passati molti anni, altre generazioni che avranno più calma di noi, e ripenseranno a quello che è avvenuto con meno passionalità di giudizio, dovranno dire che un popolo, sia pure ricco, ad un certo momento, ha sentito che era necessario – per impedire la disgregazione della civiltà e una insurrezione generale della fame – di aumentare le tasse dei suoi cittadini, per poter mandare a distribuire ai paesi di Europa un aiuto. Si può criticare l’America, si può dir male degli americani, perché sono uomini come tutti gli altri e nei loro sistemi non tutto è giusto e non tutto è buono e anche là esistono uomini e sistemi che noi non potremmo accettare. Ma, vivaddio, questo atto di generosità, di chiaroveggenza, di solidarietà è un tale fatto storico che i nostri nipoti lo ricorderanno ad esempio, per quello che potrebbe avvenire in un momento di disastri internazionali. Allora gli americani hanno offerto a tutti, ricordatelo, a tutti!, anche alla Russia, alla Cecoslovacchia, alla Polonia, alla Bulgaria, anche agli Stati balcanici, al di qua e al di là della Cortina, dichiarando: «mettiamoci assieme in un Comitato comune, vediamo come ripartire questo materiale e che possiamo dare ai paesi europei e cerchiamo di suddividere questo contributo secondo giustizia». Ma la Russia disse no, e costrinse la Cecoslovacchia, che aveva già detto sì, a rifiutare. Perché? E qui per fortuna non siamo chiamati a decidere sul destino della Russia e non siamo chiamati a criticare e spiegare il perché dell’atteggiamento dei russi: avranno avuto le loro ragioni e, tra parentesi, io sospetto che la loro vera ragione è che nessuno «cuccasse» dentro… La conoscete anche voi questa parola? Non volevano che si guardasse dentro il sistema russo, perché capirete bene che se Cucchi e Magnani e alcuni altri vanno a fare una passeggiata in Russia, e là scoprono che le madri, le gestanti, un mese prima e un mese dopo, hanno libertà e hanno la sovvenzione e dicono (uno di loro, non dei due, uno degli altri): «che meraviglia, che paese straordinario è questo!»; al che un altro piano piano osserva: «ma in Italia sono tre mesi prima e tre mesi dopo»… Figuratevi che cosa succederebbe. E se invece che questi due bravi galantuomini, andati insieme ad altri galantuomini, andasse una missione americana a vedere? Ma la Russia tutto questo non lo vuole, per sistema vuole tenere il sipario di ferro. Gli italiani, i comunisti, potevano dire che per l’Italia era una buona cosa che venissero i dollari, ma la parola d’ordine è stata di votare contro il Piano Marshall, irridendo alle conseguenze. Ed i comunisti hanno votato contro. Ci dicono adesso: «sapete perché abbiamo votato contro?» perché era la preparazione di un movimento per il riarmo. Ma non è vero. Se la Russia, e con la Russia tutti i paesi comunisti, avessero accettato di collaborare al Piano Marshall, la pace si consolidava. Non c’era più questo segreto misterioso di un paese che non si può mai sapere in che misura dia l’idea del paradiso e dell’inferno, non ci sarebbe stata più nessuna ragione, nessun sospetto contro la pace, nessun sospetto che si preparasse la guerra. Questo chiudersi della Russia ha portato il sospetto che si stia preparando un conflitto invece che una soluzione pacifica. Ecco perché ad un certo momento abbiamo dovuto deciderci e metterci di qua o di là con coloro che potevano difenderci, o abbandonarci, col pericolo di essere il paese di nessuno, com’era l’Italia ai tempi di Carlo VIII , quando veniva un imperatore germanico o un re francese e, attraverso il nostro paese mettendo le città una contro l’altra. Ma i nostri padri non hanno combattuto invano. Lo sforzo fatto per consolidare l’Italia attraverso il Risorgimento, e gli altri, compreso quello della prima guerra mondiale, di cui oggi 24 maggio celebriamo l’anniversario, tutto questo, o popolo ci dice che c’è un’altra Italia che dobbiamo difendere, che è un’altra Italia che dobbiamo creare, un’altra Italia che, se potrà – in qualunque maniera, in qualunque occasione, con le trattative, in un verso o nell’altro –, dovrà riuscire a consolidare la pace in Italia. E lo farà, e il governo sarà tenuto a cogliere ogni occasione di buona volontà. Ma se ci attaccassero, dovremo difenderci, in qualunque maniera dovremo difenderci, o gioventù! Naturalmente i comunisti hanno sì votato contro il Patto atlantico, hanno detto che trattasi di un Patto offensivo, hanno accettato la tesi russa, quello che scrive la Pravda, quello che dice Radio Mosca e Radio Praga; hanno ascoltato tutto questo come un Vangelo e ci hanno accusato di essere noi gli offensori, noi gli attaccanti. E a un certo momento mi è parso così strano, guardandomi attorno e vedendo l’Esercito che avevamo ieri e quello che abbiamo oggi, un esercito inferiore a quello che ci vuole alla difesa, non dico all’offesa. Abbiamo un Trattato che ci impedisce di avere cannoni che tirano al di là di trenta chilometri. Non abbiamo soprattutto l’aviazione per l’offesa, non abbiamo siluri: il trattato ce lo ha impedito . Se ci guardassimo attorno verrebbe da dire: questo non può essere uno Stato di offesa, e allora votiamo questo. Invece hanno votato contro il Patto atlantico e contro gli armamenti quasi che noi avessimo fatto cosa esagerata. Guardate la Svizzera: ha 4.700.000 abitanti, un paese che da secoli è ritenuto e considerato ormai intangibile nella sua neutralità, perché è difeso soprattutto dalle Alpi: 4.700.000 abitanti. L’altro giorno hanno votato 220 miliardi e noi, 47 milioni di uomini, abbiamo votato 250 miliardi di lire. Se fossimo neutrali, dovremmo moltiplicare per dieci la spesa, e saremmo in condizioni ben diverse: accettate il ragionamento. Questi sono fatti, sì o no? Pensate davvero, col vostro gridare, di farci passare per aggressori? Noi aggressori? Con che cosa? Con l’artiglieria insufficiente, con i fucili vecchi, con i moschetti? Aggressori? Ma io ho paura di avere trovato la spiegazione: è questione di vocabolo. Quando in Corea è avvenuto che i coreani del nord, aiutati da armi che provenivano da altri paesi, sono intervenuti, una bella mattina alle 4, e hanno attaccato e c’era là una Commissione Internazionale la quale telefonò subito in tutti i paesi: «badate che hanno attaccato così forte che gli altri hanno incominciato a retrocedere». E sono retrocessi per tre settimane e mentre retrocedevano i comunisti dicevano: ecco gli aggressori! Ma se si ritiravano. Io l’ho detto alla Camera, all’on. Nenni: la cosa è evidente, diavolo, vi arrampicate sui vetri, è chiaro che «non volete» ammettere. Ma la cosa non è semplice e già lo sapete perché Togliatti ce lo ha spiegato. Loro dicono: «uno Stato, quando è socialista o comunista (e quando loro dicono così vogliono dire comunista) allora ha già in sé il vaccino contro la guerra». Ma la Russia l’ha fatta anche lei. Sì, ma tutte le volte – rispondono – è attaccata sempre dagli altri. Però ad un certo punto si era messa d’accordo perfino coi tedeschi, che non erano mica agnellini. Hanno fatto un cattivo affare perché poi li hanno attaccati. Non è che il vaccino funzioni sempre ed è inutile perdere parole. La dottrina di Lenin dice: «uno Stato, il quale è comunista poiché non rappresenta più interessi di privilegio dei signori, non può attaccare, e non attacca. Se c’è una guerra vuol dire che è stato attaccato». Così la Corea Povera Italietta, ci hanno spogliato di tutto, ci hanno portati via tutto, e noi saremmo i capitalisti che avremmo nascosto i milioni per i cannoni per la guerra. Noi saremmo i rappresentanti della plutocrazia che vorrebbe freddamente la guerra. Saremmo i servi dell’imperialismo americano . E vorrei anche essere compagno di quei milioni di italiani che sono là e che adesso, un pochino perché li abbiamo trascurati, smozzicando l’italiano, ma quando sentono che uno arriva e parla italiano, se vedeste che facce, come rinascono nel loro dialetto, come ho visto a Cleveland . Come sentono la paria, come sentono l’Italia, come la fanno sentire quando si tratta di votare. Avete visto nelle ultime elezioni? Credete che gli americani ci vogliono bene? È perché ci sono là degli italiani che si fanno sentire, dove tutti valgono per uno, tanto i ricchi che i poveri. Ad ogni modo avete capito quali sono le ragioni per cui ci riesce impossibile… Sono troppo lungo ? Figurarsi se non sono d’accordo e invece che cinque siano pur sei, sette, o otto: sono contentissimo. Ma se hanno da essere cinque, con la America, la Francia, l’Inghilterra e la Russia, quando si arriverà a discutere anche di Trieste, il quinto dobbiamo essere noi perché è roba nostra, perché si tratta della nostra carne! In quanto alla pace io direi a Nenni o a Sereni: cominciamo con le cose pratiche. Dove è che c’è la guerra adesso? In Corea. Allora cominciamo là a fare la pace, l’armistizio, giù le armi. Là dove si è attaccato si ricominci a dire «discorriamo». Ed ecco che io mi auguro di tutto cuore, come italiano e come democratico, che Nenni sia chiamato in Corea, a mettere pace. È difficile collaborare quando si è in due o tre partiti e si va abbastanza d’accordo. Figuratevi un lavoro con i rappresentanti del Pci o addirittura con il partito bolscevico russo! Se i comunisti vogliono tornare al governo, abbandonino non dico il comunismo, ma il bolscevismo. Facciano questo superamento. Ci è mancato il fiato quando si è trattato di collaborare coi comunisti. È stato il loro sistema di doppiezza che usano quando si presentano. Non c’è il fiero combattente come in certo socialismo romantico dei tempi passati che, avesse torto o ragione, si buttava avanti, transigente o intransigente, ma secondo un principio fondamentale. Questi sono manovratori, questi sono abili, questi sono machiavellici: vengono con una cosa e ne pensano un’altra, prendono un impegno e lo giurano. Lo abbiamo provato tante volte, non ci si può fidare. Perché loro tendono alla conquista dello Stato e si servono del governo per nidificare dappertutto come il cuculo. Non possiamo fidarci. Perché? Perché non siamo sicuri che essi abbiano accettato, nella loro coscienza, come definitiva legge la democrazia, cioè che la maggioranza comanda e la minoranza controlla. Accettino questo e cioè tutte le cose che si decidono per voto e non accarezzino segretamente ancora l’idea di una riserva che può essere riserva d’armi o di alleanze poste al di fuori. E quando troviamo delle armi non dite che esageriamo: prima di tutto le troviamo, in secondo luogo le troviamo oleate, ingrassate, preparate e certe volte con la cartuccia in canna! In nome di Dio, contro chi sono preparate queste armi se non contro gli italiani, se non contro le forze dello Stato italiano? Noi stessi ad un certo momento dicemmo: consegnate le armi entro tre mesi e non puniremo nessuno. Ma non le hanno consegnate, non le hanno restituite e questo ci fa sospettare che non siano democratici sinceri, che non accettino la legge fondamentale della democrazia. E allora diciamo: su questo bisogna venire in chiaro e finché non ci troveremo di fronte ad un atteggiamento sicuro, non sarà possibile collaborare né affidare loro alcun mandato politico o amministrativo. Circa le elezioni in Bologna dobbiamo chiederci: perché mai i comunisti hanno rinunciato alla falce e martello? Hanno preso le due torri: ma esse sono il segno di Bologna, della sua missione, della sua storia. È lo stesso tiro che si è fatto con Garibaldi l’altra volta. E questa è un’altra ragione per cui noi non ci fidiamo. Il bello è, poi, che essi, secondo la parola di Molotov e di Togliatti, dovrebbero essere gli antifascisti per eccellenza e hanno sempre gridato allo scandalo che si poteva ancora permettere l’esistenza di un partito che voglia ricostituire il fascismo; adesso, in certi paesi, dicono al popolo: «dateci una firmetta, perché mancano le firme per presentare la lista del Msi». In certi altri paesi attivisti vanno intorno come guardie del corpo perché il Msi abbia la possibilità di attaccare la Dc. Ah! Che combutta! E io non so proprio quale sia la vergogna maggiore, se dei comunisti che danno questi aiuti, o degli altri che li accettano. Io riconosco che la nostra tendenza è stata fino a ieri quella di pacificare, di dimenticare il passato, di non tornare indietro. I conti non si saldano più ed è nella storia e in Dio il giudizio sopra tutti questi fatti complessi. La giustizia umana può occuparsene, non le passioni, non i partiti. Non vorrei, insomma, parlare del passato, ma quando questi signori (non credo, perciò, che tutti coloro che hanno simpatia per il Msi siano d’accordo con certe dichiarazioni dei loro capi), quando uomini come Almirante e Mieville dicono, anzi si vantano, di essere gli eredi della Repubblica sociale e contemporaneamente attaccano i partiti democratici e in modo particolare la Dc (perché la parola d’ordine di Togliatti è questa: «a qualunque costo attaccare la Dc»), quando essi vengono a dire questo e trovano ancora qualcuno che si illude, li vuole aiutare, come li aiutò l’altra volta, io mi chiedo: ma codesti elettori non sanno che la Repubblica sociale si vantava di avere superato il comunismo nei provvedimenti di carattere sociale, come l’esproprio e i consigli di gestione e non sanno e non ricordano i tribunali speciali, i tribunali di ogni provincia, i delitti? Italiani! In questo ultimo periodo sono stati commessi tanti delitti da una parte e dall’altra. E quelli che sono stati fatti sotto l’impeto delle passioni possono essere spiegati, mai giustificati. Ma quelli che non possono esserlo sono i delitti fatti attraverso formule di magistratura, attraverso i Tribunali. Ricordate voi il processo di Castelvecchio in Verona, nel 1943, dove i capi dal fascismo, quelli che avevano votato contro Mussolini e non avevano fatto altro che fare appello al re perché assumesse il comando, furono accusati e fucilati, anche se c’era fra loro il genero del capo della dittatura? Ricordate quelle scene sanguinose, perché l’hanno fatto? E non bastasse questo, ricordate gli ammiragli Campioni e Mascherpa , due ammiragli che avevano difeso con le armi in mano Rodi italiana e che, fatti prigionieri dai tedeschi, furono poi consegnati alla Repubblica sociale e vennero fucilati anche essi? Questi signori che dicono di volersi assumere la responsabilità e l’eredità della Repubblica sociale, si assumono pertanto una gravissima eredità: quella di avere servito i tedeschi e il nazismo hitleriano proprio essi che ci gridano: siete servi dello straniero, siete servi degli americani. E mi pare impossibile che dei giovani, i quali sentono senza dubbio il senso della patria, di una patria che vuole rinascere, non sentano anche tutto ciò che è giustizia, tutto ciò che è fraternità, tutto ciò che è democrazia e solidarietà; mi pare impossibile che tutti questi giovani vadano domani a votare per questa eredità e con questa affermazione. E l’affermazione di questa eredità non viene fatta per caso. È perché essi vogliono affermare che la guerra non fu perduta per eventi di guerra, per le battaglie, non per l’impreparazione assoluta con la quale essa fu provocata, non per mancanza di direttive, ma fu perduta, dicono, per tradimento dei capi, tradimento di alcuni gerarchi e tradimento soprattutto dei democratici che stavano ancora in patria. In verità, che cosa potevamo fare noi che avevamo da poco lasciato le prigioni, che ne eravamo appena usciti, guardati con sospetto e controllati? Non potevamo far niente. E allora combattemmo e rischiammo la pelle per la difesa della libertà, costasse quel che costasse. Oggi ci vengono a rimproverare, perché vorrebbero rifare un processo di involuzione storica, come lo fece già Hitler per l’armistizio del 1918, concluso dagli uomini politici, perché i capi dell’esercito avevano detto che non era più possibile vincere o resistere. Tuttavia, più tardi, la menzogna si fece largo tra la gioventù nazista e a furia di dire che tutto era successo per il tradimento interno, questa spiegazione che accarezzava l’orgoglio nazionale dei tedeschi fece nascere il medesimo pericolo che poi minacciò tutta l’Europa. Per questo mi occupo della polemica missina; non per accusare gli attuali rappresentanti del Msi di voler consapevolmente questo finale, ma per ammonirli: badate che questo pericolo di immettere nella gioventù questa falsa interpretazione della storia porta con sé delle responsabilità gravissime contro le quali noi abbiamo il dovere, costi quello che costi, di opporci. Togliatti dice: «perché i preti si agitano, perché i vescovi mandano fuori osservazioni, raccomandazioni, moniti?» . Io non sono stato mai anticlericale, dice lui; non c’è un solo atto del nostro partito, o di una amministrazione democratica, che si possa dire contro la religione. Ed io su questa questione bisogna che vi dica qualcosa, affinché le idee restino chiare. Lo dico anche per qualche anticlericale di vecchio stampo che deve abituarsi a vedere la situazione dopo la conciliazione. Noi abbiamo la Costituzione, che è un patto fra i singoli partiti, i singoli uomini, le singole correnti: un patto di convivenza e norma onorevole per vivere l’uno accanto all’altro, anche pensando diversamente. L’art. 7 dice che lo Stato e la Chiesa cattolica sono, ciascuno nel proprio ordine, indipendenti e sovrani. E l’art. 8 afferma che tutte le confessioni religiose sono ugualmente libere davanti alla legge. Ora, e vi parlo come presidente del Consiglio, io dico: questa è la base e la norma su cui deve agire e agisce il governo. Nella zona politica, nella zona dello Stato, nel proprio ordine indipendente e sovrano, tutte le confessioni sono uguali, ma questo non vuol dire che dobbiamo ingerirci nella zona autonoma della Chiesa cattolica. Quando un prete si rivolge ai propri parrocchiani, ai propri fedeli e dice: «tu che sei battezzato e cresimato, intendi mantenerti secondo la morale cattolica, secondo gli obblighi di disciplina di questa Chiesa? Sì? E allora va con Dio: in questo momento il voto ha una importanza colossale»; io mi compiaccio che, invece di parlare del peccato di non andare a messa e di tutte quelle cose che appartengono per definizione alla Chiesa, la Chiesa allarghi lo sguardo e dica: più che andare a messa o no è peccato non ricordarsi dei propri doveri di cittadini, in un momento in cui si tratta di decidere l’avvenire del popolo. Ci sono venuti in rinforzo i maestri di coscienza, i quali dicono: non scherzate, è un atto importante quello che dovete fare, è un diritto della vostra sovranità che dovete manifestare. Ma questo è democrazia, è progresso. Essi, aggiungono: «badate che se votate male, o non votate, siete in contrasto con la nostra legge canonica», che cosa c’entra Togliatti in tutto questo? Se lui non va in Chiesa, nessuno lo disturba. Quelli che invece ci vanno, stanno alla regola! Ad un certo momento, non so più se qui o altrove, Togliatti disse che per suo conto (ed è stato proprio qui!) per suo conto egli assolveva senz’altro il piccolo peccato. Ma Togliatti non è ancora diventato vescovo come è vescovo Stalin e compagni in Russia… Dicono: non abbiamo mai fatto niente… naturalmente, finchè non avete il potere in mano siete quasi innocenti perché non potete peccare… E la Russia e tutti gli altri paesi? Ascoltate radio Praga e radio Mosca e sentirete quale campagna elettorale essi facciano per i contadini comunisti in Italia, trasmettendo i discorsi del sindaco di Bologna, del sindaco di Genova, ecc. Il discorso di Togliatti venne subito trasmesso e ritrasmesso per radio. Tanto che io mi domando se non ci facciamo una triste figura noi che, avendo la radio in mano, trasmettiamo il sunto dei discorsi degli avversari. Essi, infatti, hanno a loro disposizione quattro-cinque radio dei popoli d’oltre cortina e c’è da chiederci se non ci convenga, d’ora in avanti, pensare ai fatti nostri e lasciare la nostra radio ai partiti democratici… Circa il modo come la Chiesa cattolica viene trattata in altri paesi (essa che da noi si difende non già col bazooka o coi cannoni ma con le armi canoniche, i precetti, gli ammonimenti), vi dirò soltanto che quando il Papa vuol sapere esattamente come vadano le cose nelle terre dove comanda il comunismo, egli non ha da fare altro che aprire l’annuario pontificio. Potete aprirlo anche voi, è un bel libro, che si pubblica ogni anno. Ci sono tutte le diocesi, tutti i vescovi, tutte le organizzazioni religiose, tutte le cariche religiose. E vi sono moltissime pagine in cui, in luogo del nome di vescovo, c’è scritto fra parentesi «in prigione», «deportato», «soppresso». E queste annotazioni sapete perché stanno lì? Perché sono la situazione di fatto dei vescovi e dei preti nei paesi comunisti. Vi rientrano 34 vescovi e arcivescovi, fra cui il cardinale Mindzenty e poi una serie di sacerdoti: il 9 per cento dei cattolici di tutto il mondo è perseguitato ed in Europa lo è il 15%. Anche se Togliatti fosse venuto a dire: noi comunisti italiani biasimiamo fortemente questi attentati contro la libertà religiosa e queste persecuzioni, ci sarebbe da obiettargli quanto venne detto nel recente Congresso comunista a Roma. Togliatti disse, infatti, che là dove i comunisti vanno al governo e dove si è introdotto il sistema socialcomunista, naturalmente gli altri partiti non hanno diritto di esistere, nessun’altra forza ha diritto di esistere. E aggiunse: «in questi frangenti, in questi paesi, la lotta naturalmente va condotta come ha da essere condotta» . E allora, amici miei, voi pretendete che non apriamo gli occhi? Non lo dico a voi bolognesi, lo dico a tutta l’Italia. La lotta va condotta come deve essere condotta, cioè fino all’ultimo voto. Abbiamo tanti «parenti», in questa occasione. «Apparentamento»: un sistema venuto dalla Svizzera, che abbiamo applicato per facilitare quei partiti e quegli uomini che abbiano ancora degli scrupoli di fronte alla Dc e ci sospettino come troppo clericali e reazionari da un lato e dall’altro troppo vicini agli operai, troppo riformisti (ce ne sono tante di queste mezze anime!). E allora io vi dico: sceglietevi il partito che volete, purché accettiate questo principio: che bisogna stare in democrazia. Questo è l’essenziale. Debbo aggiungere che vi sono anche le anime fiere che hanno dietro di loro la tradizione del Risorgimento, la tradizione liberale, la tradizione repubblicana, e va bene. Votino secondo la loro coscienza. Però stiamo bene attenti. Qualcuno avrebbe un gusto matto di portar via voti alla Dc ma se si indebolisce, con una campagna rabbiosa e reazionaria, il partito-blocco della democrazia, il partito che è alla base, non illudetevi sulle conseguenze. Per lungo tempo ancora l’Italia ha bisogno della Dc! Se questa non ci fosse, cadrebbe tutto. Perché questa Democrazia cristiana è uno sforzo di uomini, uno sforzo di equilibrio. Ha i suoi difetti, lo so bene e non riesce a fare tutto. Riesce talvolta a far male. Ma ditemi voi se c’è un paese al mondo dove le cose vadano sempre bene! Ditemi voi quale governo abbia mai soddisfatto tutti! In genere i governi buoni sono quelli lontani. Sentite parlare bene del governo italiano fuori di qui. Questo è fatale. Nessuno accontenta, nessuno soddisfa, ma per quello che è direttiva, ed è la sostanza della Dc riaffermiamo che essa vuole essere tra le forze non estreme, da una parte e dall’altra, partito che cerca soluzioni nazionali, le soluzioni più giuste ed eque. Ci attaccano per il piano della riforma agraria e l’ho già detto a Ravenna . Ma non si può considerare la questione semplicemente dal punto di vista della produttività del terreno, bisogna risolverla anche con criteri sociali e guardare ad occhi aperti quello che è possibile e quello che non è possibile. Questo è sempre stato il nostro sforzo. Noi rappresentiamo una tendenza che dà un certo equilibrio, che vuol realizzare senza spezzare ed evolversi, senza rivoluzionare, che tende al progresso nella pace e nella concordia del più largo possibile numero di cittadini e di interessi. La Dc ha del resto molti meriti, non ultimo quello di governare come richiede l’esigenza di una grande nazione. Ma c’è un altro merito, la pace religiosa in Italia. L’avere portato tutti coloro che credono e tutti coloro che sentono la tradizione religiosa nel campo della democrazia, della libertà, della tolleranza, riconoscendo a tutti il diritto di agire secondo la Costituzione; l’averli portati su questa legge comune e per poter dire loro: voi che avete della fede, voi che avete delle opinioni radicate, siate tolleranti; l’aver portato dentro le forze democratiche, questa immensa fiumana, invitandola a lottare per la democrazia, per la difesa dell’ordine, nella libertà e della libertà nell’ordine, l’aver alimentato la loro coscienza morale e fatto appello alla tradizione del passato per fare rivivere gli antichi monumenti e dare fiato alla chiamata delle nostre campane e sentire quello che furono le nostre glorie del passato e rivivere la nostra vita e prospettare queste glorie verso l’avvenire, questo è stato, questo è il grande compito della Dc. E allora, cittadini, non indebolitela, rafforzatela, difendetela! Perché difendere e rafforzare la Democrazia cristiana, vuol dire difendere la democrazia e difendere la democrazia vuol dire difendere la solidarietà, la solidità, la pace dell’Italia. 