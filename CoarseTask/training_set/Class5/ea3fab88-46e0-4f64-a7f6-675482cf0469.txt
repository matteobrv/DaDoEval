Signore e signori! Non avrei potuto apprezzare pienamente l’onore fattomi dalla vostra Università invitandomi davanti a voi per una relazione sull’essere e il divenire della Comunità europea del carbone e dell’acciaio se non mi fossi ricordato che la vostra città e il vostro cantone hanno le radici della loro cultura e tradizione nella storia lontana del medioevo europeo, ai tempi in cui il pensiero europeo da un lato e il pensiero federativo dall’altro hanno giocato un ruolo tanto importante. I secoli della fedeltà al pensiero dell’unione europea della vostra città, allora nell’impero romano, e le lotte condotte dai vostri antenati per contribuire efficacemente alla prima fondazione della confederazione svizzera, restano, ieri come oggi, un esempio e un insegnamento per i politici di ora che si dedicano all’Europa unita. Do per scontato che conosciate già la costruzione e la struttura giuridica della CECA e mi limiterò quindi ad attirare la vostra attenzione su alcune considerazioni politico-economiche che mi sembrano essenziali e che si possono formulare dopo due anni di esistenza della Comunità. Vi sarà noto che il pensiero alla base della costituzione della Comunità era quello di limitare il potenziale di conflitto fra gli stati membri mettendo sotto un’unica amministrazione una parte significativa dell’industria di base degli stati partecipanti e così di creare la possibilità di superare i conflitti in quel settore attraverso la regolamentazione pacifica. Il valore della produzione dell’industria del ferro e del carbone dei sei paesi ammonta a circa 5-6 miliardi di dollari annui, cioè a circa il 6% della produzione totale di questi paesi, il 15% del prodotto della loro industria. Dà occupazione a 1.750.000 lavoratori, cioè al 10% della loro forza lavoro totale. In termini di quantità, questa produzione totalizza circa 300 milioni di tonnellate, cioè il 40% del tonnellaggio complessivo trasportato nei sei paesi. In Belgio e Lussemburgo vengono esportati 2/3 della produzione di carbone e acciaio, in Francia 1/3, in Germania 1/6. La produzione di carbone e acciaio della Comunità costituisce i 2/3 della produzione mondiale. Per realizzare questa partecipazione dell’industria di base, il trattato dell’Unione si fonda su un principio essenziale: il mercato comune. Questo significa che all’interno dei confini della Comunità devono cadere tutti gli ostacoli alla libera circolazione di questi prodotti e dei loro fattori di produzione. Tutti i dazi, le restrizioni quantitative, e tutto ciò che può ostacolare la libera circolazione deve essere cancellato. Inoltre nel trattato è previsto un sistema di libera concorrenza che si fonda sul principio della non discriminazione e della trasparenza dei prezzi. Gli organi della Comunità cui è affidato il raggiungimento di questi fini formano grosso modo una costruzione simil-statale, alla cui Alta autorità è affidato il potere esecutivo. L’assemblea generale esercita il controllo sull’attività dell’Alta autorità con una posizione e composizione che assomiglia a quella dei parlamenti nazionali. La giustizia viene assicurata da una Corte di giustizia. Il trattato prevede inoltre un organo particolare: il Consiglio dei ministri, il cui compito è di accordare l’attività dell’Alta autorità con quella dei governi, che hanno la responsabilità della politica economica nei loro paesi. Nei primi due anni di vita della Comunità sono entrate in vigore le prime più importanti misure per realizzare questi principi. È di sicuro di grande interesse trarre un breve bilancio. Dopo che nei primi mesi i diversi organi della Comunità hanno cominciato la loro attività e il mercato comune di carbone, polvere di ferro, rottami metallici e acciaio è stato avviato, ora si possono constatare i primi risultati economici di tali misure. Lo scambio di beni fra i mercati si è sviluppato in modo tale che da un lato per i consumatori è stato possibile godere di significative diminuzioni di prezzo, dall’altro si sono mantenute le migliori condizioni di produzione e occupazione anche se la congiuntura è stata meno favorevole rispetto all’anno passato. Così sono stati raggiunti i primi obiettivi posti dal trattato e la Comunità si è avvicinata ai suoi obiettivi fondamentali, l’aumento della produzione attraverso l’accesso libero e uguale per tutti alla produzione e il miglioramento delle condizioni di vita e di lavoro dei lavoratori. La costituzione e il funzionamento del mercato comune sono già diventati una realtà concreta della Comunità che si può rappresentare concretamente al meglio attraverso alcune cifre. Il volume di scambio del carbone fossile all’interno del mercato della Comunità nel gennaio-febbraio 1954 era superiore del 23,3% rispetto alla media mensile degli ultimi tre anni prima dell’apertura del mercato comune. In tutto l’anno 1953 lo scambio di carbone fossile è aumentato di circa 3,5 milioni di tonnellate, cioè del 22% rispetto al 1952, nonostante, a causa della congiuntura generale, il consumo fosse calato del 5%. Il contributo di questo scambio alla produzione è cresciuto da un anno all’altro dal 6,6 all’8,1%. Contemporaneamente, per evitare pesanti disturbi negli ambiti economici nazionali che si sarebbero potuti verificare con questa veloce introduzione della concorrenza, sono entrate in vigore le misure protettive previste nel trattato, come una quota di compensazione fra i produttori più e meno efficienti, un sistema di prezzi a zone e infine alcuni interventi locali per la protezione dei lavoratori che rischiano il posto di lavoro. Se si considera il volume degli scambi di ferro e acciaio prima e dopo l’introduzione del mercato comune, si può notare che l’aumento della media mensile degli scambi è del 23,7%. È interessante notare che quasi in tutti i paesi della Comunità questo incremento degli scambi non si è sviluppato in una sola direzione, ma sia nella vendita sia nell’acquisto. Questo significa anche che i consumatori di tutti e sei i paesi hanno a disposizione possibilità molto maggiori di scegliere i loro fornitori, così come i produttori dispongono di un numero molto maggiore di clienti. Se si paragonano le commesse in entrata da un altro paese della Comunità rispetto a quello della fabbrica del produttore con il totale delle commesse in entrata della Comunità, si ottiene il cosiddetto «tasso di compenetrazione reciproca dei mercati». Questo è considerevolmente cresciuto, dal 14% nel settembre e ottobre 1953 al 17,5% di novembre 1953 – marzo 1954. Questo tasso negli anni dal 1950 al 1953 era intorno al 9 -11%. I prezzi di ferro e acciaio della Comunità mostrano diminuzioni di fino al 12% rispetto ai prezzi dell’anno precedente e in generale sono inferiori ai prezzi precedenti allo stabilimento del mercato comune. Lo stesso sviluppo favorevole si ritrova riguardo al minerale di ferro. Prima dello stabilimento del mercato comune la circolazione del minerale di ferro, in particolare di quella della Lorena che costituisce i 2/3 della produzione totale della Comunità, subiva diverse pesanti limitazioni. Il volume degli scambi nel 1953 è aumentato del 10% rispetto all’anno precedente. Semplicemente lo sfruttamento delle miniere potrebbe aumentare del 4,1% con relativo miglioramento dell’occupazione. I compratori potrebbero quindi godere di prezzi inferiori del 14% rispetto ai precedenti e inoltre, con l’armonizzazione delle tariffe ferroviarie, di un ulteriore risparmio nei costi di trasporto in media del 15%. Un’organizzazione particolare è stata creata per il mercato dei rottami metallici, in cui è stata creata una cassa di compensazione (fra i consumatori) per l’importazione da paesi terzi: contemporaneamente la circolazione nel mercato interno è stata portata progressivamente alla totale liberalizzazione. La reciproca compenetrazione dei mercati anche qui è aumentata velocemente, mentre i prezzi sono generalmente diminuiti: per alcuni consumatori della Comunità queste misure hanno comportato miglioramento dei prezzi del 14% in un anno. Una serie di altre misure sono state adottate con l’obiettivo di rendere il funzionamento del mercato comune sempre più «fluido» e elastico. Fra le più importanti si ricordano: le prime misure per l’abbattimento di tutti gli ostacoli di carattere amministrativo, la complessa e molto delicata eliminazione di tutte le discriminazioni nei trasporti e la preparazione di un ribasso unitario nelle tariffe ferroviarie, sia che il tratto corra all’interno di un certo confine o lo superi, e infine è stato affrontato il complicato problema dei cartelli e delle fusioni che rilasciano le necessarie ordinanze per rendere possibili una verifica precisa dell’attività di queste organizzazioni. D’altro lato è stata pianificata una generosa politica di investimenti, che nei prossimi anni non influirà solo sull’industria carbo-siderurgica ma dovrà contribuire considerevolmente anche alla crescita generale dell’economia nei sei paesi. Per questa politica di investimenti la Comunità ha firmato un contratto per un primo prestito di 100 milioni di dollari a cui molto probabilmente ne potranno seguire altri. Last but not least, è stata già predisposta una politica per la soluzione delle questioni sociali, che come primo obiettivo si pone la ricollocazione della forza lavoro disoccupata e il libero movimento della forza lavoro. Già più volte si è intervenuti in casi singoli pagando indennizzi e concedendo sussidi per l’ottenimento di nuovi posti di lavoro. Inoltre si è chiusa da poco la prima conferenza fra gli stati membri che ha preparato una bozza di accordo in cui vengono fissate le prime misure concrete per realizzare la libertà di movimento della forza lavoro. Con tutto ciò non vogliamo però scordarci che siamo solo all’inizio. I mercati comuni sono stati aperti circa un anno fa. Cambiamenti durevoli nella produzione e nei prezzi di carbone e acciaio sono da attendersi non sul breve bensì sul lungo periodo. Ancor più rilevante quindi è che i primi successi siano da registrare già dopo un anno. Poiché il mercato comune non è ancora completato, anche il giudizio sul suo funzionamento può essere solo provvisorio. Solo il futuro permetterà un giudizio definitivo e non solo perché il mercato comune non è ancora realizzato pienamente ma anche perché gli effetti maggiori si sentono nel lungo periodo. Il vantaggio maggiore della realizzazione di un mercato comune sta nel fatto che esso assicura alle imprese della Comunità un mercato grande e relativamente stabile. La mette in condizione di specializzare la propria produzione abbassando i costi di produzione. In rami dell’industria ad alta intensità di capitale, come l’industria estrattiva e quella siderurgica, la specializzazione della produzione non può avvenire in un anno e la diminuzione dei costi di produzione che va mano nella mano con la specializzazione non può quindi esprimersi già all’attuale livello dei prezzi. Questo significa anche che c’è la giustificata speranza che lo stabilimento del mercato comune potrà avere effetti favorevoli di più lungo periodo che potrebbero superare di molto i primi appena citati vantaggi. Da questo sunto purtroppo troppo breve degli avvenimenti più importanti dei primi due anni di vita della Comunità spero di avervi dato, signori e signore, un quadro generale dell’evoluzione della Comunità. A mio parere si possono già trarre lacune considerazioni di carattere politico. Tutto ciò che è stato fatto – e non bisogna sottovalutare le grandi difficoltà sorte dalla novità delle vie da percorrere e la necessità di spezzare vecchi interessi e abitudini – è stato raggiunto con la stretta e fruttuosa collaborazione fra gli organi della Comunità. La collaborazione fra Alta autorità e Consiglio dei ministri – nel quale si fanno valere esigenze e interessi nazionali – è stata così approfondita e ampliata che nell’ottobre 1953 i due organi hanno concordato di valutare insieme la loro politica generale di espansione e di investimento in modo da coordinarsi. Anche la questione dei sistemi fiscali in vigore nei sei paesi ha spinto i due organi a decidere di trattare congiuntamente il problema alla ricerca di un sistema per quanto possibile unitario. In molte altre questioni è stata studiata una simile necessità per problemi che non rientrano direttamente nell’ambito del trattato CECA. Così, nella pratica della soluzione amministrativa dei problemi quotidiani, si apre la strada, lentamente ma certamente, per il riconoscimento che una sempre più stretta unione economica è inevitabile. Anche i lavori dell’assemblea comune, che da breve tempo ho l’onore di presiedere, sono animati dallo stesso spirito – più per necessità pratica che per considerazioni teoriche o giuridiche. Si è sviluppato un sistema di consultazione permanente fra Alta autorità, commissioni e plenum dell’assemblea che già si è dimostrato fruttuoso. L’Alta autorità cerca e trova in queste consultazioni permanenti l’appoggio politico per la sua politica e per le decisioni che rientrano nelle sue competenze. Parlando semplicemente, l’assemblea ha potuto approfondire le singole questioni in modo che le sue discussioni non avessero più il carattere di una contrapposizione di singoli interessi locali, ma in modo da chiarire gli interessi della comunità nella cornice più alta di una obiettiva e quindi molto più fruttuosa discussione e da fissare le linee di una politica utile a tutta la comunità. Quale motivo di questa oggettività fra l’altro bisogna portare il fatto che nella maggior parte dei casi l’assemblea secondo il trattato dispone soltanto della possibilità di un generico controllo politico post hoc: per le attività ancora mancanti ha a disposizione solo la possibilità di fissare le linee generali della politica da seguire. Di qui discende che la discussione può essere molto più obiettiva e concreta: le singole questioni vengono discusse sia dal punto di vista puramente politico sia da quello sociale ed economico fin nei particolari, cosa che è meno frequente nei parlamenti nazionali. A mio parere, anche il fatto che alla Corte di giustizia vengano portati proporzionalmente pochi casi controversi, nonostante la novità della materia e dei diritti creati con i trattati – che avrebbero fatto attendere molte più controversie – è un segno della cooperazione sempre più stretta di tutti gli organi della comunità. Questa nuova creazione ha dimostrato così la sua vitalità e ha disperso i dubbi sollevati da più parti alla sua costituzione. I sei mercati – per quanto riguarda carbone e acciaio – sono davvero diventati uno solo; gli organi centrali hanno poteri sufficienti per sorvegliare il mercato comune e per correggere eventuali distorsioni: hanno anche già dimostrato concretamente che possono esercitare i loro poteri. Dall’altro lato, attraverso le necessità pratiche della vita economica, i sei governi sono stati costretti progressivamente a intensificare la loro collaborazione e a strutturarla in modo più fruttuoso. Come prima conseguenza questo fa sì che anche i paesi terzi siano stati convinti della necessità e dell’utilità di trattare con la comunità nel suo insieme ai fini di stabilire con essa relazioni politico-economiche. Austria, Svezia e Gran Bretagna hanno già avviato tali trattative e, come vi sarà noto, già sono stati conclusi i primi trattati con … Qualche tempo fa un oratore britannico disse che i britannici si lasciano convincere al meglio dai fatti: secondo me, i trattati ora menzionati provano che anche agli occhi dei governi e della cerchia di interessati nei paesi terzi la comunità forma un fattore non trascurabile nella vita internazionale. Come già detto, gli Stati Uniti d’America hanno già concesso perfino dei prestiti alla comunità. E a questo proposito bisogna anche menzionare il fatto che nel trattato CECA sono contenute numerose assicurazioni per i paesi terzi contro eventuali svantaggi che potrebbero sorgere dal fatto che nelle questioni di politica commerciale, doganale e di trasporto nei negoziati non compaiono più come partner i singoli stati, bensì la comunità. Come loro sanno, signore e signori, a suo tempo l’idea della CECA era nata come speranza di far scomparire o diminuire la possibilità del ripetersi dei conflitti storici, legando strettamente fra loro i principali fattori economici di paesi che si erano combattuti per secoli. Quindi dal punto di vista puramente politico appare di estrema importanza rispondere alla domanda su se questa fusione si avvenuta realmente o se le speranze nutrite a suo tempo siano giustificate ora come allora. Dalle argomentazioni prima esposte avrete appurato che la cosiddetta compenetrazione dei mercati è già diventata un fatto; mi sembra notevole inoltre che questa nuova configurazione dei mercati abbia potuto portare alle prime conseguenze anche in ambito finanziario: il mercato finanziario vi ha visto sufficiente sicurezza e saldezza da varare in misura considerevole le prime partecipazioni di gruppi finanziari di uno stato membro nelle industrie del carbone e dell’acciaio di altri paesi membri. Inoltre la formazione di legami reciproci di natura sempre più profonda fra i circoli interessati nei sei paesi è già cosa fatta e procede costantemente così che si può dire che praticamente l’industria del carbone e dell’acciaio dei sei paesi si sviluppa come un tutt’uno sotto la costante osservazione di tutti gli interessati. Questa fa apparire fondata l’affermazione che la base per una comunità di interessi è già stata creata. Non vorrei qui sembrare materialista se dico che questo fatto, assieme agli ideali comuni che stanno alla base della cultura e della tradizione dei sei popoli, offre la miglior garanzia che i conflitti storici fra i sei paesi troveranno sempre minori motivi. Si tratta ora di proseguire nel realizzare questa integrazione. Qui sta, secondo me, la richiesta imperativa alla gioventù europea di oggi, poiché anche la vitalità già dimostrata dalla CECA verrà messa a dura prova se non verranno fusi assieme altri settori dell’economia, soprattutto il fisco e il lavoro e se, d’altra parte, un sistema di sicurezza internazionale non garantisse una giustificata aspirazione alla pace duratura. Questi paiono i confini della felice continuazione della CECA e contemporaneamente le linee guida del lavoro da compiere per i governi e i gruppi più illuminati d’Europa. 