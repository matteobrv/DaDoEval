Per venire a Parigi, – ha dichiarato il presidente uscendo dal Palazzo Matignon – sono passato da Santa Margherita. Sono venuto quindi, con lo spirito di quella conferenza che è la base dei rapporti tra le due Nazioni ed i due Governi. Abbiamo parlato della situazione politica generale, dell’esercito europeo, e della organizzazione della difesa nella quale le soluzioni sono comuni e parallele. Abbiamo anche parlato di Trieste – ha concluso l’on. De Gasperi – ma su questo punto, è noto come la Francia e l’Italia, abbiano vedute identiche. De Gasperi, alle insistenti domande dei rappresentanti della stampa, ha risposto sottolineando la cordialità del colloquio da lui avuto con il Primo Ministro francese, ed ha quindi espresso la speranza di ottenere la revisione del trattato di pace a Ottawa o nella successiva conferenza di Roma. Interrogato sui problemi interni italiani, l’on. De Gasperi ha dichiarato che il più importante e il più urgente è quello della disoccupazione, aggiungendo: L’Italia ha circa due milioni di disoccupati e la sua popolazione aumenta ogni anno di 400.000 unità. Nonostante le riforme e il programma di lavori pubblici è quasi impossibile che l’Italia risolva da sola il problema della disoccupazione. Che si passino più commesse alla nostra industria, che ci si diano maggiori possibilità di emigrazione e noi saremo salvi, meglio ancora che con l’assistenza del Piano Marshall. 