L’onorevole De Gasperi inizia il suo discorso avvertendo che non si intratterrà su concetti generali, ma che richiamerà su fatti concreti lo spirito e la coscienza degli ascoltatori, i quali dopo averli meditati dovranno prendere le necessarie risoluzioni. Ricorda come egli fu accusato di avere evocato dei fantasmi e degli spettri e di aver esageratamente drammatizzato sui termini della contesa politica, allorché al congresso di Napoli della Dc gettò un grido di allarme ammonendo essere giunto il momento che tutti i partiti, pensosi delle sorti della libertà e della democrazia si levassero a difesa energica di questi principi e del loro costume. Fu in quella occasione che il presidente del Consiglio prese l’impegno, davanti alla coscienza nazionale e davanti a Dio, di fare ogni sforzo per chiamare a raccolta il popolo italiano perché avesse la cognizione esatta della gravità del periodo storico che attraversava il nostro paese. Osservando quello che avviene oggi non solo in Italia, ma anche nel mondo che ci circonda, l’oratore afferma che non solo il suo allarme di settembre era giustificato, ma che egli aveva sentito giustamente il polso della nazione e aveva visto e sentito esattamente i tempi che dovevano decidere dell’avvenire del paese. Vane sono quindi le parole e le accuse di Togliatti. Quando il «leader» del Pci ha accusato De Gasperi di aver turbato la tregua elettorale – dando un senso tragico a conflitti e a contrasti che dovrebbero essere semplici manifestazioni della concorrenza tra partiti – sapeva o non sapeva che in un paese a noi molto caro fin dalla prima guerra mondiale, in Cecoslovacchia, si avrebbe avuto la conferma di quella che De Gasperi indicava come un pericolo per l’Italia? L’oratore ricorda gli incontri che ha avuto con i personaggi della prima tragedia mondiale, che svolsero una grande opera per la fondazione e la ricostruzione di nuovi Stati che già perdettero la loro indipendenza e che uguale sorte e pericolo hanno in questi giorni. Nel 1918, pochi giorni prima dell’armistizio italiano, trovandosi a Roma, aveva abbracciato i capi del popolo cecoslovacco che tornavano in patria pieni di entusiasmo per la liberazione del loro paese e fervidi di certezze per la nuova repubblica che avrebbero fondato. Poco dopo, accompagnando la missione militare italiana, De Gasperi incontrava Masarik , il filosofo presidente della repubblica e lo salutava, augurando che l’esempio di questo nuovo Stato si moltiplicasse e si giungesse ad una confederazione europea di Stati liberi. Alcuni anni dopo, Hitler e il totalitarismo nazista minacciavano e assorbivano la Cecoslovacchia così come avevano assorbito l’Austria. Fu allora che si diffuse la teoria che veniva riassunta in questa parola che sembrava tanto strana: «Gleichschaltung», cioè messa in fase. Bisognava mettere in fase tutti i popoli: cioè assimilarli e assorbirli nel nazismo, nel governo di Hitler. Così avvenne dell’Austria e della Cecoslovacchia, e di nuovo i capi cecoslovacchi dovettero emigrare e di nuovo li abbiamo rivisti all’estero, finché le vicende di questa seconda guerra li riportarono in patria. Ma ecco oggi sorgere il pericolo di un’altra dittatura, della perdita della libertà e del crollo della democrazia. Strano ricorso storico: allo stesso modo che lo Stato-partito venne concepito e realizzato in Italia col fascismo e specialmente nella Germania hitleriana, così oggi ritorna la stessa minaccia e lo stesso metodo da parte dei comunisti, ed ai movimenti politici, alle associazioni e ai cittadini fuori della loro influenza non viene riconosciuta libertà e parità. Il tutto è sottoposto al monopolio della tessera e della cartolina rossa di precetto. Ora, osserva l’oratore, bisogna tenere presente che per le teorie, le dottrine e le epidemie non esistono frontiere. È per questo che l’esempio della Cecoslovacchia costituisce un monito per noi. Anche là si è avuto un patto di nazione tra comunisti e parte dei socialisti; anche là si crearono istituzioni che pretendono di avere il diritto rappresentativo e costituente e che, quando il parlamento non è di loro gradimento, vogliono imporre la loro volontà. Questi comitati sono stati creati anche in Italia o attendono l’ora propizia, in agguato e in riserva. Se un bel giorno la votazione elettorale non sarà sufficientemente favorevole, o sarà dubbiosa, questi comitati si leveranno a parlare in nome del popolo e negheranno quella che è la base legittima del suffragio universale e della democrazia, cioè la forma del Parlamento. Saggia fu la nostra risoluzione – dice De Gasperi – di tenere in mano il ministero dell’Interno. Saggia fu perché il colpo di Stato in Boemia è riuscito, non in quanto le masse si agitavano in piazza, ma perché erano appoggiate, e non ostacolate, dalla polizia, già in mano di un ministro dell’Interno comunista. L’oratore ricorda che anche in Boemia è stato creato il cosiddetto Fronte popolare e come Togliatti si sia lamentato quando De Gasperi a proposito di quello sorto in Italia, parlò di cortine fumogene che nascondono le forze del maresciallo Longo. Questa, invece, è una semplice realtà – continua l’oratore – che potrebbe essere ben fatale per l’Italia se il popolo non si sveglia per difendere la propria libertà. Come mai la falce ed il martello sovietici sono scomparsi, sono stati sostituiti dalla figura di Garibaldi con o senza stella? «Noi, afferma De Gasperi, non neghiamo al Pci il diritto di presentarsi come tale, anzi lo sfidiamo a presentarsi come tale. Non possiamo però non reagire con sdegno di fronte alla perfidia ed alla politica nascosta dietro l’azione di alcuni miserabili borghesi che non peritano di difendere una situazione finta e insidiosa. Questi borghesucci pavidi e ingenui si guardino attorno, e se hanno a cuore l’avvenire del paese, tornino indietro (sono ancora in tempo), lascino che i comunisti agiscano da comunisti; giacché non hanno nessun diritto di coprire questa merce di contrabbando che si nasconde dietro il Fronte e dietro di loro». L’oratore passa ora a smentire l’accusa che il governo da lui presieduto sarebbe nemico dei lavoratori. Risponde non a parole, ma con cifre e con fatti concreti. Considerato in 100 il complesso delle retribuzioni nel 1938, risulta che quelle dal febbraio al maggio del 1947 oscillarono fra 3084 e 3455 e salirono dal maggio del 1947 al gennaio del 1948 da 3635 a 5122. Il governo intervenendo a frenare l’aumento dei prezzi e quindi il costo della vita, ha ottenuto il risultato di aumentare il potere d’acquisto, cioè il salario reale dei lavoratori tradotto in cifre reali, non nelle cifre che possono dare oggi le nostre monete. Infatti il salario reale degli operai fatto uguale a 100 nel 1938 oscillò intorno a 86 fino al maggio del 1947, raggiungendolo nel novembre e superandolo nel gennaio di quest’anno. Se il merito di tutto questo non si può attribuire al governo, perché lo Stato può influire solo in misura limitata sopra l’andamento dei salari e dei prezzi, per lo meno non si potrà dire però che se tutto questo è avvenuto sotto un governo democratico, cristiano-liberale, repubblicano e socialista autonomo, un tale governo possa essere tacciato di ostilità e di inimicizia verso la classe lavoratrice. È vero che per gli impiegati non è stato raggiunto il medesimo livello, ma il miglioramento in questi ultimi tempi è stato anche per loro notevole. Certamente l’azione sindacale esercita una pressione decisiva: il governo è sempre stato presente in tutti i contesti e si è sforzato di collaborare con i rappresentanti dei lavoratori. Ma quali progressi non si sarebbero potuti raggiungere se l’azione sindacale non fosse stata talvolta avvelenata da presupposti e sospetti politici, se le differenze economiche non fossero state inquinate dal concetto della lotta di classe e dalla tendenza di partito, se spesso le agitazioni sindacali non fossero fatte servire per rafforzare l’attacco del Partito comunista contro lo Stato democratico. In ogni occasione l’opera mediatrice del governo e specialmente del nostro ministero del Lavoro ha ottenuto, all’atto della soluzione di un conflitto pieno riconoscimento anche da parte sindacale operaia; ma ciò in sede privata: in pubblico risuonava la solita accusa contro il governo nero e anche dopo un successo ottenuto con la mediazione del governo tale successo veniva proclamato sulla stampa come una vittoria sulla reazione governativa Non comprendono i lavoratori quanto potente, quanto incontrastata sarebbe una Confederazione sindacale che si ponesse sinceramente al di sopra dei partiti e non si facesse strumento di manovre politiche? Così nei riguardi dei consigli di gestione se vi fosse meno sfiducia e meno diffidenza tra le parti, se fossero presentati e realizzati come un elemento di collaborazione leale e fattiva, ben altra efficacia avrebbero avuto, là dove sono costituiti, e ben altra sarebbe stata la loro diffusione. Comunque, a parte la questione dell’aumento salariale, è per diretto intervento del governo che si sono aumentati di 90 miliardi i contribuiti previdenziali, che si è quadruplicato il sussidio ai disoccupati, che si sono istituiti corsi di addestramento per 70 mila reduci e di qualificazione per 45 mila disoccupati. L’oratore parla poi dell’intervento dello Stato per la conversione delle industrie di guerra. E a proposito di manifesti affissi ad Ancona durante la notte precedente dai frontisti in cui si parla del presidente del Consiglio come di colui che smobilita le industrie e in genere i cantieri navali, l’oratore ricorda la notizia riportata al mattino stesso dai giornali la quale annunciava che in seguito agli sforzi del governo si sono potuti assicurare i capitali per garantire la costruzione di 4 navi norvegesi, ciò che darà lavoro per più di un anno ai cantieri di Ancona. Ma vi sono dei limiti nell’intervento dello Stato. Già è intervenuto attraverso le industrie meccaniche e cantieristiche dell’Iri, già si sono portati i fondi a 80 miliardi, già si è intervenuto in parecchie altre imprese attraverso un ente apposito di finanziamento: il Fim. È strano che vi siano degli operai ai quali non si domanda niente e si da molto e pure fanno credito alle calunnie lanciate dai nostri avversari. Noi abbiamo il diritto che si riconosca lo sforzo dello Stato, che è lo sforzo della comunità la quale da il suo contributo per salvare dalla rovina queste industrie che furono prospere per la guerra e che debbono ora convertirsi in opere di pace; e tale contributo viene dato sopra tutto per assicurare il lavoro agli operai. Questa politica di finanziamento è possibile soltanto in conseguenza degli aiuti americani. Dalle nostre risorse non possiamo attingere quello che ci necessita. Occorrono aiuti dal di fuori. Ecco perché abbiamo trattato con l’America, e trattiamo tutt’ora, e speriamo nel suo concorso. Senza di questo non c’è salvezza e i primi che pagherebbero se venissero a mancarci, sarebbero proprio gli operai dell’industria che si lasciano ora guidare all’attacco. Con gli aiuti e con i prestiti americani noi facciamo una politica di pace, una politica di ricostruzione e di ripresa, senza compromettere per nulla la nostra indipendenza. In un primo momento il così detto Fronte popolare, specialmente sotto l’ispirazione comunista, si mise a gridare che gli aiuti dall’America significavano l’asservimento, che noi diventavamo schiavi dell’America; poi visto che questa manovra non aveva presa, i frontisti incominciano ora a discutere sugli aiuti sessi, affermando che anch’essi potrebbero ottenerli se fossero al governo e mescolano sempre, alle considerazioni, gli attacchi contro gli americani. Gli americani sono un popolo industre che aiuta l’Europa per dare tranquillità alla sua economia e per impedire la guerra. Impedire la guerra è anche il nostro postulato, è anche la nostra necessità e quando in questo senso collaboriamo con l’America, collaboriamo per la salvezza della patria. Coloro, prosegue De Gasperi, che, nell’interesse di un altro Stato o di un partito, parlano contro gli aiuti americani, tradiscono – diciamolo con la vera parola – tradiscono gli interessi dell’Italia; e se gli elettori italiani saranno intelligenti chiameranno questi partiti a rendere conto del loro tradimento. E se qualcuno vuole bagattellizzare su questa affermazione, si rivolga all’onorevole Lombardo, che fu capo della missione economico-commerciale a Washington per le trattative con l’America e che concluse il trattato di amicizia e di collaborazione economica. Domandi a lui in quale pericolo siamo corsi in un certo momento; quando cioè le trattative stesse sembravano stagnare perché il signor Togliatti si era preso il lusso di stampare articoli che gli americani hanno a ragione considerato ingiuriosi. Non è vero che gli aiuti dell’America diminuiscono le possibilità di lavoro. Questo aiuto è l’unico che ci da la possibilità dell’avvenire. Bisogna dire ben chiaro che se per disgrazia – che non è prevedibile – il Blocco andasse al potere tutto questo sarebbe in pericolo, lo si può dire con certezza assoluta. Il presidente del Consiglio illustra, quindi, dettagliatamente gli aiuti forniti dall’America. A partire dall’estate del 1943 gli Stati Uniti hanno fornito aiuti all’Italia, in forme varie, per un ammontare totale di circa 1 miliardo e 900 milioni di dollari. La maggior parte di tali aiuti, per un ammontare di circa 1 miliardo e 200 milioni di dollari, è stata completamente gratuita, mentre i restanti 669 milioni di dollari sono stati corrisposti sotto forma di crediti a lunga scadenza o sotto forma di rimborsi per spese sostenute dagli americani in Italia durante il periodo di cobelligeranza. Ecco le cifre in dettaglio: aiuti gratuiti per un importo di 1 miliardo e 186 milioni di dollari, di cui 376 milioni del programma di assistenza militare dell’esercito (quota Stati Uniti) forniti in generi alimentari e medicinali; 134 milioni corrisposti dalla Fea (Federal Economic Administration), per arrivare al programma Unrra e forniti in generi alimentari, medicinali, carbone, petrolio, cotone e metalli; 375 milioni della quota degli Stati Uniti del programma Unrra forniti in generi alimentari, carbone, petrolio, cotone, lana, metalli ed altre materie prime industriali; 120 milioni dell’Ausa forniti in grano, carbone, fertilizzanti, medicinali e altri generi alimentari; 181 milioni del programma interinale (aiuti tampone). Crediti e rimborsi per un totale di 683 milioni di dollari di cui: 312 milioni del rimborso in dollari delle am-lire spese dagli Stati Uniti in Italia per paga truppa e per forniture di servizi e merci; 178 milioni come crediti per acquisti di materiale eccedente (surplus); 62 milioni come credito acquisto di navi (liberty e petroliere); 131 milioni per crediti alle industrie da parte della Export Import Bank. Oltre a questi aiuti valutati in cifre, sono da ricordare quelle altre forme di collaborazione, quali la rinuncia da parte degli Stati Uniti alla loro quotaparte delle nostre navi da guerra, lo sblocco dei beni italiani negli S.U., la restituzione delle navi mercantili. Dopo avere illustrato l’impiego degli aiuti americani ed accennato alla riforma agraria, l’oratore si occupa dell’attuale situazione della Borsa. Accennato al ribasso della Borsa l’oratore dice che bisogna esaminarlo con serenità e oggettività, non chiedere al governo interventi improvvisi e tumultuosi. Quando si costituì nel giugno scorso il governo senza i comunisti, la Borsa si trovava in una ossessionante crisi di rialzo. Tutti i titoli industriali volavano verso quotazioni esagerate. C’era il panico della lira e tutti cedevano i così detti beni-rifugio e compravano azioni delle imprese industriali. Il governo allora si guardò bene dall’intervenire direttamente sul mercato dei titoli. Agì, invece, per il risanamento della lira, riuscendo per la prima volta dal 1934 ad arrestare la caduta della moneta. Oggi non c’è più il panico della lira. Si ha oramai la certezza che anche in grazia del piano Marshall, il valore della moneta, salvo oscillazioni temporanee, è destinato a stabilizzarsi. E oggi i compratori fanno i loro calcoli e comprano buoni del Tesoro al 3 per cento e si liberano delle azioni che al prezzo esagerato che avevano raggiunto danno lo 0,4 o lo 0,70 per cento di dividendo. Ma anche questa volta la spinta va al di là del segno e il panico fa cedere in un eccesso contrario. La verità sta nel mezzo. Al di fuori di ogni valutazione psicologica momentanea, influenzata spesso da elementi politici estranei o da speculazioni interessate, c’è una valutazione che deriva dalla fiducia nella nostra ripresa economica. Di questa ripresa il governo si preoccupa, e giorno per giorno, caso per caso, prende provvedimenti per sollecitarla. I crediti previsti dal piano Marshall sono una contro assicurazione sufficiente. Ma bisogna che anche il paese aiuti il governo. Ci vuole ordine, disciplina, fiducia, lavoro, collaborazione. Lasciarsi prendere dai nervi, chiedere l’impossibile, minacciare ad ogni momento scioperi e voti negativi vuol dire fare il proprio danno. Se stiamo uniti, se saremo pazienti e tenaci, riusciremo, ad un punto, in cui tutti i valori si stabilizzeranno secondo il loro reale rendimento. È questa la nostra politica di equilibrio dei prezzi e delle valutazioni. Avviandosi alla conclusione, De Gasperi dice: «Non basta aumentare i salari, bisogna che ci sia lavoro, bisogna che ci siano soprattutto lavoro e collaborazione, altrimenti siamo perduti. E a coloro che pensano che una classe sola potrà dominare, io dico che essa attraverso il potere politico potrà dominare ma sulle rovine e sul caos di tutta l’Italia. (Applausi). È per questo che io sento il dovere in questo momento di dire tutta la verità, di dirla anche in forma risoluta – perché che volete che mi importi vecchio come sono dei successi elettorali e politici, quali ambizioni volete che io abbia? Ho una ambizione sola, di servire la patria! (Applausi). Per questo, amici marchigiani, che siete venuti qui in una folla così immensa che mi consola, perché penso e vedo profeticamente che questa folla si avvierà anche alle urne elettorali (si grida: sì), per questo io non ho bisogno di ricorrere alla morfina dell’onorevole Togliatti per sopire nell’inganno gli elettori, e neanche di ricorrere alla simpamina per tenervi in piedi, perché so che basta un appello alla vostra intelligenza e alla vostra coscienza. Queste sono le forze morali, per questo noi ci siamo alleati al governo con dei partiti che hanno con noi un eguale impegno democratico: noi non abbiamo domandato loro di rinunziare al loro programma e alla loro azione; noi manteniamo il nostro ed essi il proprio. Non facciamo mascherature. Abbiamo fatto un patto leale che è l’impegno democratico; bisogna che tutti ci riuniamo per salvare il Parlamento, la democrazia, il metodo delle libertà nella vita politica. Ecco quello che ci unisce, e siamo uniti per combattere la minaccia dello Stato-partito, la minaccia che con una tessera onnipotente e con la cartolina rosa tornino ad imporci la dittatura di cui abbiamo goduto i frutti per vent’anni. E a voi, amici giovani specialmente, a voi specialmente un appello dirigo particolare, un appello al sentimento spirituale e religioso che ci unisce. Anche qui noi vogliamo la libertà; non intendiamo imporre a nessuno di credere. Vogliamo difendere la nostra libertà, anche la libertà spirituale che è l’eredità e il patrimonio più prezioso della nostra civiltà italiana. Signori, non è per una semplice adesione conservata al passato che noi vogliamo difendere la civiltà dei nostri padri, la civiltà di cui ci parlano tanti monumenti e tanti templi, non è semplicemente per agganciarci al passato ma perché esso è la nostra speranza nell’avvenire, perché noi sappiamo che tutto lo sforzo economico sarebbe vano se nel popolo italiano non tornasse la moralità delle coscienze, lo spirito di sacrificio, di fraternità, per cui tutti siamo per uno e uno per tutti, se al popolo italiano non tornasse l’anima che ha fatto grande la nazione nella storia e che ci assicurerà ancora nell’indomani. Se noi parliamo così contro il comunismo, non è contro i postulati economici del comunismo che parliamo, perché in ciò potremmo trovare punti di confluenza, ma là dove ci si stringe il cuore è quando si tratta di libertà di coscienza personale, spirituale e politica. Domandatelo ai 50 mila giuliani che sono esuli in Italia quale è l’aspetto di un paese che è vittima di questo regime, domandatelo: sembra che in questi paesi si spenga la grande luce dei secoli, la grande luce nella mente e nel cuore degli uomini. Giovani, io vi dico, ho passato nella storia della mia vita tanti periodi critici, la mia vita è stata complessa; in gioventù mi sono battuto contro gli anarchici nei paesi dell’emigrazione italiana; poi, come studente, sono andato a finire nelle carceri austriache perché difendevo la nostra nazione; poi, riunitici alla nazione italiana, speravo in una evoluzione della libertà ed ho creduto alla libertà, ma ho perso di nuovo questa libertà, fino a soffrire nel carcere. Amici miei, nelle sofferenze e nelle umiliazioni di vent’anni non ho mai perso la speranza. Oggi però sento che non ho mai passato un momento così serio come questo. Ciascuno porti a casa, come testamento quello che vi dico: questa volta bisogna vincere, o non si vota più in Italia; questa volta bisogna scuotere tutto il popolo fino alle più intime fibre, bisogna fargli capire che si tratta della sua salvezza. Amici miei, questa è la vostra ora, è un’ora suprema e non passerete mai ore più decisive di questa. Siate tenaci, accorti, coraggiosi. Bisogna vincere, costi quel che può costare». 