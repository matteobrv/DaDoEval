Rivolge un saluto ai nuovi ministri e sottolinea l’identità di vedute manifestatesi nelle conversazioni dei giorni scorsi, che gli ha consentito di creare un governo, la cui forza consiste nella unità e nella stabilità. [Seguono gli interventi degli on.li Grassi, Sforza, Saragat e Fanfani, che interviene sulla proposta di considerare il 2 giugno festa nazionale della Repubblica]. Non essendoci una legge che preveda la sospensione dal lavoro, ritiene necessario discuterne con gli organi competenti per stabilire come possa consentirsi agli operai di partecipare alle cerimonie militari. [Il Consiglio dei ministri procede poi alla nomina dei nuovi sottosegretari di Stato]. Si riserva di fare sabato prossimo proposte di nomina per l’Alto Commissariato dell’Igiene e della Sanità Pubblica. Il presidente del Consiglio, prima di chiudere la seduta, rileva che non si è ancora provveduto alla soluzione organica di due importanti problemi che vanno assolutamente affrontati. L’uno è la riforma della burocrazia e dell’amministrazione statale e parastatale, con riguardo anche alla nuova struttura regionale (e sarà in questo modo assicurata anche la collaborazione di Petrilli). Si tratta qui di aggiornare le conclusioni della Commissione Forti , approntando i relativi disegni di legge per il Parlamento, e di creare delle garanzie perché il passaggio alle Regioni delle attribuzioni previste dalla Costituzione non rechi con sé un’inflazione burocratica, ma porti invece ad una semplificazione. Per tale lavoro preparatorio è necessario ricorrere ad uomini che conoscano a fondo l’Amministrazione. A tal proposito si riserva di fare, a suo tempo, proposte concrete. L’altro è il problema dell’emigrazione che per l’economia italiana è essenziale. Nelle conversazioni dei giorni precedenti è mancato il tempo di elaborare una soluzione completa. Bisogna perciò ritornare sull’argomento, accelerando frattanto la creazione del Consiglio dell’emigrazione. 