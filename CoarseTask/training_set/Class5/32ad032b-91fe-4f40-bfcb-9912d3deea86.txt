Mio caro Ambasciatore, mi riferisco alla lettera del Ministro Sforza dell’11 aprile u.s. n. 44/05008/256 e alla Sua cortese risposta del 23 aprile relativa agli impianti ed attrezzature siderurgici compresi nel piano approvato dall’O.E.C.E. che l’industria italiana ha commesso a diverse fabbriche degli Stati Uniti. Con dolore ho appreso da un recente rapporto dell’Ambasciatore Tarchiani che nonostante i ripetuti passi dell’E.C.A. presso la N.P.A. non è stato ancora possibile ottenere gli ordini di priorità per tali ordinazioni italiane. È mio dovere di amicizia e di lealtà farLe presente, caro Ambasciatore, che in simili condizioni mi diverrebbe estremamente difficile portare il Piano Schuman alla ratifica del Parlamento italiano, poiché tutta la nostra azione in tale questione e il nostro atteggiamento finale sono stati basati sulla premessa tecnica che il Piano di rammodernamento della siderurgia italiana potesse svolgersi nei tempi e nei modi previsti. Mi rivolgo alla Sua amicizia con la speranza che un Suo personale intervento ai più alti livelli possa ancora ottenere dalla N.P.A. i D.O. necessari per l’esecuzione e la consegna delle attrezzature siderurgiche italiane. Le aggiungo anche per Sua memoria che i competenti organismi della N.A.T.O. si sono più volte pronunciati a favore dell’esecuzione di tale programma che è indispensabile al nostro sforzo di riarmo. Grato per quanto vorrà fare, La saluto con viva cordialità. 