Caro segretario generale, ho tentato tutti questi giorni di rispondere alla tua cordiale del primo del mese, ma in otto giorni non ci sono riuscito, un po’ per stanchezza un po’ per scoraggiamento. In realtà la ripresa ch’io speravo non c’è stata, il meglio che si possa dire è che sarà molto lenta. Il tempo non favorisce e le cure, se agiscono, non si preoccupano del calendario. Allora, che vuoi tormentare gli altri con inutili propositi? Ho passato molte ore a letto per sostituire quelle insonni delle lunghe notti. Oggi mi rinasce dentro, colla speranza, l’interesse per il lavoro di domani. Vedo con piacere nella tua lettera documentata la collaborazione col governo. Bisogna sostenerlo più che è possibile. È bene che tu affronti la questione del regolamento parlamentare; la decisione della Direzione ha rimediato all’impressione troppo eufemistica di recenti opinioni. La mia spina è la CED . Che cosa farà l’Italia il 19? Se trovi modo, fatti sentire a tempo. Rileggo questi giorni quell’istruttivo mattone che è la biografia Vistalli del Toniolo . Quanti elementi di meditazione sulle occasioni mancate! Perché il T.[oniolo] razionalmente parlando ebbe efficacia così inadeguata? Perché i tempi e gli uomini non gli permisero di sfuggire all’alternativa guelfo-ghibellina, e così non uscì dallo storico steccato politico, benché ne fosse uscito da quello sociale. Il nostro sforzo, più tardi, fu quello di sfuggire alla stretta. Non siamo riusciti spesso, ma ad un certo punto la Dc divenne un movimento, un partito italiano, al di sopra dello storico conflitto. Teniamolo a mente, bisogna non lasciarsi avvinghiare dalle spire dell’alternativa tradizionale; forse un giorno, quando sarò meno stanco, ti racconterò gli episodi segreti della mia esperienza. Per oggi grazie per il lavoro che fai, cui auguro il miglior esito. Guai, se il tuo sforzo fallisse! Torno infine sull’argomento, provocato da un tuo gesto generoso per ripeterti che non mi è possibile di accettarlo, fino a meno che non potrò fornire adeguate prestazioni. Dà ordini in questo senso e io considero la tua offerta come un anticipo su indennità spese, che non mancherò di sottoporti, quando ci saranno. Auguro qualche riposo anche alla tua tempra robusta; io sono un esempio che anche fibre forti si logorano. Ossequi alla tua signora e auguri alla tua famiglia da tutti i miei. Affezionatissimo. De Gasperi 