Informa che l’on. Pastore afferma che Marazza non ha preso contatti con lui . Bisogna prendere atto che lo sciopero ha avuto un esito molto rilevante. Chiede quale atteggiamento debba assumere il governo. Il Consiglio di Stato non ammette l’applicazione di sanzioni in virtù di norme di cui non riconosce l’efficacia giuridica. Per ora si può disporre solo la trattenuta dello stipendio. Sarebbe opportuno rivolgere un ringraziamento ed un elogio a coloro che non hanno partecipato allo sciopero. [Segue la proposta di Randolfo Pacciardi di elargire «premi in denaro»]. Raccomanda ai singoli ministri di tener presente il comportamento dei dipendenti nel conferimento degli incarichi. […] I ministri intanto possono dare disposizioni per la trattenuta di stipendio che non è una sanzione disciplinare come ha ritenuto l’ultima decisione del Consiglio di Stato in materia. Per quanto riguarda la Dirstat, crede che in seguito al comunicato di ieri si possa evitare il nuovo sciopero indetto per il 19. Prega ogni ministro di fare opera persuasiva presso i rispettivi dipendenti. Per quanto riguarda le questioni sollevate dalla Cgil, dalla Cisl e dalla Uil richiama l’attenzione sulla diversità esistente tra le richieste della Cgil che chiede un aumento di £. 5.000 e quelle della Cisl relative all’applicazione della scala mobile e del carovita con nuovi sistemi. A Venezia aveva offerto di trattare sulle richieste della Cisl. Si può oggi riconfermare tale offerta. Ricorda poi il progetto che prevede la costituzione di una commissione mista arbitrale per la risoluzione delle controversie relative ai dipendenti statali. Si potrebbe anticipare l’entrata in funzione di tale commissione. Propone comunque di discutere intanto l’art. 43 del progetto di legge sindacale . 