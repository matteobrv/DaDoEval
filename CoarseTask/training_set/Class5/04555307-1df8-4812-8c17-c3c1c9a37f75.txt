Saluta nel dottor Franzil il nuovo rappresentante del Consiglio nazionale. […] Propone di procedere per gradi: prima i Comuni – poi Provincia e Regioni. […] Quesiti per le elezioni comunali: – Manteniamo la proporzionale spostando eventualmente il limite del maggioritario a 50 mila? (Voto contrario meno 2 – Gronchi e Cappi) – Si intende di introdurre il sistema della rappresentanza delle minoranze con premi alla maggioranza? (Voto favorevole) – Sopra 200 mila mantenere la proporzionale? (Voto contrario). […] Dubita ormai che si determini una maggioranza in questo C.[onsiglio] n.[azionale] nelle questioni in esame. Ci sono troppi elementi tattici che ci condizionano, come arrivare alla Regione? Non sappiamo ancora come sarà; e dall’esperienza deriviamo una maggior cautela. Non crede che la Regione porti ad una effettiva sburocratizzazione e ad una diminuzione di spese. Ora ciò non vuol dire che la Regione non abbia ragione di esistere, perché non è destinata a far progredire l’amministrazione pubblica. Le opposizioni degli avversari di principio trovano facilmente esca nelle difficoltà regionali. Non gli sembra che debba essere lasciata cadere la proposta per le elezioni di II° grado. È un principio evolutivo, accettabile alla condizione che la Regione sia garantita nelle sue cariche dalla legge. Occorre poi dare una garanzia ai partiti di minoranza, dandole rappresentanza. Propone la nomina di una Commissione del C.[onsiglio] n.[azionale] che affianchi governo e parlamentari per questa opera, ma che abbia mandato di fiducia. […] Non si può negare che, secondo lo spirito della coalizione, bisogna fare la elezione diretta proporzionale della Regione; in ipotesi subordinata II° grado per le Regioni [e] proporzionale diretta per le Province . 