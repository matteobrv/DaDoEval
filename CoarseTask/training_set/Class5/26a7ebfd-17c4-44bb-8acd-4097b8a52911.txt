Se si accetta un nuovo sistema di scala mobile, si deve tenere presente anche il costo di altre voci essenziali per la vita famigliare. La Commissione potrebbe tenere conto di particolari esigenze di certe regioni, ad esempio esiste una notevole differenza tra i prezzi di Catanzaro e quelli di Roma o di Genova. Occorre prima discutere tutte queste importanti questioni, e poi decidere quali concessioni può fare il Tesoro. Il mio pensiero è che prima si deve elaborare un sistema di scala mobile più adeguato alle esigenze degli impiegati e poi si dovrà decidere circa la questione delle somme da stanziare e delle retroattività. Gli impiegati considerano acquisiti i miglioramenti di fatto realizzati in passato; il Tesoro nega che questa pretesa sia giustificata. Per gli aumenti futuri si è stabilito che il Ministero del Tesoro venga incontro alle aspirazioni dei dipendenti statali, ma non bisogna intanto pregiudicare i lavori della Commissione. […] Stabiliamo il sistema da adottare e poi determineremo la decorrenza, gli indici del costo della vita da tenere presenti e le applicazioni che si possono fare nella varie regioni italiane. Non possiamo prendere nuovi impegni prima di conoscere l’importo. Il Ministero del Tesoro per il passato non può corrispondere nulla; per il futuro è disposto a rivedere gli indici del costo della vita. Non comprende per quale ragione precisa occorra stabilire le variazioni dei prezzi verificatesi in passato. Nel 1950 si sono avute nei prezzi punte massime e punte medie. Nel gennaio-febbraio 1951 vi è stata una sensibile diminuzione. Occorre chiarire esattamente l’impegno della nuova scala mobile da applicarsi nel futuro. […] Se siamo tutti d’accordo che l’applicazione della nuova scala mobile avverrà solo in futuro, stabiliamo sin d’ora tutti gli elementi per un congegno più adeguato. […] La discussione sul congegno della scala mobile può essere fatta subito: occorre stabilire i coefficienti dei vari elementi presi in considerazione per l’avvenire. È inoltre pacifico che il nuovo congegno avrà applicazione per l’avvenire. Informa poi che il Consiglio di Stato si è espresso in senso favorevole al riconoscimento del diritto all’indennità di funzione in favore dei cancellieri. […] Il governo vede con simpatia l’ammissione delle due cennate nazioni. Bisogna però discutere la questione se queste nuove ammissioni rendano necessarie nuove ratifiche. L’ammissione in base all’articolo 10 del trattato deve avvenire per «invito unanime». Le altre nazioni come si regolano? Richiedono deliberazioni dei Parlamenti o soltanto dei governi? Giuridicamente e politicamente possiamo consentire l’ammissione nel P.[atto] a.[tlantico] di nuovi membri senza sottoporre la questione al Parlamento ? Questo si spiega per effetto delle diverse costituzioni nei vari paesi? Il ministro degli Esteri dovrà intanto comunicare agli organi del P.[atto] a.[tlantico] che forse per l’Italia occorrerà il voto del Parlamento e che la questione di procedura deve essere esaminata. 