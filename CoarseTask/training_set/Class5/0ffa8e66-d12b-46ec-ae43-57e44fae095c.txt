L’on. De Gasperi ha iniziato ricordando che nel 1944 il luogotenente aveva dato al governo tre direttive, e cioè: 1) cacciare i tedeschi dall’Italia; 2) punire gli italiani che persistessero nel tradimento; 3) ricostruire l’Italia. Questi tre compiti del governo furono assolti negli anni che seguirono, gli italiani contribuirono con il Corpo di Liberazione a cacciare lo straniero dall’Italia. Il governo italiano impose sanzioni contro coloro che aderivano alla Repubblica sociale; infine il governo compì uno sforzo continuo e tenace per la ricostruzione dell’Italia. Più che alla ricostruzione materiale del paese, l’on. De Gasperi ha alluso alla ricostruzione politica e civile dell’Italia. Si trattava di riorganizzare la democrazia in Italia, di salvare l’unità del paese di fronte a certi movimenti separatisti, di rinsaldare l’unità, di garantire l’autonomia alla regione. Si trattava anche di difendere il principio democratico. L’on. De Gasperi ha ricordato a questo punto la «parola d’ordine» enunciata dai socialisti secondo cui tutto il potere politico doveva essere dato ai Comitati di liberazione. La Democrazia cristiana e gli altri partiti democratici si opposero a questo tentativo di sovvertimento. Senza questo atteggiamento della Democrazia cristiana e dei partiti democratici si sarebbe impedito il ritorno delle forme costituzionali tradizionali dello Stato italiano. Questo atteggiamento dei gruppi democratici portò i suoi frutti: si arrivò presto alle prime elezioni amministrative, si creò un organo consultivo, la Consulta nazionale. Quando si dice che noi vogliamo il monopolio del potere, che il nostro partito rappresenta la dittatura, occorre ricordare che quando si creò la Consulta, in accordo con gli altri partiti, accettammo il principio che ciascun gruppo, anche se piccolo, avesse una rappresentanza di 26 deputati. L’on. De Gasperi ha quindi rievocato un episodio: quando cioè l’allora presidente del Consiglio on. Parri accusò la Democrazia cristiana di fare un colpo di Stato: «perché noi – egli ha detto – ci opponemmo alle sue decisioni che ci sembravano contrarie ai princìpi della democrazia». Anche in quell’occasione innanzi alla stampa internazionale, io mi levai e dissi: «il mondo non deve credere che in Italia ci sia un solo partito, un partito di massa, il quale pensi di costituire un potere che abbia altri scopi diversi da quelli delle istituzioni e del funzionamento della democrazia parlamentare». Ricordo queste cose agli avversari in mala fede che ci accusano di voler noi monopolizzare il potere, di essere dei dittatori, noi che in certi momenti critici della evoluzione nazionale avremmo, se avessimo avuto questo infame desiderio, potuto afferrare il potere. Noi non volemmo perché il nostro principio è stato sempre quello di concedere la libertà e garantire la rappresentanza di tutti. Ora i pericoli che ci sono di fronte riguardo al potere politico, alla sua struttura e alla struttura della organizzazione civile dello Stato italiano sono i seguenti: 1) il tentativo di disgregare e decomporre le forze democratiche del centro; 2) l’attacco dell’estrema destra, la quale è tornata sulle sue idee demagogiche della corporazione politica, della gestione socializzata e di tutte quelle altre forme che possono sussistere solo se a base di tutto questo è la dittatura; 3) tendenza a voler sollevare la questione della forma di Stato. Il presidente del Consiglio ha ricordato il suo discorso del 31 agosto a Predazzo , nel quale ammonì i monarchici a non inquadrarsi in un partito di attivismo monarchico, ciò che avrebbe diviso le forze anticomuniste e avrebbe inserito forzatamente nella vita del paese una questione che non avrebbe portato che inquietudine e crisi. Dissi allora: come volete porre la pregiudiziale della forma dello Stato e contemporaneamente poter governare insieme ad un altro partito? Se fosse possibile creare una maggioranza fra Democrazia cristiana e partito monarchico, che cosa avverrebbe? Che governo potremmo mai costituire? Un governo monarchico o repubblicano? Costituiremmo in tal caso un governo senza princìpi, confusionario, un governo nel quale un partito cercherebbe di giocare l’altro, in poche parole un governo che porterebbe confusione entro se stesso e inquietudine nel paese. Il compito principale è di consolidare il sistema democratico-parlamentare e tutte le forze debbono concentrare i loro sforzi in quest’opera. Il nostro programma è: 1) assicurare un governo stabile e [con] un governo stabile non intendo certo dire sempre un governo di De Gasperi e dei suoi amici, ma un governo che abbia un programma e il tempo per attuarlo; 2)assicurare la funzionalità delle Camere, introducendo una riforma del regolamento che non renda possibile il ricorso alla violenza ostruzionistica. Nel ricordare i tristi episodi dell’ostruzionismo il presidente del Consiglio ha rivolto un memore saluto all’on. Ruini, presidente del Senato, nonché un augurale saluto al senatore liberale Sanna Randaccio, che fu relatore della legge elettorale; 3)sviluppare la collaborazione tra Stato e Regione. Stato e Regioni autonome applichino il sistema del decentramento secondo l’ultima legge votata. L’on. De Gasperi ha a questo punto espresso la sua ammirazione e la sua gratitudine al presidente della Regione sarda e ai collaboratori per l’abilità e la tenacia dimostrata nel superare le difficoltà iniziali del primo quadriennio. Questa autonomia ha consentito di seguire opere imponenti di cui sono testimonianza le 1.047 in corso di esecuzione per circa otto miliardi; 4)nella futura Camera si dovranno completare le leggi organiche della Costituzione. A questo proposito l’on. De Gasperi ha rilevato che l’Istituto del referendum va attuato con la massima attenzione, affinché non se ne possa abusare per scopi agitatori o antiparlamentari, ma perché esso costituisca un supremo ricorso al verdetto del popoli in casi gravi ed eccezionali. 5)Altre leggi che il prossimo Parlamento dovrà affrontare sono: a) la legge contro il sabotaggio militare ed economico; occorre cioè mettere a disposizione del magistrato gli strumenti per combattere l’antidemocrazia della violenza e dell’illegalismo e per difendere il prestigio e la legalità degli istituti democratici; b) attuare la riforma della burocrazia. L’on. De Gasperi ha ricordato a questo proposito che già è stata presentata una proposta di legge delega; c) legge sindacale. Se si vuole consolidare la democrazia non è possibile lasciare senza rapporti legalizzati l’esistenza del sindacato entro lo Stato. Lo Stato deve tener conto della vitalità e dei compiti specifici del sindacato, ma il sindacato deve sentirsi obbligato a certe regole di disciplina nazionale. Nel nostro progetto di legge stralcio esistono disposizioni riguardanti la costituzione del sindacato e in genere la regolamentazione dello sciopero. Desidero aggiungere che noi siamo per la pacificazione. Ai signori dell’estrema destra dice che siamo disposti a continuare nella legislazione pacificatrice, cioè a trattare umanamente e italianamente tutti coloro che furono vittime della guerra. Siamo disposti a proseguire in questa azione, ma ad una condizione e cioè che quando si parla di pacificazione non si deve parlare o intendere né giustificazione della condotta seguita, né di confusione di princìpi. Il rapporto di lealtà tra cittadino e Stato è uno ed uno solo: non si può sperare di avere una base solida di organizzazione civile senza che sia da tutti accolto il principio che la legge è uguale per tutti e che il giuramento è sacro e non può essere violato. Il presidente del Consiglio ha anche avvertito che il futuro Parlamento dovrà continuare nella esecuzione della riforma tributaria. Egli ha ricordato che il sistema è già stato introdotto. Non si poteva fare una riforma del sistema delle tasse e delle imposte prima di avere una idea, una immagine chiara del momento e della possibilità dei contribuenti; per questo si è anzitutto introdotta la obbligatorietà della denuncia dei redditi. Tre denuncie sono state già fatte con grande vantaggio del fisco, perché in ogni denuncia è aumentato il reddito dichiarato per molti miliardi. Ora questo ci renderà possibile non solo di continuare nella politica della riduzione delle aliquote o delle esenzioni di [un] gran numero di piccoli contribuenti, ma progressivamente di trasformare tutte le tasse verso una unica tassa di reddito, che abbia un carattere di progressività, cioè di giustizia sociale. Questa grande riforma sarà un’opera che ricostituirà la morale fiscale nello Stato italiano e a questo riguardo va detto che certamente sono stati realizzati progressi, perché l’aumento di coloro che fanno le denuncie dei redditi e lo stesso aumento delle imposte sono stati notevolissimi. L’on. De Gasperi ha quindi accennato alla riforma scolastica e alla legge sui danni di guerra. A proposito di quest’ultima, ha ricordato che la legge è stata già approvata dalla Camera, ma che attende l’esame del Senato: tale esame non potè avvenire a causa dell’ostruzionismo delle estreme. I danni di guerra, dalle rilevazioni finora compiute, ammontano a circa 2.500 miliardi, all’onere relativo si provvederà, secondo la legge, con stanziamenti successivi di diverse decine di miliardi ciascuno. Sarà questo un grande sforzo per la finanza dello Stato, ma anche l’assolvimento di uno dovere dello Stato verso coloro che furono vittime della guerra. Nel rilevare i progressi realizzati nell’agricoltura, il presidente del Consiglio ha reso omaggio all’opera del ministro Segni e del suo successore. Il fatto di essere stati costretti, in questa parte della campagna elettorale, a difenderci da attacchi rabbiosi non significa davvero che noi non abbiamo programmi. Non solo i programmi esistono, ma esistono soprattutto esperienze e volontà di attuarli; esperienza di ministri e di tecnici che hanno studiato a fondo i rispettivi problemi. L’on. De Gasperi ha detto che esiste un piano per il miglioramento della viabilità che prevede la costruzione di strade nuove, il riattamento e l’allargamento della rete in tutta Italia. Questo piano, approvato dai tecnici dell’ANAS e in parte dal Ministero dei Lavori Pubblici e dalla Cassa del Mezzogiorno, prevede la spesa di 865 miliardi in dodici anni; nei primi cinque anni, metà di questo piano dovrà essere attuato. Per le acque esiste la legge per la regolamentazione dei grandi fiumi, in undici esercizi si spenderanno cento miliardi, di cui 17 già stanziati. Ciò anche perché i grandi fiumi non facciano più scherzi come quello che ultimamente ha fatto il Po. Per gli acquedotti è stato constatato che su 7.802 Comuni, il 30 per cento ne sono sprovvisti. Ora, il programma per le zone depresse del Centro Nord, il programma della Cassa per il Meridione, il programma dei Lavori pubblici consentiranno, per mezzo di contributi annui in circa dieci anni, di dare ad ogni Comune il suo acquedotto. Per la terra si tratta di realizzare un aumento della superficie coltivata, attraverso bonifiche, irrigazioni e trasformazione fondiaria: nonché l’aumento della produzione unitaria nelle zone intensive con il perfezionamento soprattutto dei mezzi meccanici. In cinque anni si dovrebbe aumentare la produzione del 15 per cento, maggiorando cioè il reddito di circa 30 miliardi netti annui. La legge sulla montagna comprende la difesa idraulico-forestale dei bacini montani e prevede un sostanziale potenziamento produttivo. Il programma irriguo interessa 80 mila ettari nel Centro-Nord e 185 mila nel Mezzogiorno e isole (fiumi Volturno, Acri, Trigno, Fortore, Simeto, Flumendosa). E poi c’è il programma di costruzione di case conseguente alla riforma agraria: 50 mila case e 100 borgate rurali. Infine esiste un programma di meccanizzazione dell’agricoltura; nel 1936 avevamo in Italia 32 mila trattori, nel 1956 se ne dovrebbero avere 150 mila; in quest’anno ne abbiamo già 81 mila. Quanto all’industria si dovrà avere in complesso un aumento della produzione del 40 per cento nei prossimi 5 anni. Si dovrà intensificare soprattutto lo sviluppo della piccola industria. Esiste anche un piano per l’incremento delle fonti di energia elettrica e termale, che dovrà portare ad un aumento complessivo del 43 per cento. È previsto inoltre un aumento del 350 per cento nella produzione del metano, che è una nostra nuova risorsa sviluppatasi in modo tale negli ultimi anni che, si può dire, sarà una delle principali fonti di energia in Italia. Tutto ciò rappresenta una spinta all’aumento della produzione e dei consumi e facilitano lo sforzo che sarà proseguito nella lotta contro la disoccupazione. Quanto alle case, l’anno scorso sono stati costruiti 700 mila vani circa. Noi continueremo su questa misura. Gli avversari domandano se si può credere a questi programmi. Ebbene, bisogna credere quando ci sono le prove di ciò che è stato fatto nel presente e nel recente passato. Ad esempio in Sardegna fino al 30 aprile 1953 sono stati approvati 2.224 progetti di opere pubbliche per un importo di 44 miliardi; di dette opere ne sono state appaltate 2.187 per 32 miliardi, nella sola provincia di Cagliari. Fino al 30 aprile 1953 sono stati approvati 1.290 progetti di opere pubbliche. In attuazione del programma settennale dell’INA-Casa in Sardegna si prevede una spesa di 7 miliardi 240 milioni; in provincia di Cagliari è prevista una spesa di 4 miliardi e 725 milioni. Questi sono fatti, queste sono le prove della nostra capacità di costruzione, della nostra volontà di attuazione. Possiamo pertanto dire: credete nelle nostre parole; siamo uomini che studiano a fondo i problemi, che intendono i bisogni, che sono in grado di agire. Vi sono però tre condizioni per l’attuazione di questo grande programma economico, sociale e politico. Tali condizioni devono essere soddisfatte: 1) Governo stabile; questo vuol dire un governo che non cambi ogni quindici giorni, come avviene in atri paesi, anche democratici, la cui instabilità è una conseguenza proprio di quelle condizioni che noi, con la legge di riforma elettorale, vogliamo evitare. Non si può avere un centro debole e delle ali, pur l’una contro l’altra, ma che messe insieme possono essere così forti da impedire al centro di lavorare, mentre esse stesse, insieme, non possono lavorare. Dicono i signori del Msi: siamo noi qui a sostenere che impediremo ai fascisti di tornare al potere. Ma in realtà colui che è vittima della minaccia di queste due parti è il popolo italiano. Il popolo italiano deve essere forte [e] unito per impedire tanto l’attacco della sinistra quanto l’attacco della destra. 2)Solidità della moneta. Girando il mondo si ha in questo momento un senso di orgoglio perché, a differenza di altri paesi più ricchi di noi, la nostra liretta è contenuta e solida; ciò per la scrupolosa amministrazione del governo. Non vengano i nostri avversari a parlare di forchette e di corruzioni: queste sono armi di denigratori, di corsari che non pagano di persona tra i quali c’è gente di cui preferiamo non occuparci, perché se andassimo a ricercare nella loro fedina penale, altro che forchette ci troveremo. 3)Pace: questa è la più importante condizione. Bisogna che continui questo stato di pace; e davvero è ironico che proprio noi siamo tacciati come il partito della guerra, noi che vogliamo soltanto difendere la pace, che cerchiamo nel Patto atlantico le ragioni di questa difesa. Noi agiamo per la sicurezza dei paesi democratici; per impedire che aumenti il pericolo della guerra, per consolidare la pace, perché la pace ci è necessaria: necessaria per attuare i nostri programmi, per salvare la democrazia, per la sicurezza del nostro popolo e perché i problemi dell’Europa siano risolti. Noi faremo ogni sforzo sincero che possa condurre alla pace. Non ci dicano che dovevamo accogliere la neutralità, perché la neutralità vorrebbe dire abbandono, isolamento. E invece noi siamo insieme con altre tredici nazioni nel Patto atlantico, siamo insieme con altre cinque Nazioni nell’Unione europea e abbiamo rapporti di amicizia con l’America. Riferendosi alle dichiarazioni fatte a Milano dall’ambasciatore americano Luce, l’on. De Gasperi ha detto che esse suonano [di] cordiale amicizia e sono sincere perché vengono dal rappresentante di un popolo democratico, di un popolo libero, di un grande popolo, il quale ha assorbito in sé anche una parte della civiltà italiana, perché milioni di italiani hanno lavorato e lavorano ancora. E noi siamo in grado di dimostrare che non si tratta davvero solo di promesse: d’ora innanzi più che di aiuto diretto si avrà dall’America un aiuto indiretto. L’on. De Gasperi ha ricordato che già nel suo viaggio negli Stati Uniti nel 1951 disse al presidente Truman che se almeno 200 mila lavoratori italiani avessero potuto andare per un certo tempo a lavorare in America l’Italia avrebbe rinunciato agli aiuti. È questo il principio della libertà di circolazione del lavoro a cui l’Italia tiene soprattutto insieme al principio della libera circolazione delle merci. E noi possiamo accettare con grandi speranze l’affermazione dell’ambasciatore che in America si fa strada questa obiezione al Congresso: come volete voi fare una politica di fraternità, di amicizia con gli altri popoli, se voi stessi stabilite tariffe commerciali protettive rendendo difficile la importazione da parte dei paesi d’Europa! Noi abbiamo bisogno soprattutto della libertà di esportare prodotti e principalmente lavoro. Ed è perciò che ho provato molto piacere per le dichiarazioni fatte in merito alla integrazione economica dal presidente Eisenhower. Ebbene che cosa facciamo noi in Europa, se non muoverci verso la libertà di commercio? È proprio questo che noi cerchiamo quando lavoriamo per la costruzione dell’Unione europea. No, onorevole Nenni, non è come voi dite che noi siamo così fervidi per questa grande idea europea perché l’occasione, la causa occasionale è il riarmo della Germania occidentale. No, noi profittiamo di questa causa occasionale per agganciare alla comunità dell’esercito e a quella del carbone e dell’acciaio una comunità economica, una comunità di lavoro. Amici sardi, io so che voi avete un grande problema nella vostra regione; avete il piano di sviluppo economico, avete il problema della Carbosarda. Per la Carbosarda ci troviamo di fronte a difficoltà non ancora superate. Ma non perdetevi d’animo; le supereremo se saremo uniti, se saremo animati da buona volontà. La nostra forza sarà la fede nel risorgimento del nostro paese, la fede nell’avvenire della Sardegna. Amici, noi siamo costruttori; costruttori non solo di ponti, di ferrovie, di strade; abbiamo costruito il sistema democratico in Italia e lo vogliamo consolidare. Abbiamo costruito le autonomie regionali e le vogliamo sviluppare, costruiremo domani accanto all’Italia anche l’Europa. 