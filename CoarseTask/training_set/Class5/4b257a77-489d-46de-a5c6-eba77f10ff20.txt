Signor Primo Ministro, Signor Ministro degli Esteri, Signori, Abbiamo lavorato insieme per tre giorni, e sento – come spero che anche voi sentiate – che il nostro lavoro è stato assai proficuo. I nostri incontri hanno, in primo luogo, servito a porre in rilievo che l’«incidente» – come lo definì il Primo Ministro – che avvenne nei nostri rapporti è chiuso. Essi segnano la conclusione di un periodo; e l’ospitalità, la cordialità e le parole sincere dei nostri ospiti dimostrano che abbiamo ormai ripreso i nostri rapporti secondo l’antica tradizione. In secondo luogo, abbiamo discusso di vari argomenti. Non abbiamo condotto un negoziato vero e proprio, ma abbiamo parlato di problemi che ci interessano. E vorrei aggiungere che non si tratta di un interesse egoistico esclusivo per noi, perché sono problemi che riguardano noi ed altre nazioni democratiche sia nel quadro del Trattato nordatlantico sia – sebbene in diversa misura, secondo la politica e la posizione di ognuno – nel quadro della unità europea. Abbiamo parlato con franchezza e da amici; abbiamo espresso le nostre vedute, spiegandone le ragioni; il che significa che quando diciamo d’esser stati d’accordo – e lo abbiamo detto – sappiamo d’esser sinceri. Vi siamo grati di aver confermato il vostro atteggiamento di principio sulla questione di Trieste. Voi sapete che conveniamo con voi nel desiderio di migliorare e render più fecondi i nostri rapporti con la Jugoslavia, rapporti che non mancheranno di migliorare, purché le condizioni dei nostri fratelli sulla frontiera migliorino anch’esse. Ed ora ci separiamo, ma non abbiamo terminato il nostro compito. Continueremo a lavorare insieme nello spirito amichevole di questi giorni; a lavorare instancabilmente insieme agli altri paesi che condividono i nostri ideali, per assicurare la democrazia e la giustizia sociale, la libertà con la tolleranza, equità per gli individui come per le nazioni, e la pace con la sicurezza. Compito complesso per il quale occorrerà lo sforzo di ciascuno, la piena cooperazione di tutti e l’aiuto di Dio. Desidero aggiunger ancora una parola in nome mio e di coloro che mi accompagnano onde esprimere il nostro sentito riconoscimento per la vostra calorosa accoglienza, che tanto più apprezziamo in quanto sappiamo come siate impegnati negli affari di Governo e in Parlamento. Ringrazio tutti coloro che hanno contribuito a rendere interessante il nostro soggiorno, e spero di tornare un’altra volta con più agio a vedere meglio la vostra grande città, culla della democrazia moderna, e, al di sopra di ogni discussione di forma e struttura, le realizzazioni del Vostro governo e del Vostro popolo. 