Sulla Pace Il mondo ha bisogno di pace; ha bisogno del senso della sicurezza, di sentire cioè che il pericolo di una guerra è lontano. Il senso della sicurezza si ottiene perseverando in uno sforzo comune per risolvere i problemi generali e mantenendo i contatti tra le Nazioni su una base di giustizia e di libertà. Purtroppo la resistenza ideologica del partito bolscevico che governa l’URSS al mantenimento di fiduciosi rapporti con il resto del mondo rende difficile lo scambio delle idee e le intese. Di fronte a tale resistenza, lo stesso piano ERP ha dovuto arrestarsi come se una improvvisa frattura fosse venuta a staccare l’Oriente dall’Occidente. Si spiega così come l’Occidente senta il bisogno di una certa unità per essere sicuro innanzi alle incognite dell’avvenire. Occorre accentuare il carattere difensivo di questa unione e, pur sviluppando il criterio della difesa, non desistere dal ricercare l’accordo, ricordando sempre che ciò che conferisce valore agli accordi e agli schieramenti è lo spirito con il quale si attuano. Questo deve essere spirito sincero di pace, e ad alimentarlo sono chiamati, in particolar modo, i cattolici con la loro coscienza universalista, che abbraccia tutti i popoli e tutte le fedi. 