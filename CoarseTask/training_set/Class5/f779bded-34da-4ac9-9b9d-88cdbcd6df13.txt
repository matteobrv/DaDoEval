Doppio dovere per me è associarmi alle nobili parole pronunciate per la morte del presidente della Repubblica austriaca Karl Renner: perché l’ho conosciuto e perché ho avuto occasione di apprezzare un elemento direttivo della sua vita. Egli fu autore di un notevole libro sopra la questione della nazionalità austriaca e sostenne, allorquando l’impero era florido e militarmente solido, la necessità di concedere le autonomie nazionali a tutte le nazioni che formavano l’impero austriaco. Ed era molto vicino nel suo sentimento e nella sua azione a coloro che rappresentavano le minoranze nazionali entro questo complesso. Ma debbo ricordare anche un altro fatto che la storia segnala; quando egli diresse le trattative per la pace austriaca a San Germano, nel documento fondamentale, mentre sosteneva e polemizzava, contro argomenti in contrario, che le nazioni che formavano l’Austria in realtà volessero solo l’autonomia senza però separarsi dal complesso della Monarchia austro-ungarica, faceva nel documento una sola eccezione, e questa era per gli italiani ed in modo particolare per gli italiani del Trentino, dicendo che il loro contegno – la loro espressa dichiarazione fatta dell’annessione alla nazione italiana ancora durante la guerra – era stato tale che non si poteva dubitare che, trattandosi di una decisione o meglio di una autodecisione, gli italiani avrebbero determinato il loro destino unendosi alla patria italiana. Per questo documento storico che riconosce un destino indipendentemente dai successi della guerra, mi pare che vada a lui il nostro senso di gratitudine e di riconoscimento, fatto in un documento verso la fine di una grande competizione, rimanga come elemento di garanzia e di uguaglianza di diritto tra tutte le nazioni in Europa e nel mondo. (Vivi applausi dal centro e dalla destra). 