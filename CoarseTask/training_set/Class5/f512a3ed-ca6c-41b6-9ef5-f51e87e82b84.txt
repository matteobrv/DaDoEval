Già ieri vi avevo detto che avrei richiamato la vostra attenzione sui problemi di politica estera che debbono inserirsi nel nostro dibattito e, più che nel nostro dibattito, all’attenzione pubblica. E voi vedrete le ragioni per le quali io faccio questa parentesi alla discussione generale e che non è che io non sappia valutare tutto il contributo che la discussione può dare al programma del futuro governo. Anzi, devo aggiungere che era inteso e presupposto che si elaborassero in questa seduta anche degli elementi programmatici, tanto è vero che io stesso, presidente del governo cessato, mi sono fatto premura di chiedere ai miei collaboratori di ieri i punti necessari per constatare appunto la meta cui siamo arrivati, le mete che ci eravamo prefisse e che non siamo arrivati a toccare e le altre esperienze che abbiamo potuto trarre dall’applicazione delle leggi che abbiamo già votato. Quindi mi riservo di fare alla fine questa discussione, quando altri hanno preso la parola, di riassumere, riagganciandomi all’attività del governo passato, per stabilire in modo chiaro l’attività del governo futuro. È facile rilevare che un governo di progresso sociale, di rinnovamento, non è che può cambiare quella politica che in sostanza ha fatta. Può modificarla, può integrarla, forte di nuove esperienze, ma l’indirizzo fondamentale per fortuna nostra è il medesimo, altrimenti vuol dire che la Dc aveva sbagliato il corso delle cose, il che non è vero. Quindi adesso voglio richiamare la vostra attenzione sopra i problemi di politica estera, i quali hanno avuto una grandissima importanza durante la campagna elettorale e poca qui, in questo dibattito, forse perché crediamo di essere tutti d’accordo o forse perché ci sfugge l’importanza dei contrasti fra la nostra impostazione e quella dei socialfusionisti e dei comunisti. Ci sfugge soprattutto l’importanza di questi contrasti, cioè il criterio discriminante, che noi dobbiamo valutare. Ho scritto le formule che, secondo me, condensano questo contrasto e quindi giustificano il nostro atteggiamento in confronto della proposta e dell’iniziativa di Saragat, come in genere, in confronto dell’atteggiamento della sinistra socialista. Permettetemi di riassumere con una certa rapidità. Quando avrò finito vi accorgerete che avrò fatto anche una relazione sulle ultime discussioni di politica estera, di cui pubblicamente ancora non si è detto . Quando si parla di schieramento democratico in confronto dello schieramento totalitario, riferito alla situazione internazionale, s’intende di contrapporre ai partiti comunisti, socialcomunisti e filocomunisti che accettano la Russia bolscevica come Stato-guida, ne esaltano il regime e invocano la sua estensione per la sua penetrazione in Italia, di contrapporre, dico, l’idea del regime libero, parlamentare e democratico o meglio ancora l’incarnazione di questa idea, cioè la difesa del regime costituzionale democratico esistente di fatto in Europa e in America. Questa difesa è alla base del Patto atlantico e della politica atlantica, giustifica l’alleanza difensiva dei 14 paesi, ispira la politica che il Consiglio della NATO discute e formula con la collaborazione dei rappresentanti alleati. È vero che questa politica, a seconda delle circostanze e degli interessi più immediati dei singoli, può essere o apparire ora più duttile, ora più rigida; e che sui metodi e sui mezzi è sempre aperta la discussione; ma rimane impegnativa, in forza del Patto, la solidarietà della difesa nella sua preparazione, quindi nel comune sforzo di riorganizzare le Forze Armate. Certamente, sull’organizzazione, sui modi di costituire e far valere la volontà comune, sulla strategia e sulla tattica da seguire, vi sono e possono esservi discussioni e differenze. È chiaro che non si è raggiunta ancora nella cosiddetta guerra fredda la necessaria unità d’azione, che la diversa situazione dei paesi alleati in confronto di alcuni problemi porta talvolta a manifestazioni divergenti e contraddittorie, né, in tale fase di sviluppo si può attendere dai vari paesi un conformismo che si avvicini a quello dei paesi satelliti. A tale riguardo l’Italia ha sempre fatto sentire in foro competente la sua libera voce. Il suo atteggiamento è stato quello di una ragionevole e cauta aspirazione verso le soluzioni pacifiche, associata alla più esplicita lealtà verso il patto e l’esecuzione delle comuni deliberazioni. Non è quindi lecito parlare di un nostro «oltranzismo» che si dovrebbe e potrebbe modificare senza ledere il patto. In realtà non esiste un atteggiamento neutralista e para-neutralista che si possa conciliare col rapporto di alleanza. Se l’Italia ritenesse doveroso e opportuno il mutare politica dovrebbe senz’altro onestamente e francamente disdire il patto. Un partito e un governo che volesse fare tale politica, avrebbe l’obbligo e sarebbe costretto ad assumere la responsabilità di quella rottura. Non si tratta dunque di cambiare ritmo di marcia e tono di comportamento, ma come fu ammesso ripetutamente anche da Nenni, di cambiare politica. Per parlare chiaro, ci si consiglia di mutare direzione al nostro cammino e di muoversi in senso contrario. Contrario all’americanismo, si aggiunge, ma non si dice che il senso di marcia contrario conduce verso lo Stato-guida, anche se la marcia può avere delle soste tortuose che si chiamano neutralità. Ecco perché – e qui parliamo solo di politica estera – non mi riesce di trovare fra il cammino di Nenni e il nostro una possibilità di convergenza che giustifichi il tentativo di fare, sia pure per un breve tratto, del cammino assieme. Se ci vedessero camminare in compagnia, la brava gente che incontrassimo per via scuoterebbe il capo e a ciascuno di noi domanderebbe: Quo Vadis? Non è quindi che non vogliamo, per misoneismo o, come si è scritto, per paura del rischio; la vita politica e l’interesse del paese possono chiederci talvolta di passar sopra alla coerenza formale; ma non possiamo sacrificare la coerenza sostanziale. Senza dubbio ci saranno nelle file socialiste, come in altri gruppi, elementi che non sono inseribili nell’antitesi che ho descritto, e l’ulteriore evoluzione potrà mettere in evidenza o valorizzare tali elementi, ma in questo momento non possiamo né individuarli in sé, né ravvisarli nella loro rappresentanza ufficiale. Ma non basta. Quand’anche ci si rispondesse che non si pretende da noi l’abbandono del patto d’alleanza (come se il rimanere a mezza via dipendesse solo da noi!), ma piuttosto il suo graduale annullamento, fra la nostra linea di condotta di politica estera e quella consigliata e voluta dai socialcomunisti: si tratta dell’Unità europea. Noi abbiamo accettato la proposta francese della Comunità di difesa, cioè dell’organizzazione di un esercito comune di difesa europeo, non semplicemente per le ragioni gravi, ma pur sempre contingenti della difesa, ma perché la Comunità di difesa è destinata a diventare, sia pure entro determinati limiti, comunità politica ed economica dell’Europa. Per sei mesi rappresentanti di sei paesi continentali hanno lavorato allo Statuto, raggiungendo risultati di compromesso veramente positivi, imperniando attorno alla esistente Comunità del carbone e dell’acciaio e alla CED, già accolta da sei Stati, una serie di istituzioni e di attribuzioni, sufficienti per iniziare una vita politica comune europea. Molte difficoltà ed esitazioni sono sorte in vari Stati; ma ogni volta che ci raduniamo, nessuno osa spegnere una così grande speranza, anzi la fiamma si ravviva. La verità è che la CED costituisce la garanzia più organica e più solida immaginabile della pace in Europea, perché supera il conflitto sempre rinascente tra la Francia e la Germania, lo supera e lo coordina ai fini della pace in tutto il mondo . È il primo, grandioso tentativo non di sostituire, ma di integrare, con una comunità più larga, la vita delle principali nazioni europee. Nello stesso tempo essa è garanzia di pace anche verso la Polonia e la Russia. La Germania dell’esercito comune non può sortire per attaccare chicchessia: del resto le stesse idee di Churchill per la Locarno anglo-russa possono essere interpretate e applicate come garanzie integrative. Ed infine, quale altra soluzione pacifica e tranquillante si propone? Nessuna. La Germania nella NATO fu proposta, e sollevò fierissime obiezioni. La Germania disarmata e controllata è la soluzione post-bellica di Potsdam, ma chi può affermare che si tratta di [una] soluzione che porti pace interna ed esterna? Non mi voglio attardare nel prevedere i pericoli di un tale periodo che, anche se imposto, non potrebbe essere che transitorio. Perciò, quando insistiamo per la CED, non seguiamo un sogno fantastico, non predichiamo misure di guerra, ma tendiamo con tutte le nostre forze verso la pace. Obiezioni, perplessità, deficienze, moltissime come in tutte le cose umane, ma dobbiamo lavorare con tenacia e con fede con gli elementi costitutivi oggi possibili e utilizzabili. Mi si accusa di eccessivo americanismo. Ma io mi sento uomo libero anche di fronte alla America. Sono grato per quello che l’America ci ha dato e ci dà, ma la nostra aspirazione è che il suo aiuto si esplichi accettando le nostre merci e soprattutto i nostri lavoratori. Lo dissi a suo tempo a Truman e l’ho ripetuto al presidente Eisenhower. Il nostro ideale è di non pesare in nessuna maniera sui contribuenti americani, ma chiediamo agli americani, tutti, di buona volontà (e tale desiderio ultimamente è stato manifestato anche all’ambasciatrice Luce) di non chiudere le dogane alle nostre esportazioni e soprattutto di non negarci le occasioni di lavoro. È la fraternità del lavoro, sia per le commesse all’interno sia per il lavoro all’estero, che rinsalda la nostra e la democrazia di tutti, e costituisce la permanete linea di difesa. Così concepiamo e abbiamo concepita la Comunità atlantica, così siamo grati all’America per l’appoggio che essa dà all’unità europea. Politica atlantica e politica europeista sono solidali. Bisogna procedere uniti alla difesa e nella costruzione della pace. Ogni formula, ogni trattato cartaceo sarebbe vano, se lasciasse dietro di noi un’Europa lacerata dagli antichi sospetti e indebolita dalle vecchie gelosie e dai ricorrenti egoismi. Si è invocata una iniziativa italiana. L’iniziativa è questa: l’Europa; non è iniziativa tattica nostra, benché dei grandi italiani sia l’ispirazione universalista! Noi saremo accanto alla Francia in amicizia fraterna, se la Francia, che ha elaborato il trattato, prenderà la testa del movimento per attuarlo, per attuarlo a tempo, in modo che esso diventi argomento e strumento costitutivo e definitivo di pace. […] Rileva che il programma massimo per un governo, nelle circostanze attuali, deve essere quello di assicurare piena occupazione della mano d’opera. La meta è ancora lontana: essa non appare del tutto raggiungibile che con un potenziamento radicale della nostra produzione agricola e industriale, e tale potenziamento date le scarse risorse naturali e l’esuberanza della popolazione è realizzabile, solo se l’Italia diventa paese trasformatore delle materie prime altrui, vale a dire se riusciremo ad abbassare i costi della nostra produzione industriale e agricola a livello inferiore o per lo meno uguale al prezzo degli altri paesi e ci inseriremo così in pieno nell’economia mondiale. Evidentemente questa non può essere opera del solo governo, ma non può che derivare dal concorso di tutte le forze economiche; ma il governo non dovrà mai perdere di vista questa meta necessaria, e ad essa dovrà tendere favorendo al massimo la produzione e l’esportazione, distribuendo adeguatamente i pesi fiscali, aiutando la formazione e l’afflusso di risparmio italiano ed estero verso investimenti produttivi. Il presidente sottolinea quindi i piani per l’incremento produttivo già in sviluppo, e che rappresentano perciò una direttiva di marcia da proseguire. Non si vuole sostare nell’opera più immediata e più diretta degli investimenti statali, cioè: lavori pubblici, Cassa per il Mezzogiorno, bonifiche e programmi per la agricoltura, riforma fondiaria. Questi investimenti hanno dato un’impronta di eminente socialità all’azione dei passati governi da me presieduti e caratterizzano la attività rinnovatrice del governo che ne verrà ad assumere l’eredità. Poiché le leggi già deliberate dal Parlamento, come quella sulla Cassa del Mezzogiorno, quella per il Centro-Nord, quella sulla riforma fondiaria, sull’occupazione, sulla montagna, sui fiumi e torrenti, sugli acquedotti, e sul credito, bonifiche, cantieri, INA-Casa ecc., gravano già per gli anni 1953-1958 sui bilanci dello Stato per 1.078 miliardi, spesa che sarà trasformata in lavoro o fonti di lavoro. Si tratterà dunque in prima linea di integrare, eventualmente correggere, intensificare tale sforzo. De Gasperi quindi accenna ai problemi della riforma agraria, dei contratti agrari e della piccola proprietà coltivatrice, sottolineando le convenienti prospettive del prolungamento dell’INA-Casa [e] dello sviluppo delle iniziative della Cassa del Mezzogiorno, e dell’ulteriore incremento e perfezionamento della rete stradale, per cui sono già stati progettati imponenti lavori, nonché al piano relativo agli acquedotti che ne prevede l’ulteriore impianto nei comuni che ne sono sprovvisti. Per quanto riflette il settore tributario si dovrà: a) continuare, con una sempre più ferma applicazione, l’imposta progressiva sul reddito con una contemporanea riorganizzazione dei sistemi amministrativi; b) disciplinare le sanzioni fiscali a carico degli evasori, aggravandole nei casi di maggiore entità e di obiettiva evidenza e semplificando, per altro verso, l’intera materia. De Gasperi tiene a sottolineare che punto di partenza di ogni iniziativa e attività futura dovrà essere la più ferma difesa della stabilità monetaria. Per favorire l’aumento della produzione e della esportazione si dovranno ridurre alcuni oneri diretti, specialmente sull’artigianato e le piccole industrie e introdurre una nuova disciplina per il rimborso dell’esportazione. Alle merci esportate si dovrebbe concedere un rimborso delle imposte pagate in Italia, in base ad aliquote uniformi, più sensibili per i prodotti finiti e meno elevate per i prodotti lavorati. Rilevando gli aspetti della situazione, De Gasperi afferma che la pazienza deve essere oggi la virtù di qualsiasi governo che si presenterà al Parlamento. Avete raccomandato a me e al mio successore il coraggio. Ma il coraggio principale che bisogna avere è il coraggio della pazienza. De Gasperi termina rilevando la costruttività dei dibattiti svolti all’assemblea e compiacendosi con quanti ad essi hanno dato il loro contributo . 