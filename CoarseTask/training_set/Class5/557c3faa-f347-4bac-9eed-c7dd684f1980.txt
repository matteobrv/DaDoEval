La decisione del Consiglio dei ministri vuole essere innanzi tutto un atto di omaggio del governo e della nazione al sacrificio di quanti hanno combattuto e sono caduti per la patria. Un popolo grande e civile come il nostro non può dimenticare il passato di lotte e di sofferenze, che rappresentano il sacrificio dei Padri e il fondamento stesso dello Stato unitario. Abbiamo voluto quest’anno porre al centro della manifestazione del IV novembre una cerimonia che avrà il valore morale di un nuovo gesto di riconoscenza degli italiani. L’Ossario militare di Redipuglia – il più grande di quelli esistente in Italia – è affidato al culto e alla devozione delle generazioni. Ma da quando fu inaugurato, solo una parte dei loculi, contenenti le spoglie degli eroici Caduti della III Armata, fu chiusa da lastre di bronzo recanti il loro nome, il grado, il Reggimento di appartenenza, le ricompense al valore. Dei ventidue gradoni che costituiscono il complesso monumentale dell’Ossario, gli ultimi dieci, che comprendono i loculi di oltre 17 mila caduti, sono tuttora privi delle lastre bronzee e i nomi sono stampigliati alla meglio e a volte a malapena leggibili. E sono nomi gloriosi, nomi di medaglie d’oro, di fratelli e persino di padri e di figli assieme caduti sul campo della gloria nell’adempimento di un sacro dovere, così nel 17° gradone – quelli del maggiore Giovanni Riva e del figliolo sottotenente Alberto, medaglia d’oro: e così pure – nel 19° – quelli dell’operaio militare Luigi Stella e del figliolo sottotenente Gaetano, medaglia di bronzo. Il governo democratico nazionale ha deciso di provvedere rapidamente ai lavori di ultimazione dell’Ossario. Il governo intende pagare così un doveroso contributo alla gloria e allo spirito di abnegazione dei valorosi che resero unita e indipendente la patria. Si sta facendo il possibile perché i lavori siano compiuti entro i prossimi mesi, cosicché il IV novembre, sotto gli auspici del presidente della Repubblica, in presenza delle famiglie dei Caduti e con la partecipazione delle Associazioni di Arma e di masse popolari l’opera possa essere solennemente inaugurata in uno spirito di unione nazionale . Sarà nell’animo di tutti la fede che le 38 lapidi terranee della Via Eroica dell’Ossario ricordino la fede di Redipuglia, ma anche degli altri Ossari: di Oslavia, di Asiago, del Grappa, di Rovereto, di Fagarè, del Montello, del Pasubio e del Cimitero monumentale di Montelungo che raccoglie i Caduti del Corpo italiano di liberazione nella seconda guerra mondiale: la fede nella patria che non muore e che fino alla morte è dai suoi figli difesa. Sarà un gesto di gratitudine per i Morti e sarà un motivo di incitamento per i vivi; incitamento a rinsaldare i vincoli della comunità nazionale sulla base delle libere istituzioni e a proteggere uniti la pace e l’indipendenza dell’Italia. 