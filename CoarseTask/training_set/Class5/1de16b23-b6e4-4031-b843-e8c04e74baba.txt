È convinzione del Governo italiano che i prossimi incontri Washington offrano favorevole occasione anche per un esame approfondito delle questioni di preminente interesse europeo con particolare riguardo alla Germania e all’Austria. Pur riconoscendo le speciali responsabilità delle tre potenze firmatarie dei patti contrattuali con la Germania et immediati interessi dei Paesi in questione, è evidente che la questione oggi determinatasi nei rapporti Est-Ovest ed il comportamento di tali rapporti sono in stretta connessione con la consistenza et funzionalità dell’Organizzazione Atlantica et con azione per integrazione europea. Onde promuovere sviluppi atti a consolidare la pace nella sicurezza risulta perciò indispensabile che le potenze più direttamente interessate possano nella loro azione rappresentare la solidarietà delle forze atlantiche ed europeistiche in maniera che le soluzioni operino nello spirito di questa solidarietà. Con queste premesse e con questo spirito il Governo italiano propone ai tre Governi alleati di promuovere, e di annunziare nel comunicato conclusivo dell’incontro di Washington, convocazione ai fini suddetti di una ampia consultazione collettiva alla quale parteciperebbero i Ministri degli Esteri membri del Patto Atlantico e della Comunità Carbone e Acciaio. La data della conferenza dovrebbe venir fissata anche in relazione con elezioni Germania. Prego l’Eccellenza Vostra di comunicare la mia proposta, con le considerazioni che l’accompagnano, al ministro degli Affari Esteri francese prima dell’incontro di Washington. È stato telegrafato a Washington e a Londra. Per orientamento di V.E. rilevo che la soluzione problema germanico incide direttamente su problema integrazione europea. È utile ricordare a tale proposito che in recente riunione di Parigi l’opinione comune di Sei ministri degli Affari Esteri – sia pure espressa a titolo personale – fu che l’eventuale unificazione della Germania non sarebbe incompatibile con sua partecipazione Comunità Europea. 