Caro Gallarati, desidero farti pervenire queste brevi espressioni di riconoscenza e di apprezzamento del lavoro svolto da te e dai tuoi collaboratori in occasione della recente visita a Londra. So quanta mole di attività preliminare – la più gravosa e la meno palese – sia necessaria in queste circostanze: e so quanto la tua opera sia stata una delle premesse indispensabili del buon esito della nostra visita. Buon esito che, come ci siamo più volte augurati con gli amici inglesi, deve rappresentare l’inizio di una collaborazione sincera e costante; e, in quanto proficua per gli interessi nazionali, prezioso contributo alla saldezza della comunità atlantica e democratica. Vorrei poi rinnovare un particolare ringraziamento per le premure tue e della Duchessa Lella e per la vostra ospitalità, sempre, anche nel succedersi vertiginoso dell’orario inesorabile e della ufficialità, gentile e accogliente. 