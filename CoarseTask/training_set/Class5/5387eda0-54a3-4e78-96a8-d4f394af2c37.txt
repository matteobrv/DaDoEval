Impossibile cogli elementi finora noti di giudicare spassionatamente il caso Beria . Si tratta comunque di un colpo di stato, di un fenomeno che ricorda gli episodi più truci della tirannide orientale. La Pravda dice che si volle colpire una «politica di capitolazione avente come fine ultimo la restaurazione del capitalismo». Qui conviene chiedersi di quale «capitalismo» si parli. Della minaccia d’un ritorno capitalista interno o del capitalismo esterno dei paesi non comunisti? La capitolazione si tentava in confronto di fattori interni delle repubbliche sovietiche o la colpa era quella di una politica troppo remissiva (distensiva) in confronto del capitalismo straniero (occidentale)? Tale è la questione che più direttamente interessa tutti i popoli occidentali. Si conferma più che mai che quest’interrogativo interessa non solo i tre o quattro paesi che sono immediatamente implicati nelle questioni controverse coll’URSS, ma tutte le Nazioni dell’Occidente, grandi e piccole, che devono saper con quali presupposti, a quali condizioni, il problema della comune pace e della comune sicurezza debba e possa venire affrontato. Questa valutazione collettiva ora più che mai si conferma urgente e necessaria. 