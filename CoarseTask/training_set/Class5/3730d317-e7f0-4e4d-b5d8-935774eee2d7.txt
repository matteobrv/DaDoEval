Ritiene il presidente del Consiglio che la questione «Giuliano» non sia da relegare unicamente sul piano repressivo militare o poliziesco, ma meriti di essere riguardata dal governo sotto il profilo dell’ambiente politico-sociale, col proposito di venirne a capo, non soltanto con la cattura del bandito quanto con il risanamento della «plaga viciniore» della capitale dell’Isola, senza debolezze e senza riguardi, col preciso intento di far cosa utile al buon nome del paese? Nessuno può negare che il banditismo siciliano si sia sviluppato col concorso di particolari situazioni politiche e sociali ed è ovvio che il governo non pensa a risolvere tali situazioni con le sole misure repressive. Ma oggi si compiono attentati, si spara, si uccide. Il primo dovere del ministro dell’Interno è di rintuzzare le offese, di salvaguardare l’incolumità personale, di imporre su tutti e contro tutti la forza e l’imperio della legge. Ristabilito l’ordine, accertate le responsabilità e le complicità individuali, affermatasi la giustizia come autorità punitiva e riparatrice, dovremo poi provvedere ad accertare tutte le responsabilità indirette e collettive e a curare il male nella sua radice, nel suo ambiente sociale, nelle sue cause più remote. Ma per il momento il problema è di tecnica repressiva e difensiva. A prescindere dai risultati maggiori o minori derivanti dalle decisioni definitive circa le quote ERP, può essere detta al paese una parola di assicurazione sulle nostre possibilità economiche perché indipendentemente dagli allarmi suscitati dalla ripartizione delle quote ERP, il ritmo ricostruttivo non sia allentato e continui come in passato? In quanto all’ERP i conti non sono ancora chiusi. Ma tutti coloro che se ne occupano pensando sul serio agli interessi del paese, sanno benissimo che anche l’anno scorso le richieste furono per ogni Stato superiori alle quote ottenute, e che tutto il piano si fonda sul presupposto che il contributo americano sia di anno in anno decrescente. Gli altri, cioè coloro che per partito preso considerano tale contributo come un danno alla nostra economia, di che si lagnano? Quanto meno tanto meglio. I nostri delegati, che però non sono di questo parere, faranno ogni sforzo per ottenere quanto più è possibile, anche se il criterio base della bilancia commerciale non ci è particolarmente favorevole; ma il governo sa che l’avvenire sta soprattutto nella capacità ricostruttiva e nella forza di lavoro del popolo italiano; i pessimisti finora hanno avuto torto, basta guardarsi d’attorno. Lo avranno, mi auguro e spero, anche nell’anno in corso. È stato chiesto infine all’on. De Gasperi se possa dire qualche cosa su quello che si è convenuto chiamare il migliore adeguamento degli uomini alle funzioni nella compagine ministeriale e il suo pensiero sulla questione scottante della crisi dell’energia elettrica. I provvedimenti di indole tecnica dettati dalla necessità saranno adottati a Roma dagli organi e dalle autorità competenti, ma il miglior rimedio alla crisi, quello davvero radicale e duraturo è, come è noto, l’aumento degli impianti esistenti e la costruzione di altri nuovi. Ora mi lasci proseguire nella mia visita alle grandi centrali idroelettriche; ho visto l’altro ieri le centrali in costruzione e completamento sul Piave. Visiterò oggi, sabato, la Serra di Santa Giustina sul Noce (la più alta d’Europa) e assisterò domani, domenica, all’inaugurazione delle due centrali sotto il Passo di Resia in Val Venosta. Sono e saranno questi momenti secolari della nostra epoca e testimonieranno dello sforzo dei nostri tecnici e dei nostri lavoratori, molti e molti anni dopo che l’eco perturbatrice dei nostri conflitti politicosociali si sarà perduta nella inesorabile marcia della storia. 