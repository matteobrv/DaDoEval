Le vicende della discussione politica non gli hanno dato il modo di venire in gruppo prima, anche perché ha dovuto attendere che la volontà proponente del governo fosse concretata in formule giuridiche che dovranno venire alla Camera. Ringrazia ancora il gruppo come capo del governo e personalmente per l’affettuosa solidarietà del gruppo in circostanze difficili createsi alla Camera. Elogia il gruppo per la sua compattezza, energia e vitalità, (applausi), anche se quello non era il momento migliore per chiedere solidarietà dopo una crisi che inevitabilmente porta con sé malcontenti finché non sia trascorso un periodo di chiarificazione. Per questo è doppiamente grato al gruppo per aver difeso la dignità del Parlamento e del governo. Purtroppo abbiamo poche possibilità di vederci. L’esame di coscienza gli ha dimostrato che non ha proprio il tempo di venire a trascorrere più tempo negli ambulacri di Montecitorio. Prega però di prender nota che il suo desiderio è di avere i maggiori contatti del gruppo e di ciò prega il Com.[itato] direttivo. Questa è anche una necessità del sistema parlamentare. La [necessità di] accordi sul programma e sulla fiducia nella fusione delle due attività (di iniziativa gov.[ernativa] e di deliberaz.[ione] parlamentare). Oggi riferirà sui progetti che il gov.[erno] presenta al Parlamento in tema di riforma fondiaria. Non risalirà troppo addietro ma ha il dovere e il diritto di dimostrare che essi risalgono al programma fissato dalla Dc in linee abbastanza concrete. Non torna a fare la questione di fiducia perché questa il gruppo già gliela ha data e a ragion veduta, data la concretezza dei progetti sui quali si è impostata la crisi. Ricorda l’o.d.g. del Cons.[iglio] nazionale (coniato su quello del gruppo). Quando i rappresentanti del gruppo vennero a trattare con il pres.[idente del] Cons.[iglio] essi presentarono un insieme di punti principali dei quali sottolinea quelli relativi alla riforma fondiaria. A conclusione del V gabinetto egli tracciò già elementi di programma sulla base di quanto elaborato dai prec.[edenti] ministri. Programma poliennale di investimenti (occupazione – zone depresse) e riforma agraria (secondo le conclusioni della Commissione interministeriale). Le basi della rif.[orma] agraria risalgono al programma della Dc (anche se qualche dettaglio qua e là è stato mutato per i rapporti con gli altri partiti) fissato un anno fa dal Cons.[iglio] nazionale. Ciò dice per dimostrare la democraticità e la coerenza delle linee adottate. Occupazione e Mezzogiorno – il programma di massima già parlava di cifre, 120 miliardi annui ecc., di cui 100 al Mezzogiorno, con l’indicazione anche di categorie di opere tra cui in primo luogo il finanziam.[ento della] riforma fondiaria cioè l’applic.[azione dell’] art. 44 Costituzione (redistribuzione proprietà). Al momento di concretare il programma i m.[inistri] amici (spec.[ialmente] Campilli) hanno pensato a un istituto apposito: la Cassa del Mezzogiorno per ovviare alla lentezza del meccanismo esistente e per creare un organo soggetto al controllo politico ma non ai ritardi parlamentari. Inoltre per dare al Mezzogiorno il massimo di garanzia del finanziamento di un programma per molti anni. Questa è questione fondamentale: dare la fiducia. Si è creato così l’Istituto di fronte al quale lo Stato prende impegno completo fin da ora: questa è la garanzia maggiore che possa chiedere il Mezzogiorno (anche per impedire le difficoltà degli Enti locali e i contrasti tra Regioni). Questo fatto rimarrà una pietra miliare della Dc. Il progetto verrà presentato domani alla Camera e rappresenta per l’attuale governo la prova del fuoco. Ad esso è attaccato anche il sistema democratico (questo ci darà anche il diritto di avere l’energia necessaria per mantenere l’ordine) che deve dimostrare di aver trovato la forza di avere fatto quello che in cento anni, in condizioni migliori, non si è riusciti a fare. (Vivi applausi). Tutti i progetti sono soggetti a modificazioni e a miglioramenti. Non è un’opera per l’eternità. L’essenziale [è] che essa inizi e dia l’avvio per 10-15 anni. Se noi e i meridionali sentiremo lo spirito di solidarietà e di impegno per la realizzazione dei progetti. Non si dilungherà sui dettagli, già indicati nelle larghe linee, e che anno per anno un Comitato dei ministri elaborerà. Alla Cassa è stato dato l’incarico anche di fare progetti con tecnici privati, di appaltare, affidarsi a organi locali. Il massimo di elasticità è stato raggiunto. In questo si sono aggiunti anche i 23 acquedotti grandi di cui 21 già progettati. Il programma e i poteri dati al governo e alla Cassa il gruppo li discuterà. Se però non vogliamo sottoporre la Cassa alla lentezza dell’amministrazione dobbiamo anche svincolarla dai ritardi del Parlamento (es. Sila) che è troppo carico. Perciò l’iniziativa il Parlamento la dà al governo e si riserva il controllo. Salvo cambiare il governo se questo non va. L’opposizione certamente si scaglierà nel parlamentarismo. Il problema che il gruppo deve porsi è che in Italia oggi si corre un pericolo molto torbido – per ragioni obiettive: miseria, mancanza di lavoro, riconversione che non va (nella meccanica), questioni che potrebbero risolversi col buon senso e con un po’ di pazienza (es. di larghezza, in cui il min.[istro della] Marina (buonsenso) e l’impegno di Campilli sono intervenuti – la legge per le costruz.[ioni] navali si era interrotta per mancato finanziam.[ento] dell’America –, prima di aspettare la nuova legge del Parlamento per 12 miliardi a carico dello Stato, stanziando con provvedim.[ento] immediato 1 miliardo. Tuttavia l’agitazione continua ingiustificatamente). Guai a noi se ignoriamo che nonostante tutti gli sforzi non riusciremo mai a soddisfar la turbolenza degli avversari che non ci lasceranno tregua. Anzi queste riforme provocheranno nuove agitazioni. Talvolta esiste la lentezza del governo ma non sempre perché quando gli avversari spiano che esiste qualche provvedimento concreto subito promuovono le agitazioni. Bisogna inquadrare queste agitazioni nel quadro internazionale. Altrimenti sarebbe pazzia. C’è un punto in cui la tolleranza (verso l’illegale) ha un limite, (applausi), al di là del legale c’è anche una zona di situazioni e di gente che è strumento di un piano che non conosce e di fronte alla quale si impone una tolleranza. Bisogna stare attenti agli estremismi e alle suggestioni del metodo forte. Questo riprende la restrizione della zona di tolleranza verso l’illegale dovuta a necessità del momento che se le cose continuano così in Italia non è possibile che perduri se non si vuole aprire la via della forza. Conclude. Inquadrata così la situazione, lo sforzo di iniziativa finanziaria e per dare lavoro viene fatto per la giustizia sociale. Questo ci darà doppio legittimo diritto di imporre la legge quando occorra. Sulla Cassa il gruppo proponga gli emendamenti che crede ma fateci provare, lasciateci agire perché a esso è legato il partito delle riforme. Gli si consenta di dire che se è vero che ha usato fin qui tutta la prudenza per tenere insieme tutte le forze possibili in vista della situazione internazionale, tutto quello che era possibile tentare e sperare lo si è fatto. Oggi dobbiamo dire che il sistema democratico è minacciato e occorre fare per il paese. Non dobbiamo dimenticare che oltre questo c’è una battaglia alla quale non possiamo sfuggire – l’illusione diventa peccato, colpa e responsabilità –. Nel programma della Cassa c’è anche la riforma fondiaria. In questa materia egli non vuol passare come uomo che abbia arbitrato. È una questione che ha profondamente maturato e sofferto insieme agli amici e al Cons.[iglio] dei ministri. Si è arrivati a conclusioni in contraddittorio di otto mesi. Quando i rappresentanti dei gruppi vennero prima della formaz.[ione] del governo da parte Dc si parlò della riforma in termini da non lasciar dubbio. Non ricorderà quegli impegni generici della Costituzione e della campagna elettorale. Si rifarà alle discussioni del Consiglio nazionale del maggio 1948 che rilegge al gruppo. Se egli fosse stato contrario avrebbe dovuto rinunciare alla carica. Egli ha creduto di dover accettare e attuare queste linee. Quando l’agitazione contro la riforma si faceva più aspra egli ebbe l’intervista di Pasqua (17-4-1949) sulle linee della mozione del Cons.[iglio] naz.[ionale]. Così per i lavori della Commissione. Quanto ai benefici ecclesiastici – per inciso – afferma che esprimono tutto al di sotto del minimo e che se il Parlam.[ento] vorrà discutere, il governo non avrà nulla in contrario. La fiducia al governo deve intendersi data ai principi fondamentali di una riforma di tale importanza più che alle linee generiche. Illustra alcune particolarità sulle determinazioni del limite. Impossibile che i termini ricadano nella grande proprietà; [è] tuttavia contrario al limite permanente che dovrebbe essere attuato per tutti i settori economici. Il progetto [di] riforma fondiaria verrà presentato sabato o lunedì: è complesso (30 articoli) e darà occasione a molte discussioni. Tuttavia, per non ritardare il programma di investimenti, per le questioni urgenti si è fatta una legge stralcio (abbinata a quella della Cassa) sulla riforma agraria. Sull’esempio della Sila (che però non si è potuta applicare così com’è) si è cambiato il metro dell’espropriazione, applicando le tabelle della legge generale. Inevitabilmente quindi la disoccupazione avverrà sulla tabella che è parte fondamentale e controversa della riforma. Il governo chiederà commissioni speciali per questi disegni di legge urgenti. Chiedendo l’urgenza si può sperare per dopo Pasqua la realizzazione. Quanto all’altro progetto di riforma agraria. Nelle riforme due sono gli elementi fondamentali (redistribuzione e trasformazione). La prop.[osta di] legge De Martino si occupa solo della trasformazione e [de]gli elementi formulati da uomo di grande competenza che potranno utilizzarsi, ma è certo che dobbiamo cominciare dalla redistribuzione. Ognuno interroghi la sua coscienza e esamini gli impegni che ha fin qui presi oppure li cambi ma in tal senso dovrà cambiare il governo. Il problema è se in base al programma del partito il gruppo intenda affrontare la redistribuzione o no. Il progetto del gov.[erno] corrisponde al progr.[amma] del partito e su di esso il governo ha avuto la fiducia. Considerate le conseguenze politiche e sociali. Desidera non si abbia assolutamente l’impressione che il governo voglia far subire imposizioni al gruppo. Sa che questo è un punto grave per il partito. Egli sa di segnare con ciò la fine della propria traiettoria politica. La Dc deve sentire il senso di giustizia sociale e restano al gruppo tutte le modificazioni di carattere non essenziale. La sua preoccupazione è che si dia l’impressione di esitare sulla urgenza della cosa e per evidenza. Augura che il gruppo liberamente discuta e decida dopo essere informato dal min.[istro] Segni. Quello che domanda come esigenza [della] Dc è di non attardarsi e [di] dare impulso all’attività proposta dal governo. 