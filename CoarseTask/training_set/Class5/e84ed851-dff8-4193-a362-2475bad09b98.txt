Eminenza, signore e signori, sono commosso dalle parole di chi ha appena parlato e sono grato di ciò che ho sentito non tanto per la mia persona ma per il tributo pagato al mio paese. Voglio estendere la mia gratitudine a tutti coloro che sono giunti qui stasera perché la loro presenza e questa assemblea imponente sono di per sé un onore per l’Italia e l’amicizia italo-americana. Queste sono parole d’addio, e anche se gli addii spesso non sono gioiosi, questa occasione è causa di soddisfazione. Mi dispiace infatti dover partire ma allo stesso tempo sono impaziente di tornare nel mio paese. E mentre il mio dispiacere deriva non dal fatto di aver terminato un periodo di lavoro estremamente intenso ma di dover abbandonare tanti buoni amici, così la mia voglia di tornare a casa non è dovuta – come suggerito dal vicesindaco oggi a pranzo – all’aspettativa di un periodo di vacanza. Purtroppo, sig. Sharkey , non ne avrò il tempo e dovrò mettermi subito a lavorare. No, sono ansioso di tornare per dire ai miei concittadini ciò che ho visto e fatto in questo paese. Voglio dir loro dei risultati concreti di questa visita, della stima che circonda il mio paese, del pieno riconoscimento delle nostre legittime aspettative da parte del presidente degli Stati Uniti e del segretario di Stato, degli accordi che abbiamo raggiunto. I risultati dei nostri colloqui e incontri a Washington non avrebbero potuto trovare miglior espressione del benvenuto e del tributo di New York. Se la prova della democrazia sta nell’armonia fra decisioni e politiche di un governo e volontà e sentimenti della popolazione, non c’è mai stata miglior prova della democrazia del popolo americano del modo in cui i sentimenti genuini verso di noi si riflettono nell’atteggiamento del vostro presidente, del Congresso e del vostro governo verso il mio paese. Alcuni giorni fa a Washington ho promesso solennemente al Congresso che l’Italia coopererà per il raggiungimento dei nostri obiettivi comuni. Lasciate che vi ripeta qui che il mantenimento della democrazia, con tutto ciò che comporta in benessere e pace, è il nostro obiettivo. Lasciate che ripeta qui davanti a voi che resisteremo fermamente a tutti i tentativi, dall’interno o dall’esterno, di stabilire forme di governo non democratiche nel nostro paese. 