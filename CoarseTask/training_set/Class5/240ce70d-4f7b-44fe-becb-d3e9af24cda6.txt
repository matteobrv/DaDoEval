Signore, signori, è con vivo piacere che porgo il mio saluto cordiale ai delegati dei 46 Stati membri dell’Unione internazionale degli organismi ufficiali di turismo convenuti da tutti i continenti in questa splendida città di Napoli, particolarmente cara a tutti gli italiani. L’Italia accoglie con intima simpatia questa assise e si dimostra riconoscente ed onorata di essere stata chiamata ad ospitarla. Il Congresso che sta per aprirsi rientra tra le manifestazioni di quella volontà di collaborazione pacifica fra le nazioni che trova alimento nell’aspirazione stessa dei popoli ad una coesistenza permeata di reciproca amicizia e comprensione. Il turismo, da fenomeno di proporzioni ristrette, è venuto assumendo in qualche decennio una tale importanza, per i suoi riflessi di ordine culturale, economico e sociale, da dover essere considerato come uno dei più salienti aspetti della vita contemporanea, nella maggioranza dei paesi. Noi siamo felici di questa nuova tendenza, che è foriera di progresso e che come tale va amorevolmente incoraggiata. È ancor vivo in noi il sentimento di prostrazione che ci accolse allorché, al termine del secondo, immane flagello, i fondamentali elementi della civile convivenza apparvero come dissolti nelle rovine spirituali e materiali di tanti paesi. Rifacendosi a questo doloroso e recente passato, si è portati a valutare con maggiore comprensione l’entità e la tenacia dello sforzo che ciascuno dei delegati qui presenti ha dovuto compiere per assicurare, nei limiti del possibile, il libero movimento delle persone da paese a paese, da continente a continente. Difficoltà, non lievi, sono state superate sia nel rimuovere formalità, limiti e ostacoli di vario genere, imposti dallo stato di belligeranza, sia nel rimuovere e incoraggiare la riorganizzazione delle attività turistiche, appena ripristinate le condizioni di pace. Talvolta il lavoro, di per sé arduo, degli organismi nazionali di turismo, è stato reso ancor più duro, per una certa resistenza che essi hanno incontrato sul piano politico legislativo, resistenza che può aver ritardato o ritardare tuttora il conseguimento di importanti obiettivi, ma che è anche, in larga misura, motivata dall’assillo dei vari Stati di risolvere più urgenti problemi imposti dalla dura realtà del dopoguerra. Io sono convinto che il sensibile miglioramento della situazione generale in ogni parte debba ormai consentire a coloro che dirigono la politica turistica di raggiungere l’optimum in tappe molto più accorciate. Questa convinzione è, però, condizionata, da una parte, al normale progredire delle attività produttive e organizzative all’interno dei vari paesi e, dall’altra parte, allo svilupparsi di rapporti di sempre più stretta amicizia tra i popoli. Quale fervido assertore della necessità, vorrei dire fatalità, di una Europa unita, sono ancor più convinto che lavorando, come stiamo lavorando, senza tregua, per costruire questa unica, grande famiglia, nel vecchio continente, i risultati di questa nostra fatica, anche se ancora parziale, faranno presto sentire i loro benefici effetti sull’intero sistema politico, economico e sociale dei paesi che si vanno associando in più vasti complessi e si riverseranno favorevolmente in tutto il resto del mondo libero. E poiché il turismo tende inevitabilmente al superamento di tutte le barriere, di tutte le inutili sovrastrutture e di tutti gli egoismi preconcetti, siamo lieti di considerare questa attività come sincera alleata nella campagna per la pace mondiale. L’unione internazionale degli organismi ufficiali del turismo può ben ascriversi tale merito e l’Italia che è sempre stata presente attivamente negli organi deliberativi ed esecutivi dell’Unione, ha la coscienza, da parte sua, di essere stata zelante collaboratrice, avendo fedelmente seguito ed attuato, nei limiti del possibile, le deliberazioni prese in sede internazionale. Nella sua ansia di perfezionamento e di ricerca di nuovi strumenti di lavoro, l’Unione ha da poco creato nel suo seno un Istituto internazionale di ricerche scientifiche sul turismo che, nei prossimi giorni, riunirà i suoi membri in conferenza generale. Vada a tutti gli esperti che ne fanno parte l’augurio che i risultati delle indagini cui essi si accingono siano tali da favorire concretamente e rapidamente il superamento di quelle residue difficoltà che ancora si frappongono al pieno riconoscimento del diritto sacro dell’uomo a spostarsi da un luogo ad un altro in tutta libertà. Signore, Signori, nel termine di questo breve indirizzo, desidero formulare a nome del governo d’Italia, il più vivo, caloroso augurio per il miglior successo dei lavori del VII Congresso dell’Unione internazionale degli organismi ufficiali di turismo, augurio dal quale mia sia consentito di non disgiungere la speranza, altrettanto viva, che ciascuno dei delegati di un così gran numero di nazioni, ultimata questa nuova fatica, porti con sé, ai suoi congiunti ed amici, impressioni ispirate a sincera simpatia per il popolo italiano, la sua volontà di rinascita e il suo tradizionale senso di ospitalità. 