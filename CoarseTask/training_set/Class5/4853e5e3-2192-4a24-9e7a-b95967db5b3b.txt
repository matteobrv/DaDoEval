Il mio ormai vetusto incarico di presidente del Consiglio dei ministri mi procura per la quarta volta l’onore di presenziare all’insediamento nell’altissimo ufficio di presidente del Consiglio di Stato. La ferrea legge dei limiti di età ha portato a succedersi in questi anni dell’alto ufficio: Leonardo Severi . La loro esperienza, la loro saggezza unite alla vostra feconda collaborazione hanno saputo rinnovare nell’Istituto le sue più luminose tradizioni. Tangibile prova dell’oculata e ponderosa attività del Consiglio di Stato è la relazione che Leonardo Severi ebbe a presentarmi recentemente. Percorrendo quelle pagine, il nostro pensiero non può non ritornare, in un grato saluto, a questi uomini che negli ultimi anni hanno guidato la vostra opera, per ricongiungerla a quelle ideali esigenze di giustizia amministrativa che sono elemento fondamentale di uno Stato democraticamente organizzato. A Leonardo Severi succede Raffaele Pio Petrilli, che unisce alla profonda conoscenza acquisita sullo scanno del giudice e sul banco dell’avvocato la larga esperienza delle esigenze politiche dell’amministrazione, che è chiamata a svolgere la sua quotidiana azione nel rispetto della legge ma anche sotto l’urgenza di istanze sociali. Non inutilmente la Costituzione repubblicana affida ad un unico organo, al Consiglio di Stato, la duplice funzione di organo ausiliario del governo e di supremo tutore degli interessi dei cittadini nei confronti dell’amministrazione affinché l’una funzione tragga guida e consiglio dall’altra, sulla base di una preparazione non soltanto ispirata dai dogmi giuridici, ma anche permeata dalla conoscenza dei problemi e delle necessità dell’amministrazione. A Raffaele Pio Petrilli con sicuro animo è affidata la continuazione delle storiche tradizioni dell’Istituto per farne base di quello Stato che la nostra fatica quotidiana intende rendere sempre più saldo presidio delle libertà democratiche. 