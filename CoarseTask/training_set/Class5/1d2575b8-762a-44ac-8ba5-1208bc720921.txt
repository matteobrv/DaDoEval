Caro Sforza, vedo i giornali che riproducono una tua intervista radiofonica sulla questione del Trattato. Non so se l’intervista sia esatta. Comunque mi pare una disavventura che proprio quando ci sforziamo di dimostrare che miriamo alla abolizione del Trattato, per ragioni morali di dignità nazionale, ti mettano in bocca delle frasi che accentuano le ragioni militari; le quali sono naturalmente anche esse connesse alle nostre rivendicazioni di indipendenza ma devono essere e apparire una conseguenza non una motivazione della iniziativa. Ti dissi ieri alcune perplessità intorno allo strumento sostitutivo. Ma a parte questo mi pare che l’argomento vada più approfondito e sarà bene parlarne nel nostro prossimo consiglio. 