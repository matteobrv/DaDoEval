Dichiara che nell’esaminare l’attuale situazione internazionale d’Italia occorre tener presenti le caratteristiche specifiche della nostra posizione: cioè i rapporti con gli Stati Uniti determinati dal Piano Marshall, e, per quello che riguarda la politica interna, la esistenza di una minoranza dotata di grandi possibilità agitatorie. Venendo a parlare del problema neutralità o adesione al blocco occidentale, rileva come gli Stati maggiori siano concordi nel prevedere che nel deprecabile caso di un conflitto l’Italia verrebbe inevitabilmente coinvolta nelle operazioni qualunque fosse la sua posizione internazionale. Tenendo fermo questo punto si arriva a conclusioni che divergono completamente da quelle dei neutralisti. In linea teorica si potrebbe parlare della convenienza o meno di una neutralità armata; ma praticamente le condizioni economiche del nostro paese non lo permettono, vincolati come siamo all’estero per le materie prime. Molte obiezioni all’attuale politica estera dell’Italia sono dettate dal timore che i comunisti provocherebbero la guerra civile in caso di conflitto. A queste persone bisogna rispondere che non c’è una via di mezzo: o adattarsi al sopravvento del comunismo o resistere secondo la linea del 18 aprile. Quando fu stipulato il Patto di Bruxelles, gli uomini politici italiani erano quasi completamente assorbiti dalle imminenti elezioni, quindi le vicende diplomatiche si sono sviluppate fuori della nostra diretta partecipazione. Ma del resto il Patto di Bruxelles aveva al suo inizio un’importanza più che altro renana e alla sua base era il timore di una rinascita tedesca. Dopo il 18 aprile l’America ci chiese se volevamo aderire a una politica di reciproca assistenza. Noi abbiamo assunto l’atteggiamento di chi cerca di guadagnare tempo badando tuttavia a non urtare la suscettibilità degli offerenti: non volevamo impegnarci senza vedere bene chiaro nella situazione. Dal punto di vista delle garanzie che l’Italia poteva offrire, fu per noi un vantaggio notevole che uomini rappresentativi avessero rotto definitivamente con i comunisti. In quel periodo non si mancò di consultare i nostri ambasciatori: erano tutti dell’opinione che non bisognava lasciarsi sfuggire l’occasione di stringere rapporti con le Potenze occidentali. A questo punto egli dichiara che le sue vedute hanno sempre coinciso perfettamente con quelle dell’on. Sforza. È un notevole vantaggio disporre di un uomo che ha una grande esperienza nel campo internazionale. La nostra tendenza da allora è stata quella di creare un altro binario di collaborazione europea che non passasse necessariamente per il Patto di Bruxelles e del resto stava prendendo consistenza l’idea federalistica europea e si sviluppava l’organizzazione dell’OECE. Poi Bidault lanciò l’idea di un Patto atlantico che doveva garantire gli Stati europei contro la Russia. Vi fu un atteggiamento di vigilanza da parte nostra. Ma nello stesso tempo dovevamo dare all’estero la sensazione di essere uniti e di non volere fare il doppio gioco. Questo egli si sforzò di dimostrare nel discorso di Bruxelles . Tale periodo di maturazione è servito per studiare a fondo quello che ci conveniva fare ed esaminare la possibilità di accordi che tenessero conto della nostra particolare situazione. Egli personalmente cercò sempre in questo periodo di tranquillizzare l’opinione pubblica ed era anche a tal fine che bisognava non affrettare le soluzioni: altrimenti si sarebbe creduto che la guerra era alle porte. Dopo la venuta di Marshall l’intervista che egli diede alla stampa rispondeva a questo criterio . Il partito di Saragat in precedenza si era molto espresso contro il Patto di Bruxelles: bisognava andar cauti anche per questa ragione. Poi vi fu il memorandum italiano agli Stati Uniti . L’on. De Gasperi ne rivela ai presenti i punti fondamentali che rispecchiano la posizione tenuta dalla Democrazia cristiana nel dibattito alla Camera in occasione della mozione Nenni . Da esso emerge chiaramente come la maggioranza del popolo italiano fosse consapevole dell’impossibilità della neutralità in caso di guerra. Nel memorandum si parlava anche del Consiglio europeo, dell’accettazione dell’Italia degli aiuti americani e infine si chiedevano garanzie e la revisione del trattato di pace, soprattutto per quel che riguarda Trieste. Solo dopo la risposta degli Stati Uniti al memoriale avremmo deciso la nostra posizione. Nel memoriale è posto in termini chiari il problema di coscienza della Italia e nello stesso tempo si offre piena garanzia della lealtà del nostro atteggiamento. Seguirono le dimissioni di Marshall, che forse doveva rimanere fuori del governo per poter considerare più obiettivamente le cose. Sembrò che il Patto atlantico (e le dichiarazioni dei nostri ambasciatori erano in tal senso) dovesse andare per le lunghe. A un tratto poi le trattative furono accelerate: probabilmente in considerazione delle agitazioni in Europa e delle proposte russe alla Norvegia. L’Italia è uno Stato che politicamente e moralmente non può essere considerato alla stregua di uno Stato vincitore o economicamente più forte. Perciò l’essere stati invitati all’Unione europea è un grande passo in avanti e nella nostra fondata speranza di essere tra i fondatori del Patto atlantico significherà con tutta probabilità la revisione dell’armistizio. Ora è venuto il momento, dopo avere esercitato pazienza e prudenza, di non dimostrare incertezze. Siamo alla vigilia dell’invito a Washington anche [se] ignoriamo tuttora molti particolari essenziali. Non sappiamo neanche se vi saranno clausole relative alla revisione del trattato di pace. Ad ogni modo su questo punto occorrerà che ci siano date delle assicurazioni. Circa la tendenza internazionale dell’invito all’Italia, sono in gioco forze contrastanti tra cui la diversa valutazione strategica della penisola, la necessità di frazionare ulteriormente i fondi americani per l’armamento e soprattutto la questione coloniale che suscita le obiezioni inglesi. Il momento di decidersi è ormai vicino. Ci presenteremo al Parlamento e chiederemo un voto di fiducia per negoziare. Infatti per l’Italia si tratta ormai o di mettersi da parte o di partecipare all’opera di difesa. Dichiara di non credere che dalla parte nostra ci sia ancora qualcuno che pensi ad una politica espansionistica da parte degli Stati Uniti. Da parte di tale potenza una guerra preventiva o offensiva non si farà mai. Il Patto atlantico è stato creato solo per frenare l’impulso di conquista bolscevica: il pericolo rimarrà ugualmente: ma una grande forza contrapposta è la sola soluzione per scongiurarlo. Rivolge viva preghiera che ognuno assuma in pieno la sua responsabilità. Per quello che riguarda l’opinione pubblica, essa, malgrado il chiasso degli avversari, è matura per sostenere il governo. La Democrazia cristiana nella lotta propagandistica ha dovuto limitare la sua opera perché non eravamo sicuri di poter entrare nel Patto atlantico. A questa incertezza è dovuta la non netta presa di posizione nei confronti dell’opinione pubblica. Tutto considerato l’unico modo per essere tranquilli è il poter dire che tutto quello per assicurare la pace è stato fatto. […] Desidera mettere in rilievo come la politica dell’OECE, il patto doganale con la Francia, l’Unione europea, tutto lega perfettamente in una visione universalistica a cui l’Europa occidentale si sta ispirando. Oggi i partiti socialisti si mostrano indecisi verso questo universalismo che dovrebbe essere uno dei loro princìpi fondamentali. Sono invece i cattolici a sentire questa esigenza che raccoglie tutto ciò che c’è di più geniale nel pensiero di Mazzini. [Seguono alcuni interventi, con due brevi chiarimenti di De Gasperi]. Si rimette ai Comitati direttivi sulle discussioni che avranno luogo. L’importante è che nel dibattito pubblico si sia uniti. Dichiara di non temere l’opinione pubblica. Siamo in grado di trascinarla, non meccanicamente ma suscitando entusiasmo. Quello che egli teme è il pettegolezzo interno, a causa dello sfruttamento che sa farne l’opposizione. Perciò occorre imporsi la maggiore cautela. La meta questa volta è di dare all’estero la sensazione di una assoluta compattezza. Il Patto in alcune clausole è segreto. Quindi non sarà possibile, quando si dovrà prendere la decisione, conoscerlo integralmente. Una prima volta il Parlamento prenderà una decisione di massima, se consentito al governo o no di negoziare; una seconda volta deciderà sulla parte del testo che sarà resa pubblica. Rispondendo alla domanda dell’onorevole Mastino dichiara di ignorare quale sarà l’atteggiamento di Tito . Può solo dire che della Jugoslavia non ci si può fidare. Anche perché la Russia può metterla in ginocchio in cinque o sei giorni con le truppe che ha stanziate in Romania. 