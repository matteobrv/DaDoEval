Mi associo anzitutto alle parole pronunciate dal presidente della Commissione degli Esteri e dal relatore in riconoscimento della perspicua opera compiuta dal personale del Ministero degli Affari Esteri, senza distinzioni di sorta tra membri appartenenti alla carriera e uomini, successivamente inseriti, di provenienza politica. Affermo in proposito che tutto il personale, senza discriminazioni, ha efficacemente corrisposto all’attuazione della politica estera perseguita dal governo. Pur associandomi ad alcuni apprezzamenti e suggerimenti assai preziosi del relatore, non posso tuttavia dichiararmi, in linea di massima, d’accordo sulla proposta che gli ambasciatori e i rappresentanti diplomatici italiani all’estero vengano direttamente ascoltati su singoli problemi in seno alle Commissioni parlamentari degli Affari esteri. In linea generale, ove un tale principio e un tale metodo si affermassero, dovrebbero valere anche per i prefetti, gli intendenti di finanza, eccetera, cioè per tutti gli strumenti locali del potere esecutivo facendo così quasi assumere al Parlamento poteri di carattere esecutivo che non gli sono proprii. Per quanto concerne la questione di Trieste, siamo, come ho detto nel mio breve discorso introduttivo, in conversazione e bisogna che siamo prudenti affinché la polemica pubblica non turbi la serenità necessaria. Il nostro scopo immediato, ripeto, è quello di migliorare a Trieste la situazione amministrativa in modo che la città non debba, innanzi tutto, nutrire preoccupazioni per il suo carattere, per il suo sviluppo, per i suoi rapporti con la famiglia nazionale italiana, a cui appartiene per diritto e per unanime riconoscimento. Questo è lo scopo immediato. Certo il raggiungimento di tale scopo, anche se sarà perfetto, riguarda sempre l’amministrazione provvisoria prevista dal trattato e non porta a soluzione, né totale, né definitiva, il problema del Territorio libero. Però non vi contraddice, ed ogni progresso in questo campo, senza dubbio, rappresenta un contributo verso la soluzione. Non c’è bisogno di dire qui a dei colleghi che hanno seguito l’atmosfera della città di Trieste che, oltre all’entusiasmo mirabile ed allo spirito di sacrificio dell’enorme maggioranza, bisogna tener conto delle obiezioni delle minoranze e dobbiamo, in seguito a questo, provvedere anche ad assicurare ed ottenere maggiori garanzie. Non occorre che mi spieghi ulteriormente. Il richiamarsi che fa il governo di Tito al trattato, per quanto tale richiamo dal punto di vista strettamente giuridico non possa essere riferito al caso specifico, conferma però la tesi globale del governo italiano, cioè che gli alleati non possono esimersi dal prendere posizioni e responsabilità nella soluzione dell’intero problema. Certo è sempre augurabile che la soluzione avvenga per via conciliativa tra Italia e Jugoslavia. Ma gli alleati, come corresponsabili del trattato e dell’amministrazione provvisoria che esso affida alle due parti occupanti, non possono lavarsi le mani; hanno l’obbligo di farsi parte attiva e convincente. Questa è la responsabilità storico-giuridica degli alleati, in base al trattato che noi abbiamo subito e che essi hanno voluto. C’è, oltre a questa responsabilità, anche una responsabilità morale, più morale che giuridica, se si vuole, che risale alla dichiarazione del 20 marzo 1948. Quanti in Italia per comodità polemica e, permettete che io lo dica, per faziosità interna, hanno svalutato questa dichiarazione? Leggano il recente discorso di Tito, che si lancia contro di essa con violenza inaudita. Non credo che si possa dire che egli è Don Chisciotte e che la dichiarazione è un mulino a vento. Essa non fu pronunziata in una occasione improvvisata, ma dopo una meditata discussione fra le cancellerie e previo formale accordo fra i governi di Francia, Gran Bretagna e Stati Uniti. E sarebbe facile, per chi volesse ricercare fra le carte e gli archivi di Palazzo Chigi, trovare note frequentissime di circolari, appunti di richiami e di istruzioni del ministro Sforza (al quale da qui mando di nuovo un augurio di buona salute); sarebbe facile trovare la prova che questa dichiarazione non è stata improvvisata e non è nata nel capo degli Alleati che poi l’hanno pronunciata, ma è nata in trattative, su suggerimenti, in seguito ad insistenze, ed è la conclusione, il coronamento di un’opera diplomatica, nella quale il governo italiano ha agito ed ha ottenuto il risultato. (Applausi dal centro e dalla destra – Commenti dalla sinistra). Dovevo dire questo, perché a furia di ripetere che, poiché questa dichiarazione è venuta a proposito in un periodo elettorale… (vivaci commenti dalla sinistra) …a disturbare la campagna che aveva iniziato Togliatti su un’altra piattaforma, (ilarità al centro), e ha inciso in quel momento, noi dobbiamo comunque affermare che se gli Alleati avessero fatto questa dichiarazione proprio in vista delle elezioni, ben vengano simili dichiarazioni che impegnano gli Alleati a favore dell’Italia. (Applausi dal centro). mAnCini. Se la dichiarazione esiste e non è messa in pratica, è come se non esistesse. de GAsperi. Questa è una seconda questione. Fatemi il favore di distinguere prima il fatto storico. Se comunque non mantengono la dichiarazione voi dovete insistere perché la mantengano e non dovete cominciare a dire che fu detto per ischerzo. (Vivi applausi dal centro). pertini . Insista lei perché sia mantenuta. de GAsperi. Non mi pare di dire cose che vi possano far male. Se voi mi faceste questa questione: se il 28 giugno 1948 – che è la data dello scisma di Tito – fosse venuto prima della dichiarazione, si può ammettere che la dichiarazione sarebbe stata in questa stessa forma? Può essere di no: dubito anche io. Dubito che si sarebbero trovate altre forme, perché gli Alleati, da quel momento, hanno cominciato ad avere riguardo per quest’uomo che abbandonava il bolscevismo, in quanto contavano di trovare, presto o tardi, in lui, un alleato contro il monolito russo, e perché si sperava che l’eresia avesse qualche suggestione anche sopra altri popoli. (Ilarità dalla sinistra). A Santa Margherita, a Londra e a Washington, le tre occasioni diplomatiche di incontro in cui abbiamo ottenuto la conferma della dichiarazione tripartita, è vero che gli Alleati hanno aggiunto l’espressione del desiderio di un incontro conciliativo tra Italia e Jugoslavia. A questo desiderio anche l’Italia si è associata, ma questo buon volere non ha inteso, né potuto modificare, né la situazione giuridica, né la situazione morale soprattutto dell’impegno alleato. Questo è il secondo e terzo viene il Patto atlantico. Ecco la causa della rovina, dite voi: la colpa è del Patto atlantico. Per quale ragione e in che misura potrebbe il Patto atlantico nuocere ai nostri postulati circa il Territorio libero? Forse che l’alleanza ci rende più deboli in confronto della Russia che ci ha sempre vietato il Territorio libero o indebolirebbe la nostra resistenza, se occorresse, di fronte alle avventure dell’altra parte? E se fossimo soli, come ha proclamato che siamo, mi pare l’onorevole Banfi, se fossimo soli di fronte alla Jugoslavia in questo momento e la Jugoslavia fosse amica o semi amica dell’occidente, le nostre prospettive sarebbero forse migliori? Comprendo che i fautori del Patto atlantico, e coloro che hanno assunto la responsabilità di deliberarlo o di associarsi ad esso, abbiano diritto di insistere perché esso agisca più efficacemente in senso solidale con i nostri postulati nazionali ed abbiano diritto di attendersi che ciò avvenga sempre e più; ma voi, che siete contro il Patto atlantico, dove è la vostra logica e la vostra coerenza? Certo la nostra posizione è estremamente difficile. La lotta è assai dura. Non ve lo nascondo, non me lo sono mai nascosto nemmeno nei momenti di entusiasmo, oggi specialmente, che ho saggiato le difficoltà e le resistenze, e la difficoltà maggiore è il far sì che quello che è così chiaro per l’anima italiana diventi chiaro, trovi una corrispondenza nell’opinione pubblica mondiale, agitata da tante altre questioni e travagliata da tante preoccupazioni. La difficoltà per noi che esiste in Italia è quella di richiamare e di concentrare tutta l’attenzione mondiale su questo nostro problema; nei miei contatti internazionali me ne sono reso ben conto. Lo riconosco: la responsabilità è grave e mi pesa terribilmente sulla mente e sul cuore. Credetelo: se non al politico, all’uomo, che fin da ragazzo, fin dalla sua vita universitaria si è battuto per Trento e Trieste, e soprattutto per Trieste. Ma la nostra generazione deve accettare questa responsabilità, e deve affrontarla con fermezza e con spirito di resistenza, come ha detto il senatore Merzagora. A Tito, che ha rifatto a modo suo la storia della guerra e dell’anteguerra, potrei replicare ricordando altri fatti, altre tragedie, altro sangue sparso, Ma che giova? Passata l’eco delle parole e dello sfogo retorico, ditemi: a che giova rimestare il passato per cercare spiegazioni e giustificazioni delle nostre debolezze o delle difficoltà che incontriamo? Lo so, noi abbiamo ereditato delle gravissime responsabilità, che non sono nostre; noi democrazia italiana, noi Repubblica italiana, abbiamo dovuto assumere tutto un patrimonio compromesso. (Vive approvazioni). L’abbiamo dovuto assumere e non voglio dare alcun giudizio sul passato, né contro uomini del passato, ma è vero che abbiamo dovuto assumere la liquidazione e pagare debiti che non erano i nostri. (Vivissimi applausi dal centro e dalla destra). Nonostante questo, noi che abbiamo la responsabilità del presente – ripeto qui a parecchi anni di distanza quello che dissi anche alla conferenza di Londra per la pace nel primo scontro con gli slavi – noi che siamo responsabili del presente e non siamo responsabili del passato portiamo sulle spalle meriti e demeriti della nostra nazione e li portiamo con orgoglio. Non per imitare tutto quello che fu fatto, né per esaltarlo, ma per trarne ammaestramento e cercare pace e rinnovamento nella libertà e nella giustizia. (Vivi applausi dal centro e dalla destra). Penso in ciò di essere d’accordo con gli Alleati e con lo spirito dell’amicizia atlantica. Sono certo di essere d’accordo e per questo non ho bisogno di ricorrere a parole forti. Essi sanno, perché glielo abbiamo detto, che la nostra volontà è fermissima, inesorabile nel difendere i diritti degli italiani, ma rispettosa dei diritti degli altri popoli, compresi gli slavi. La democrazia repubblicana della nuova Italia non accarezza ideali imperialistici con riferimenti a Giulio Cesare, come ha detto Tito, ma difende l’ultima trincea del trattato, al di là della quale augura alla Repubblica slava prosperità, libero sviluppo per le maggioranze e per le minoranze: però questo augurio non può rimanere una parola senza eco, oppure con una eco contraria; ed oggi non possiamo nonostante la prudenza che ci impone il momento, soffocare e reprimere un grido di protesta per il trattamento che si fa ai nostri della zona B e le persecuzioni vecchio stile, (applausi dal centro e dalla destra), maresciallo Tito, che voi meno degli altri dovreste attuare, in quanto ora vi opponete allo stile del vostro patrono principale, che ve ne ha dato tanti esempi. La nostra posizione è aspra ed esige tenacia, esige duttilità e fermezza ed a un tempo esige fiducia. L’Italia non si è fatta in un giorno: le nostre questioni non si risolvono in un anno o in due anni. Le contingenze diplomatiche si evolvono. Noi dobbiamo essere fermi, dobbiamo insistere, fino a che il momento opportuno venga di una soluzione piena del soddisfacimento dei nostri diritti. Ma i nostri critici, aspri critici, hanno un’altra soluzione. Alla Camera e qui al Senato, specialmente l’onorevole Banfi, essi hanno parlato in tono perentorio, come se avessero in tasca una magica soluzione o l’avessero avuta in qualche momento della storia, del problema di Trieste. Dove l’avete avuta? Quale era la vostra soluzione? Badate, io non ve ne faccio tutti responsabili voi che siete qui, ma le masse comuniste, in nome del programma e della dottrina leninista, a Trieste, in primo luogo chiesero la federazione slava. In un secondo tempo, voi avete visto una soluzione possibile nel Territorio libero ma una soluzione attraverso la quale il comunismo sarebbe stato il cemento di livellamento non solo per quei popoli ma anche per quello Stato indipendente. Anche oggi, nonostante tutti gli esperimenti, venite a dire che quello dovrebbe essere un territorio indipendente, che poi, attraverso l’evoluzione dei tempi, potrebbe portare all’annessione. Ma mettetevi la mano sul petto e ditemi, in verità, conoscendo la situazione ed avendo letto il discorso di Tito e conoscendo lo spirito dell’avanzata slava: credete sul serio che un Territorio libero, ove gli italiani si trovassero dinanzi alla fiumana slava che va verso il mare, senza l’appoggio e l’aiuto dell’Italia, della madre patria, credete che codesto territorio resisterebbe, credete che rimarrebbe italiano? Ci sarebbero molti orrori, e il risultato sarebbe fatale per l’italianità dello Stato libero. (Applausi dal centrodestra – Interruzioni dei senatori Mancini e Spano). Questo punto di vista non l’ho espresso solo adesso. L’onorevole Bosco ha ricordato prima la dichiarazione dell’onorevole Bonomi; non so se poi – in quel momento ero assente – abbia ricordato anche l’altra mia dichiarazione alla conferenza di Parigi, nella quale io avvertivo e ammonivo gli alleati che sarebbe andata a finire così, che quella soluzione non era una soluzione, ma era una gabbia entro la quale cane e gatto si sarebbero alla fine divorati. Ho detto che quella soluzione era impossibile, non solo, ma ho sostenuto allora, non solo in nome dei diritti dell’Italia, bensì in nome delle esigenze della pace e della collaborazione tra i popoli, che quella era una soluzione fatale, che anzi non era una soluzione: era un ponte verso nuovi e profondi dissidi. Oggi quello che dissi allora e quello che fu poi ripetuto altre volte, si rivela ancora chiarissimo, ed io spero (e bisogna sperare talvolta nonostante le difficoltà e le delusioni, bisogna insistere nella speranza) io spero e confido che gli uomini di Stato europei, non più incalzati dalla necessità di fare un accordo come che sia, un compromesso come che sia, per concludere un trattato di pace, oggi abbiano visto e vedano ancora più chiaro che quella soluzione è impossibile. Infatti lo stesso Tito ha avanzato delle proposte a Brioni e poi ha accennato egli stesso a conversazioni che ci sono state fra slavi e italiani. È verissimo, ci sono state queste conversazioni, le quali però non erano negoziati, ma solo sondaggi, per vedere se vi era una base di trattative. La base non si è trovata perché durante queste conversazioni una delle proposte di Tito, anzi l’ultima delle sue proposte, è stata quella di ricostituire il Territorio libero, di fare un governatore neutro, con due vice governatori, oppure addirittura un governatore per tre anni italiano e per tre anni jugoslavo. Oggi tutte queste discussioni – la parola trattative non sarebbe esatta – questi sondaggi, rappresentano ancora un fermento di idee intorno al plebiscito. Auguriamoci che esso si possa sviluppare in una forma che consolidi la dichiarazione tripartita e il nostro punto di vista di diritto in modo che questa soluzione ci sia ancora aperta. Comunque, bisogna anche scusare Tito in certi momenti: nel 1945 egli si sente tradito dalla soluzione degli Alleati e in genere dall’intervento dell’Italia e crede che noi gli abbiamo portato via la preda che aveva già in mano. Bisogna scusarlo, ricordando che proprio i comunisti a Trieste, coloro che avevano lavorato nella resistenza, insieme con lui, lo avevano incoraggiato, lo avevano assicurato, gli avevano garantito che la popolazione nella massima parte, slovena e italiana, era favorevole alla soluzione della federazione di Trieste con la Jugoslavia. Il Lavoratore diceva che in quel modo si sarebbe avuto a Trieste finalmente un piccolo Parlamento che sarà il Parlamento regionale, in confronto del quale poi il Parlamento centrale sarebbe stato quello comune di Belgrado. Non lo potete negare, amici comunisti – permettere che usi questa parola – non lo potete negare. Ma io potrei anche non farvene colpa, perché in quel momento, nel 1945, forse avevamo nel cuore la speranza che tutti questi problemi di carattere così acuto, nazionale, o nazionalista, si superassero in un grande slancio di fraternità ed era anche pensabile, sperabile – ed io personalmente nei primi anni di governo ho peccato di queste illusioni (e non me ne pento) – che fosse cioè possibile superare il grande abisso ideologico ed arrivare a leggi comuni che si trasformassero in leggi di convivenza costituzionale. Non mi meraviglia dunque che voi abbiate ciò fatto, ma non negatelo, perché la collezione de Il Lavoratore l’abbiamo; abbiamo al Ministero degli Esteri le circolari e le dichiarazioni che sono state fatte alla Commissione di inchiesta inviata per la delimitazione dei confini; e sappiamo che cosa hanno eletto coloro che si fregiarono del nome di comunisti. Io, a Parigi, mi sono visto una delegazione lavorare contro, appunto in questo senso, e disgraziatamente temo che siano anche riusciti, in parte, a sabotare la tesi italiana e ad aiutate la tesi degli avversari. (Commenti). Temo che siano riusciti, e quando Tito si richiama a questo, io dico: storicamente vi comprendo, maresciallo – e lo posso oggi dire con tutta la serenità che merita questo richiamo storico – maresciallo, vi hanno ingannato! I triestini in grande maggioranza già non erano d’accordo e non sono d’accordo, non la vogliono la federazione slava, vogliono un buon accordo con voi, vogliono lavorare con voi, attraverso il porto di Trieste, attraverso le ferrovie, attraverso tutta la nostra attrezzatura industriale. Essi la vogliono questa collaborazione, ma dentro i confini della propria nazione, della propria patria! (Vivissimi applausi dal centro e dalla destra – Grida di: «bravo!»). Dopo ciò io vorrei pregarvi, colleghi comunisti, di non approfittare della campagna elettorale per rinnegare la verità storica che possiamo documentare, a meno che non desideriate che su tutti i cantoni delle città compaiano le dichiarazioni dei comunisti italiani e de Il Lavoratore. (Interruzione dalla sinistra). Amico Negarville se poi avete accomodato le cose, sta bene, e credo bene che Togliatti quando era ministro, e come tale, non abbia agito in questo senso; sarebbe stato un giuoco troppo arrischiato. (Interruzione dalla sinistra). Ma non rinnegate il vostro passato, solo perché poi avete preso un diverso atteggiamento. spAno. Già allora nel 1945… de GAsperi. E lo avete preso dopo che la soluzione era avvenuta. (Interruzione dalla sinistra). La distanza fra la nostra tesi e la vostra è già grande lo stesso e quindi non occorre che ci preoccupiamo di essere troppo d’accordo; ma non c’è dubbio che il passato fu così. E poiché Negarville prima, interrompendo, ha detto: ma noi li abbiamo smentiti, ma questo non era l’atteggiamento, allora io, fra le altre collezioni, citerò anche Il Lavoratore di Trieste del 25 maggio 1945, dove è esposto il pensiero del compagno Negarville sul problema di Trieste . È verissimo; in quella intervista, Negarville non dice che Trieste debba andare alla Jugoslavia, non dice questo, ma vi prego di ascoltare. Domanda: «signor Negarville, qual è il parere del Partito comunista italiano riguardo all’attuale polemica giornalistica su Trieste ed i nostri confini orientali?». Risposta: «il Partito comunista italiano ritiene che questa polemica parte da un principio sbagliato. Quando leggiamo numerosi articoli, specialmente dei giornali più reazionari, abbiamo l’impressione che molti italiani non si sono ancora resi conto della realtà, che cioè l’Italia ha collaborato all’attacco contro la Jugoslavia e che la Jugoslavia è in questa guerra un paese vittorioso, che gode di un grande prestigio internazionale, mentre all’interno è forte e stabile nella sua democrazia». (Commenti dal centro – Proteste dalla sinistra). Domanda: «l’Italia che ha attaccato la Jugoslavia era un’Italia fascista, ed è necessario pagare il debito?». Risposta: «questo è vero, ma le umiliazioni e i danni che l’Italia ha recato con questo attacco al popolo jugoslavo non è possibile dimenticarli facilmente. Devo dire che il distacco dell’Italia fascista da quella antifascista non è tanto facile per un popolo che ha soltanto intuito l’azione terroristica di molti generali italiani, veri criminali di guerra. Dobbiamo pagare il debito e noi faremo di tutto per sdebitarci, perché la democrazia italiana possa appianare i rapporti con la democrazia jugoslava». (Interruzioni dei senatori Negarville, Spano e Massini – Commenti e proteste dalla sinistra). Neanche da lontano io voglio qui tradurre queste parole nel senso che il senatore Negarville volesse dire che dobbiamo dare Trieste alla Jugoslavia. Però, che cosa debbono dire gli altri quando leggono «dobbiamo pagare il debito»? Per forza deve rimanere nella testa a Tito che c’è un debito da pagare e che chi paga deve essere l’Italia, perché ha perduto la guerra. Questa è la vostra tesi di quel tempo. Ora, amici ed egregi avversari, poiché c’è stato un accenno sicuro, perentorio, come sono tutti gli accenni dell’onorevole Casadei, che ha detto: «pagherete il fio, vi accorgerete che noi aumentiamo sempre di più» con un accenno dunque di carattere elettorale, io rispondo: può essere che noi pagheremo il fio, ma lo pagheremo evidentemente, soprattutto se non avremo il coraggio di affrontare la vostra campagna di menzogne e di smascherare la vostra condotta. (Vivissimi applausi dal centro e dalla destra). Perché io dico: si può aver sbagliato nel passato, si può cambiare atteggiamento ma bisogna dirlo, bisogna ammetterlo, non bisogna erigersi a giudici innocenti contro coloro i quali hanno fatto il loro dovere e si sono sforzati di difendere l’italianità di Trieste sin dal primo momento, (vivi applausi dal centro), e non bisogna essere così rigorosi eroi. Non avete il diritto di chiamarci dinanzi al tribunale del popolo, in questa questione soprattutto, e, se lo farete, finché avremo fiato, non ve lo lasceremo ripetere sulle cantonate delle città, senza mostrarvi e provarvi che voi fate il doppio gioco, perché, o voi rinnegate voi stessi, e smentite i vostri che vi hanno preceduto, oppure, se non lo fate, assumete anche oggi la responsabilità di un doppio gioco. (Approvazioni dal centro). L’onorevole Banfi, ad una interruzione – e domando scusa se, alla mia età, quando dovrei essere un po’ più calmo e sereno… (vivissimi applausi all’indirizzo del presidente del Consiglio) – l’onorevole Banfi, ripeto, ha risposto: «lasciate quel posto e poi ci penseremo noi». (Ilarità). Io non ho il piacere di conoscere, onorevole Banfi, tutti i suoi meriti. So che lei è un grande professore, che merita molta considerazione per l’opera che ha prestato e presta, eccetera: quindi non vorrei diminuirla in niente. Io la conosco come uomo politico, ed è un peccato, perché se la conoscessi come uomo, se ci conoscessimo tutti come uomini, parleremmo diversamente. Ma disgraziatamente non ne abbiamo il modo. L’onorevole Banfi fu un giorno indicato come membro della delegazione italiana dell’associazione Italia-URSS per l’anniversario della rivoluzione d’ottobre, e in un suo discorso ha affermato che il viaggio della delegazione italiana corona l’opera di tre anni di lavoro dell’associazione Italia-URSS. In quello stesso discorso egli esaltò la situazione della Cecoslovacchia, dicendo: «il nostro spirito, al tempo della liberazione, era acceso quando, deposte le armi, ci accingevamo al nuovo e vero risorgimento dell’Italia democratica. Questo spirito in Cecoslovacchia, per opera dell’assistenza sovietica, è diventato forza operante, sorgente di fiducia e di gioia: questo spirito deve risorgere fra noi per il benessere del paese, per la pace, per la collaborazione civile fra tutti i popoli del mondo». (Commenti dal centro). Onorevole Banfi, abbiamo un grosso sospetto: che il popolo italiano diffidi molto di questo spirito, come esso si è rivelato nella Cecoslovacchia. E noi non mancheremo di ricordare che voi avete esaltato lo spirito della liberazione e della resistenza, tramutatosi in dittatura in Cecoslovacchia, là dove nessuno – nemmeno i socialisti – hanno più avuto ospitalità e dove tutti gli avversari sono stati soppressi o hanno dovuto andare all’estero. Voce dalla sinistra. Che c’entra col ministro degli Esteri? de GAsperi. Qui non c’entra il ministro degli Esteri, perché non ho da parlare come ministro degli Esteri in questo momento, ma dei rapporti fra Italia e Cecoslovacchia, rapporti che sono correttissimi; ma parlo da italiano che si preoccupa che l’esempio della Cecoslovacchia non venga imitato in Italia, e parlo nei confronti di coloro che avrebbero l’aspirazione, e forse la possibilità, di fare questa transumazione che noi giudichiamo come una tragedia, come la fine della libertà e della democrazia. Finché avrò fiato ancora ed energia, fino all’ultima parola, ripeteremo questo su tutte le piazze d’Italia: no, no, no, perché non vogliamo l’oppressione di nessuno, perché vogliamo la libertà di tutti i partiti, perché vogliamo salvo il sistema democratico. (Vivissimi applausi dal centro e dalla destra – Proteste dalla sinistra). Dice un interruttore che questo è un discorso da campagna elettorale sul bilancio degli esteri; ma voi sperate invano di poter far discorsi di propaganda diretta, più al di fuori che qui, ripetendo le solite menzogne, nonostante le contestazioni che vi facciamo. Voi avreste diritto mentre invece io dovrei venir qui, in nome della correttezza e dell’imparzialità, a parlarvi semplicemente come amministratore del governo. Ma io non sono solo un amministratore: io ho il mandato, come i nostri colleghi, ho il mandato dal popolo italiano di difenderlo dall’insidia e dall’agguato. E noi lo difenderemo! (Vivi applausi dal centro e dalla destra). Vi ho fatto una lunga esposizione riguardante il Patto atlantico, la sua organizzazione, la CED, e le proposte riguardanti l’esercito europeo. Non avete avuto possibilità di occuparvene. No voglio farvene un’accusa, però vi faccio accusa del fatto che voi, senza tener conto di quello che ho detto, e che è acquisito ai verbali del Senato, avete ripetuto le accuse che ho già contestato, le false versioni che non hanno fondamento, e so che questo non è che il preannuncio di quello che direte al popolo italiano. È questo che costringe me, che dovrei essere al di sopra dei partiti e delle polemiche, ad occuparmi della vostra polemica e dei vostri argomenti. Che cosa avete detto voi che si possa definire una politica positiva circa l’europeismo, la comunità europea, voi comunisti anticomunitari, voi che vedete in ogni sforzo, anche imparziale, di ricostruzione di questa Europa, una congiura contro la Russia? Ma noi vogliamo realizzare l’Europa e la vogliamo realizzare non per escludere sempre la Russia, ma per trattare, per chiarire, per fare la pace con la Russia. Questo è il nostro ideale, la nostra forza; ma prima dobbiamo avere l’accordo fra di noi, dobbiamo sapere cosa vogliamo e trovare entro noi stessi la forza di ricostruire un’Europa e di darle una vitalità ed un campo d’azione. Ora su questo sono ben disposto ad accettare tutte le critiche, tutti i dubbi e le perplessità, perché critiche ne ho fatte e molte, e dubbi e perplessità ne ho anch’io. E chi non li ha o non li avrebbe? Siamo dinanzi a una costruzione nuova, ardita, che può implicare anche degli errori. Non pretendo di arrivare a conclusioni a questo riguardo, in questo momento; ma pretenderei che la critica si rivolgesse alle strutture, alle finalità, al contenuto, e supponesse un minimo di buona volontà in coloro che le mettono assieme. Ma se voi cominciate a dire che non siamo che servi degli americani e che non facciamo altro che unirci per rafforzare la Germania e quasi ristabilirne la dittatura in Europa, allora voi non fate altro che affermare un’accusa che invano cercate di dimostrare, cianciando, tirando in ballo argomenti dai giornali e dalle riviste, utilizzando il materiale cominformista che vi viene tra le mani. D’altro canto vi ripeto quello che ho detto altre volte. Voi qui, volere o no, e siamo in grado di constatarlo, avete sostenuto la tesi totale di Potsdam e avete detto che la Germania deve essere esclusa da ogni forma militare. L’altro giorno poi è venuta la concessione russa del piccolo esercito difensivo. Scusate quel che vi ho detto l’altra volta con una citazione un po’ scherzosa: non eseguire l’ordine, aspettare il contrordine. (Ilarità). Io vi dico: badate che anche Molotov nel 1939 dichiarava che la forza della Germania è assolutamente una necessità di equilibrio in Europa. Volete che vi rilegga quelle parole? Può darsi che domani si trovi una dichiarazione consimile. Siate quindi prudenti nelle affermazioni. lussu. Noi abbiamo fatto delle critiche e lei non risponde. de GAsperi. Onorevole Lussu, lei ha ripetuto quasi letteralmente le critiche che ha fatte qui nel precedente dibattito, alle quali io ho risposto con gli argomenti che mi parevano sufficienti. Può essere che a lei non sembrino tali, ma non può dire che io eluda la discussione: io accetto la discussione. Se voi aveste osservato che non credete all’alleanza della Germania e della Francia e alla possibilità di organizzare un bilancio in comune, se foste entrati nel merito di questi problemi, io mi sarei creduto in dovere di rispondere punto per punto con argomenti in favore della tesi contraria, e avrei magari dovuto ammettere qualche vostra eccezione. Ma poiché voi sospettate il tutto e respingete il tutto sotto il pretesto che «si lavora per rafforzare la Germania», con ciò prendete un atteggiamento che inficia le nostre intenzioni, accusa e calunnia il nostro proposito, nega totalmente la nostra politica di collaborazione. (Approvazioni dal centro e dalla destra). Ho alluso prima ad una dichiarazione di Molotov. Egli, nel suo discorso alla quinta sessione straordinaria del Soviet supremo dell’URSS, dichiarava nel 1939 testualmente: «noi siamo stati sempre di questo avviso: che una Germania forte è condizione necessaria per una solida pace in Europa». 1939: sapete cos’è avvenuto da allora. Quando voi parlate – e mi riferisco al tono cattedratico e perentorio dell’onorevole Casadei, il quale parla con didascalie precise come se avesse davanti un governo di scolaretti – mi accusate e dite: il governo italiano non ha una politica; tutta la politica che fa è una politica di riflesso dell’iniziativa altrui. In parte è vero. Quando si tratta delle questioni germaniche, l’iniziativa spetta per forza alle potenze occupanti e alla Russia. È tuttora il problema dei cinque che noi non abbiamo ancora liquidato. Noi non abbiamo partecipato in piena misura alla guerra, è evidente quindi che ci troviamo in una posizione diversa. Ciò non toglie che noi veniamo informati, ed interveniamo, ed interverremo ogni qualvolta si tratta di riflessi ed interessi che riguardano l’Italia. Ma che da un certo tempo la nostra iniziativa non abbia avuto qualche valore nei consessi internazionali, non si sia fatta valere in proporzione delle nostre forze e delle nostre possibilità finanziarie, cioè delle nostre possibilità di difesa, non è vero. Se l’Italia è forte, la parola del ministro è forte: a mano a mano che l’Italia si libera è più forte e libera dalle grosse e tristi eredità della guerra, e si rinsalda all’interno con le sue riforme, è più forte la sua voce al di fuori. Forzare la voce in certe situazioni sarebbe assumere una posizione che non corrisponde alla realtà: codesta sarebbe politica vana, che si paga con delusioni amare. Ma non è vero che, quando si è trattato dei nostri diritti, di avere un vantaggio concreto in una situazione, o di mantenere o di difendere la parità dei diritti, la nostra voce non sia stata forte; e non è vero neanche che noi non abbiamo preso iniziative. Ma quando l’onorevole Sforza prese l’iniziativa dell’unione doganale, quanti sorrisi faceste voi, e quante ironie! Forse voi ci avete appoggiato? Voi avete detto subito: andate a cercare l’alleanza economica con la Francia, anche qui c’è sotto il desiderio di costituire una forza europea che possa bilanciare l’altra forza: che è la forza del vostro ideale e delle vostre ideologie. Anche qui avete sospettato e irriso alle nostre iniziative. Quante irrisioni poi per le iniziative venute dall’assemblea di Strasburgo, quando si è trattato del piano Schuman e poi del piano della difesa! E soprattutto quante irrisioni quando noi abbiamo preso coraggiosamente l’iniziativa per il Patto atlantico, soprattutto, in un primo stadio come patto di difesa, e poi come associazione e comunità a Ottawa. Fu nostra soprattutto la proposta di applicare l’articolo 2 e di interpretarlo appunto in questo senso. Ditemi un poco: cosa vi disturba in questo? Forse che noi ci arrischiamo in questa iniziativa per romperci la testa e naufragare? Potrà essere delusione del governo, sconfitta di una iniziativa, ma sempre è sforzo legittimo. E voi, partito operaio, dovreste bene ammettere, almeno, che è uno sforzo di elevazione per le classi lavoratrici italiane, uno sforzo per rimettere in circolazione il lavoro d’Italia e il genio d’Italia! (Vivi applausi dal centro e dalla destra). Io dico che la nostra unione doganale, il nostro federalismo, il nostro europeismo non sono un espediente elettorale, e nemmeno fine a se stessi, ma sono un elemento di ricostruzione in Europa, e soprattutto un elemento di ricostruzione per la pace. Non vi pare esatto questo, dopo la dichiarazione di Stalin, che ha detto che la pace è più sicura oggi che due anni fa? Che cosa è intervenuto in questi due anni, se non il rafforzamento del Patto atlantico? Ma voi da codesti banchi di sinistra ci avete predetto la guerra ogni 24 ore. Lei, senatore Lussu, ricorda quel rumore terribile dei carri armati che ci ha fatto sentire quando ha parlato delle forze russe? Ma no, io sto con Stalin e dico che il Patto atlantico ha effettivamente rafforzato la pace, e se il Patto atlantico sarà veramente forte, noi ci saremo liberati da questo timore e da questo terrore, e, da uomini liberi, da pari, tratteremo con la Russia. Rispetteremo le sue evoluzioni; riconosciamo la possibilità di vita del mondo comunista e del mondo nostro, ma vogliamo anche per questo libertà e difesa delle garanzie della libertà. (Vivissimi applausi dal centro e dalla destra). mAnCini. Sono stati i partigiani della pace a fare questo. de GAsperi. Voi dite che sono i partigiani della pace quelli che hanno portato la pace. Onorevole Mancini, ringrazi Iddio che ci sono i democratici cristiani che difendono la libertà dei socialisti in Italia! (Vivissimi applausi dal centro e dalla destra). tupini. Avreste fatto la fine di Clementis e di Masaryk . de GAsperi. Onorevole Mancini, è possibile che contro le 175 divisioni sovietiche mandiamo l’onorevole Nenni con la bandiera dei partigiani della pace. Lo manderemmo in mezzo alle file, quando, naturalmente, si trattasse di venire ai fatti, se ci potesse servire anche questo. Ad ogni modo, voi comprendete onorevoli colleghi, che mi dispiace essere così polemico, non ci trovo certo molto gusto. Voci dalla sinistra. Fini elettorali! de GAsperi. C’è ancora tempo! Ne vedremo delle altre! Io vengo qui con delle relazioni abbastanza concrete, positive, non c’è una riga di polemica, così mi pare o quasi. (Si ride all’estrema sinistra). Cosa avete da ridere? Nella mia esposizione scritta non c’è una riga di polemica; adesso c’è, ma voi avete svolto una condanna senza appello contro di noi, e con quella certa sicurezza che solo la dottrina marxista e solo Lenin vi danno! (Commenti). Voi conoscete la storia, voi conoscete le relazioni della storia, voi antivedete e profetizzate tutti gli avvenimenti, ma vi siete sbagliati parecchie volte e vi sbagliate ancora! Posso sbagliarmi anch’io; ma non pretendete allora che questi dibattiti si trasformino semplicemente in dibattiti accademici: è il vostro attacco che intona la mia replica e mi dispiace di non essere più giovane e non avere maggiore energia per rispondervi con forza ancora maggiore. (Applausi dal centro e dalla destra). Veniamo alle cifre che forse sono più conciliative. A proposito dell’emigrazione, vorrei dare le ultime cifre, adesso pervenutemi dall’ufficio statistica. Espatri per emigrazione transoceanica 135.096; espatri per emigrazione continentale: 63.529; totale 198.625 unità, rispetto alle 188.155 del 1950. Rimpatri da emigrazione transoceanica: 28.567; rimpatri da emigrazione continentale: 11.108; totale rimpatri: 39.675 rispetto ai 54.847 del 1950. Totale degli emigranti stabilizzati: 158.950. Certo, da questi dati, da queste constatazioni, le percentuali dei rimpatri rispetto agli espatri sono sempre significative per giudicare della bontà del collocamento all’estero, la cui mobilità nel 1951 è scesa al 19 per cento, rispetto al 29 per cento del 1950. Se il flusso migratorio netto del 1951, rispetto a quello del 1950, presenta una percentuale di aumento notevole, a questa percentuale va aggiunta l’emigrazione stagionale per la Svizzera e per la Francia, che ha raggiunto 141.289 unità. Per il flusso delle rimesse, i trasferimenti ufficiali, tramite compensazioni valutarie salgono a 69,3 milioni di dollari ed i trasferimenti non ufficiali, tramite compensazioni private, rimesse dirette, circolazione di assegni, non prepagati e risparmi importati a seguito dei rimpatrianti, oscillano sui 45 milioni di dollari; talché abbiamo quest’anno un totale di rimesse certamente superiore ai 100 milioni di dollari, rispetto ai 92 che l’Istituto centrale di statistica computava nel 1950. Questo è il quadro. Si tratta non di parole, ma di fatti. Una cosa è certa: si può e si deve desiderare una migliore organizzazione. Lo so. Il consiglio di emigrazione, che il presidente della Commissione ha auspicato, potrà portarci gran giovamento e forse si potrà arrivare ad un organo più attivo e specializzato; ma quando si consideri che oggi lo Stato si accolla sempre l’assistenza e spesso il collocamento, che al lavoratore, in alcuni casi, può essere perfino corrisposto il prezzo di passaggio, che in sede internazionale si negozia in posizione di perfetta parità fra paesi eccedenti, paesi deficitari e terzi paesi interessati; chiamare periodo aureo quello dell’emigrazione italiana del primo dopoguerra e diffamare il periodo presente, è veramente fare opera antistorica . Senza dubbio noi sappiamo che il nostro dovere principale è di cercare di dare lavoro in patria, ma sappiamo anche che il lavoro di ricerca di occupazione non può essere che lento e graduale e in questo periodo di evoluzione non possiamo negare il contributo utile dell’emigrazione. Abbiamo soltanto il dovere di presidiarla dal punto di vista umano e dal punto di vista italiano. È ciò che facciamo. Egregi senatori, dopo ciò, vi chiedo l’approvazione del bilancio. Vi chiedo non un’approvazione, direi, meccanica e formale, ma vi chiedo un’approvazione sostanziale, soprattutto per lo spirito che ci anima, per il proposito, che non si arresta, di migliorare sempre gli strumenti della nostra politica, per la volontà che ci anima tutti, dal ministro all’ultimo dipendente, a tutti gli organi dell’amministrazione, di risalire. Sì, risalire, perché non possiamo dimenticare che eravamo in basso e che ci vuole tempo per risalire e dare all’Italia la posizione che merita . (Vivissimi, prolungati applausi dal centro e dalla destra – Moltissime congratulazioni). 