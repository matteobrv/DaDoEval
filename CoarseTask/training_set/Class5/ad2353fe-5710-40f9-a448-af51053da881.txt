Economia italiana Rispondendo alla richiesta del segretario relativa allo stato generale attuale dell’economia italiana, il presidente del Consiglio dei Ministri ha sottolineato anzitutto la necessità di un’immediata soluzione del problema dell’eccesso di popolazione. Ha evidenziato che l’industria italiana (particolarmente l’industria meccanica nel Nord) impiega più lavoratori di quanto sia economicamente vantaggioso. Questo comporta un circolo vizioso che tende a viziare i benefici dello European Recovery Program. In particolare, gli americani inviano carbone all’industria italiana, ma a causa dell’elevato numero di occupati e i risultanti alti costi di produzione del prodotto, l’industria italiana non è sufficientemente redditizia per consentire all’Italia di comprare da sé il carbone necessario per far ripartire il ciclo. Ha detto che la soluzione di dare sussidi ai lavoratori in eccesso è politicamente altamente indesiderabile, perché il lavoratori vogliono lavoro e non aiuti. Ha messo in evidenza che i lavori pubblici richiedono tempi significativi e pesanti finanziamenti, e che l’Italia non dispone né degli uni né degli altri. La sola soluzione politicamente praticabile è esportare la forza lavoro italiana in altri paesi d’Europa e dell’America del sud. Ha chiesto al segretario i buoni uffici degli Stati Uniti nel persuadere gli altri paesi europei e i paesi sudamericani ad accettare immigrati italiani. Rispondendo al segretario Marshall riguardo alle dimensioni della disoccupazione in Italia, il Primo ministro ha dichiarato che essa supera i due milioni e che la popolazione aumenta di più di 400mila persone all’anno […]. Sia De Gasperi sia Sforza hanno detto che la Francia potrebbe già assorbire quasi immediatamente un ampio numero di lavoratori italiani e che questo avrebbe un effetto benefico immediato sia sull’economia francese sia su quella italiana. […]. Oltre alla sovrappopolazione De Gasperi ha sottolineato che un altro problema affrontato dall’economia italiana è la recessione industriale nel nord Italia. Come spiegazione principale ha fornito il timore di una nuova guerra che paralizza l’avvio di nuove attività. […] 