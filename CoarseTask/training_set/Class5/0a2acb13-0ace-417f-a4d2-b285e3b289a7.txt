Riepiloga i modi della discussione, come tracciati da Gonella ; ed invita gli oratori a distinguere bene argomento da argomento, onde giungere a risultati conclusivi. Discussione serrata, ma profonda, meditata ed organica. […] Sollecita gli oratori ad approfondire meglio i punti dello schema di discussione Gonella, specie quello che riguarda il comunismo e quello relativo al problema sindacale. Parlare ex professo sui singoli settori. […] Il divieto di sciopero riguarda solo i pubblici dipendenti, perché solo nel loro caso è in ballo la sovranità dello Stato. Più che delle disquisizioni teoretiche, bisogna tener conto della realtà politica. Se lo Stato è carente su questo terreno, sia sicuro Romani che in Francia ci penserà De Gaulle e in Italia qualcun altro. Questa è la realtà. Niente è più grave di quello di non far niente, lasciando apparire lo Stato come inerte di fronte alle ribellioni dei suoi dipendenti. […] Legge un o.d.g. conclusivo della giornata d’oggi, a firma Montini e Dall’Oglio, od.g. che saluta il successo della Dc nelle recenti amministrative. [Dopo l’approvazione dell’ordine del giorno, il presidente del Consiglio interviene nuovamente nella a seduta antimeridiana del 30 giugno 1951]. Annunzia che è imminente l’armistizio in Corea; tener conto che i comunisti sfrutteranno l’avvenimento. Propone e legge una risoluzione del C.[onsiglio] n.[azionale] sull’argomento, nella quale ci si rallegra dell’avvenimento e si auspica una giusta pace. (Il C.[onsiglio] n.[azionale] approva all’unanimità la risoluzione). [Segue, dopo alcuni interventi, un duro attacco rivolto da Antonio Jannotta alla sinistra dossettiana , che determina l’uscita dall’Aula di Amintore Fanfani e la replica di De Gasperi]. Dispiace a lui che alcune parole accese abbiano determinato un urto, quando invece si vogliono comporre le differenze. È ingenuo pensare come ha fatto Jannotta che gli estromessi dalla Direzione vadano a finire nel governo. La crisi, se ci sarà, è un fatto parlamentare. Il C.[onsiglio] n.[azionale] può dare suggerimenti, ma non può imporre cambiamenti automatici nel governo. Invita a parlare i due capi gruppo parlamentari. [De Gasperi interviene nuovamente nella seduta pomeridiana del 30 giugno 1951, in relazione alla disputa tra Armando Sabatini e Mario Romani sulla regolamentazione del diritto di sciopero] . Siamo in regime democratico e ha visto con piacere che Sabatini dissente da Romani. I sindacati lascino il Parlamento libero di decidere e portino il contributo dei loro lumi. Ma la Cisl non deve affiancarsi alla Cgil perché così abbandona il terreno democratico. I liberi sindacati dicano in Parlamento il loro pensiero, portino alla legge i loro emendamenti, ma non debbono ricorrere all’arma dello sciopero generale. […] Oggi sciogliendo il comunismo, non si farebbe altro che indurlo a mimetizzarsi nella Cgil; lo stesso potrebbe fare il Msi con la sua Cisnal se noi lo sciogliessimo. Chiede ai cons.[iglieri] naz.[ionali] tutti i suggerimenti possibili sull’argomento della difesa contro gli estremismi. Denuncia il «memorialismo» attuale in atto sui settimanali a rotocalco che fanno di nuovo la storia del fascismo. [Nella seduta antimeridiana del 1° luglio 1951, il presidente del Consiglio replica alla proposta di Francesco Santoro Passarelli di «soprassedere alla legge sindacale, anche se essa segue lo schema costituzionale, per evitare l’assassinio del Sindacato libero», come «si è ritenuto necessario ritardare l’attuazione statutaria delle autonomie regionali»]. Difficoltà di arrivare alla soluzione Santoro. La Costituzione è stata fatta in periodo di Sindacato unico. Il governo non può sottrarsi alla Costituzione. Se mai la Camera dovrebbe prenderne l’iniziativa; a parte il fatto che egli ritiene che lo Stato non può sempre mettere il polverino su ciò che i Sindacati hanno fatto. La tendenza a dare maggiore respiro al Sindacato libero è giusta; ma non tiene conto delle irresponsabilità di capovolgere la maggioranza attuale del Sindacato comunista. Come si fa a mettere da parte la proporzionalità della legge? Lasciateci presentare il progetto com’è, accettando il male minore. [Nella successiva seduta pomeridiana del 1° luglio 1951, il presidente del Consiglio replica alle accuse formulate da Giuseppe Lazzati contro i partiti minori della coalizione e contro la tolleranza dimostrata verso di essi]. Dice a Lazzati che egli e Gonella sono stati a provocare la discussione sul governo. Non è loro colpa se non tutti hanno raccolto l’invito. Si parli sul governo, ma per temi specifici, perché egli non può ammettere che i suoi colleghi al governo siano messi indiscriminatamente sul banco degli imputati. Protesta contro questo «balcanismo». [Il presidente del Consiglio interviene nuovamente nella seduta antimeridiana del 2 luglio 1951]. Dice che stasera parlerà verso le 19,30. Dà atto agli oratori di oggi della loro concretezza. Ha capito che si desidera un rinnovamento; ma occorre tener conto delle competenze dei gruppi e dei rapporti coi «parenti». Il C.[onsiglio] n.[azionale] deleghi la Direzione ad interpretare, negli sviluppi degli avvenimenti, il pensiero del C.[onsiglio] n.[azionale]. In quanto alla sostanza delle cose, non c’è in lui nessuna difficoltà a trattare sulle cose del governo, ma non bisogna andare oltre le procedure parlamentari. A lui pare che l’importante sia questo: che il C.[onsiglio] n.[azionale] dia le direttive più precise possibili e che poi l’attuazione sia affidata alla Direzione e ai gruppi. Questo è subordinato alla elezione di una Direzione efficiente e rappresentativa. [Il presidente del Consiglio interviene nuovamente nella seduta antimeridiana del 3 luglio 1951]. Dice che il problema della funzionalità parlamentare è accennato anche nell’o.d.g. generale di questo C.[onsiglio] n.[azionale]. Comunque ritiene che non si debba aver paura di rendere l’opinione pubblica edotta di queste cose. […] Propone di tornare sopra più tardi l’o.d.g. Avanzini; e passa alla discussione dell’o.d.g. per l’inserimento di ministri nella Direzione, anche a titolo deliberativo. […] Legge un o.d.g. Sala sulla designazione da parte del C.[onsiglio] n.[azionale] di ministri a partecipare alla Direzione come membri consultivi. […] Occorre tener conto dei motivi di opportunità, volta per volta. È la Direzione che deve vedere questa opportunità. Ciò non toglie che in Direzione ci possano essere due ministri a titolo consultivo, in funzione permanente di collegamento fra governo e partito. Concorda con Ravaioli sui nomi di Piccioni o Scelba; si trovi la forma per designarli. Propone che, quando si annuncerà l’elenco della Direzione eletta, sia precisato che Piccioni e Scelba partecipano in funzione consultiva permanente. (Dissensi). [Segue la replica di De Gasperi ad una breve interruzione di Palmiro Foresi, che «rileva che la scelta di Piccioni e Scelba è motivata dal fatto che sono stati segretari del partito]. La proposta di Foresi riguarda gli ex segretari; e fra cui c’è anche De Gasperi. Dunque De Gasperi, Piccioni e Scelba partecipino alla Direzione a titolo consultivo. Ma, visto che il C.[onsiglio] n.[azionale] è diviso su questo argomento, ritorna alla sua prima proposta di far apparire nell’elenco dei membri della Direzione eletti, anche i ministri che essa Direzione riterrà di chiamare a titolo consultivo. (Il C.[onsiglio] n.[azionale] decide di soprassedere per ora ad una decisione sull’argomento) . Legge un o.d.g. Dall’Oglio sulla esigenza di un doppio fronte totalitario. (Il C.[onsiglio] n.[azionale] decide di considerare questo ordine del giorno come specificativo di quello di ordine generale, che sarà successivamente discusso) . [Dopo un decisivo intervento del segretario politico sui temi delle elezioni e del comunismo, il presidente del Consiglio svolge la sua relazione finale]. Non ha preso nessun appunto di quello che s’è detto. Ma ha cercato di cogliere il senso di questa discussione. Risponderà alle questioni presentate anche senza rispondere direttamente. Conferma la sua buona volontà di prendere atto della buona volontà collettiva, in quanto sia espressione di aspirazioni oggettive e rispettabili. Rinuncia alla polemica diretta col discorso di Dossetti , perché ritiene che non porti a risultati pratici. Si è detto da tutti che siamo in un momento molto serio. Pensano tutti alla difficoltà del meccanismo che si deve far funzionare? Meccanismo ostruito dal sabotaggio dell’estrema sinistra e dall’inflazione legislativa. Questo malanno sarà aggravato dalla discussione sul prossimo rimpasto che assorbirà tutto luglio. Quando si pensa a questo, appare chiaro come la situazione politica è «sbarrata»; e l’opinione pubblica sta per perdere la pazienza. Quando comincia a venir meno la fiducia, si profila il pericolo della dittatura. E, come prima fatalità, si pone l’istanza dello scioglimento delle Camere. Diranno gli avversari: la Dc è in crisi, nuove elezioni. La crisi: è una fatica morale sensibile. Si scontentano le ambizioni oneste, si accentuano le opposizioni e tutto questo avviene nel frastuono generale. Di qui legittima è la risoluzione di chi deve affrontare la crisi. La scelta dei partiti e degli uomini è di tale difficoltà che quasi sempre le crisi non rappresentano un progresso. La crisi di 24 ore non esiste, a meno che non si sia dittatori. C’è una prassi complessa e difficile che è sempre ritardatrice della soluzione di una crisi. Fantasiosa la difficoltà formale proposta da Dossetti, per i «parenti». Abbiamo finora lottato affinché forze, guadagnate alla democrazia, non tornassero indietro. Ed ora vogliamo mettere in pericolo anche il restante diminuito margine di sicurezza? Non esiste il famoso «choc» psicologico. Certe situazioni non si cambiano per volontà di uomini. La situazione atlantica l’abbiamo accettata per garanzia di sicurezza. Ma è certo che certe connessioni di fatto in tempo di pace determinano necessariamente una diminuzione di libertà di movimento. Provate a considerare queste difficoltà e vedrete che vi sono delle condizioni fisse che non si superano con le sole nostre forze. Non crede di essere eccessivamente pessimista; è l’esperienza che gli fa vedere le cose nella loro bruta realtà. Si è chiesta una revisione del governo, in modo da rendere più incisiva l’attività del governo, specie sul piano economico. Questa richiesta merita di essere accettata; non c’è da stabilire i limiti e le dimensioni di tale rinnovamento. C’è da stabilire se è possibile un ministero di coalizione. Egli è convinto della superiorità di un governo omogeneo; ma in linea di principio. In linea di fatto, le circostanze rendono necessaria ancora la coalizione democratica per allontanare la probabilità della conquista comunista. Se si accetta questo presupposto democratico a meno che non si voglia ricorrere a formule extra-legali, resta il problema di vedere come mantenerci gli alleati necessari a conservare il famoso «margine di sicurezza». Se questa coalizione non si può fare, dobbiamo fare un governo che chiuda fino alle prossime elezioni le porte ai «parenti»? Il problema è difficile ed è un problema di coscienza. E allora bisogna che il C.[onsiglio] n.[azionale] gli lasci un certo margine fiduciario per arrivare ad una soluzione possibile. Possibile ma affatto facile. Poiché il partito si esprime per la rapidità, egli non fa che accettarla, salvo il suo diritto di consultarsi coi gruppi e con la Direzione. Sono state fatte questioni personali; non bisogna dare a queste pubblicità, anche perché bisogna parlarne coi partiti coalizzabili. Circa la questione economica si richiama alla parte finale dell’esposizione di Pella. È augurabile che lo stabilizzarsi dei prezzi permetta di alleggerire gli attuali freni creditizi. Ci sono dei provvedimenti da fare su questa linea. Però bisogna procedere con grande cautela, giacché non si può mutare la linea generale della politica economica in quanto diretta ad impedire il rialzo dei prezzi e, quindi, ad evitare l’inflazione. Ricordatevi del 1947. Se ritorniamo alla crisi di allora, noi non abbiamo più la forza di ricreare la linea Einaudi di allora. Se è possibile avere in tale materia una certa larghezza, è necessario servirsi perciò di uomini che siano portati a negare ogni larghezza. Dossetti ha parlato di «trasudamento» di contrasti fra ministro e ministro. È vero: ciò proviene dalla spinta che ogni ministro ha di dimostrare la sua buona volontà. Ma il «trasudamento» è avvenuto anche in ordine alla questione del cosiddetto «coordinamento» dal C.[onsiglio] n.[azionale] auspicata. Tentativo onesto di superare difficoltà in linea pratica ma dimostratosi estremamente difficile. Anziché «coordinamento» l’ora impone «precisazione e distinzione di competenze». Il cercare in ogni modo l’accordo finisce col ritardare le soluzioni. In realtà il lavoro nostro è diventato improbo anche per i ministri. È questo che ha determinato il suo scatto nervoso dell’altra sera, del quale ha chiesto e chiede ammenda. Si deve fare uno sforzo per precisare il più possibile le responsabilità, anche se certe «materie miste» sono difficili ad essere selezionate. Al riguardo, sottolinea la difficoltà gravissima di regolamentare la Presidenza del Consiglio. Articoli tanti, ma l’attuazione [è] estremamente pesante. Abbiamo fatto la legge sui magistrati: speriamo di non farne una seconda, altrimenti la riforma burocratica ci si spezza in mano. Conviene sulla necessità di accentuare il «colore nazionale» della politica estera. Ma non bisogna correre il rischio di fare quel colore e poi dietro non trovare più niente. È un fatto che dopo una guerra andata male, il popolo se la prende coi liquidatori. Ci troviamo in una posizione difficile a tale riguardo. Ci si fa colpa del nostro bagaglio di anti-fascismo e si dimentica che solo gli antifascisti hanno potuto, a guerra perduta, rifare la Dc. Noi dobbiamo tirare fuori i vecchi dossiers e presentare chi sono questi signori che ora ci accusano di tradimento della patria. Credete sul serio che una legge sulla stampa, che dia la possibilità del sequestro possa passare? Allora si deve passare a delle disposizioni speciali; ma questa è una delle ragioni della nostra debolezza. Come si fa a superare le «ingenuità» della nostra Costituzione? Quando si parla dell’autorità del Governo credete voi che esso non la userebbe se lo potesse costituzionalmente? Non dimenticate che Scelba ha creato almeno un’armatura che ci difende da tentativi insurrezionali. L’anno scorso Scelba era un padreterno; oggi non va più bene, perché così dice la stampa «indipendente». Stampa «indipendente» che a sua volta offre elementi alle manovre giornalistiche delle estreme. Ciò detto conviene sulla necessità di accentuare il colore patriottico della nostra politica estera, pur senza arrivare al nazionalismo. Non è facile accentuare questo colore in rapporto alla situazione internazionale e alla solidarietà atlantica; è difficilissimo fare una politica «sonante», nei confronti del passato e coi legami del presente. Armamenti : una delle cose più gravi è la proporzione del peso che dobbiamo portare alla soluzione di tale problema. Il costo degli armamenti è oggi arrivato al di là del limite. Noi abbiamo degli impegni e degli interessi. Se si crede eliminato ogni pericolo di guerra e se si crede che gli armamenti alimentino il pericolo, da questi due punti di vista le critiche di Gronchi sarebbero accettabili. Ma se invece l’armamento è garanzia di pace, allora il discorso cambia. L’Italia ha interesse che la difesa si concreti sul proprio territorio o no? Se no, allora siamo vicini alla tesi di Nenni. Ma questo non lo crediamo e non lo crede Gronchi. Se nel piano strategico generale si dice che, di fronte alla minaccia russa, bisogna forzare sulle ali, allora, in tal caso, viene naturale la richiesta del passaggio di truppa sul nostro territorio. Circa le basi, non drammatizzare. Nel P.[atto] a.[tlantico] non sono previste le basi e non è previsto l’esercito integrato; ma non è escluso che si possa parlare di transito per i rifornimenti delle truppe alleate in Austria e Germania. Certo la questione delle basi non è di facile giustificazione psicologica per il governo; ma bisogna considerare il valore di difesa collettiva del P.[atto] a.[tlantico]. Il fatto del peso degli armamenti determina, nella situazione generale odierna, uno stato di disagio psicologico. Si può reagire anche di fronte a critiche della stessa stampa americana, ma il problema di fatto resta. Tener conto che Italia e USA sono due democrazie dove la libertà di critica è generale. Questo comporta una innegabile diminuzione delle nostre possibilità «gladiatorie» in tema di rivendicazioni nazionali; e ciò perché i fatti reali non sono superati. La collaborazione internazionale è un compito difficile, che va propagandato senza stanchezza e senza scetticismo. Se non facciamo questo, che cosa resta da dire ai giovani se non vogliamo ritornare alla propaganda fascista della guerra di conquista e della milizia imperialista? Questo ritorno non è possibile perché è stolto; e allora occorre fare uno sforzo per insufflare nei giovani l’ideale della continuità internazionale. Rompere le spire dello «scetticismo borghese», che partorisce fra i giovani il comunismo e il neofascismo. Egli non fa il profeta sul MSI; ma dice che bisogna fare uno sforzo per sottrarre i giovani al MSI; e questi giovani per venire a noi hanno bisogno di vederci compatti e fidenti. Con le critiche interne non possiamo guadagnare la gioventù. La gioventù non si conquista con la esasperazione dialettica della democrazia, con la «congestione» della democrazia. Poche idee chiare, ma realizzabili ci vogliono. È l’energia, è l’autorità che deve farsi valere. La troppa discussione isterilisce l’azione. Bisogna essere dei politici, non dei dialettici per vincere. Conclude dicendosi pronto ad ogni sacrificio, consista esso nel ritirarsi o nel servire ancora il partito al governo. Ma nessuno pensi che si possano fare grandi colpi. Non dite ciò, perché così dicendo dimostrerete di non aver valutato le difficoltà dell’allora. Egli soffre fisicamente dei dissidi interni. Per andare avanti ha bisogno di sentirsi confortato nella sua opera. C’è bisogno di ossigeno per ciò e anche per dare slancio alle nuove generazioni. Il partito più che milizia è spirito di sacrificio; se questo spirito manca, manca la molla costruttiva. Occorre subordinare le proprie idee personali all’apostolato supremo della difesa della libertà politica e della libertà religiosa. Di fronte a questa esigenza primaria occorre sacrificare, se necessario, le nostre visioni particolari. Perché non trovare ancora in noi la volontà di riportare il partito ad uno spirito di unità realizzatrice? Non nega le tendenze; ma è possibile che queste non siano capaci di costringersi in una concordia discors, coagulatrice delle nostre capacità di avanzamento? Guardate i comunisti come riescono a dominare i loro dissensi per combattere insieme con messianico fanatismo. Se avete fiducia in me, io non esiterò a mettermi sulla buona strada di fare. Ma se questo faccio, fatelo anche voi. Mettetevi d’accordo. Sarebbe grave se si fosse al principio di ulteriori deviazioni. Se Gonella, che ringrazia per l’animo che ha posto nel suo servizio a pro del partito, sarà, come sarà, ancora il segretario politico, stringetevi attorno a lui in questo tempo, in cui occorre fare lo sforzo massimo per salvare la democrazia. Caro Dossetti, se non saremo uniti saremo travolti tutti dalla stessa valanga. Il mio appello non è per la questione formale della Direzione; è l’appello alla volontà unitaria di tutto il partito , volontà unitaria che è la sola condizione per salvare la libertà . [Al termine della sua relazione, il presidente del Consiglio interviene nella seduta notturna del 3 luglio 1951 dopo la lettura del seguente comunicato del segretario politico: «il Consiglio nazionale ha invitato stamane la Direzione a riesaminare la situazione interna. La Direzione si è riunita, e mi ha incaricato di esprimervi la sua gratitudine. In seguito ad esame, la Direzione ha constatato, all’unanimità, la possibilità di assicurare un lavoro stabile e proficuo. Perciò la Direzione ritiene che cadono le ragioni per le quali aveva dato le dimissioni»]. Fa voti affinché questa concordia che è nelle intenzioni si concreti nei fatti e che la fiducia di tutti si riaffermi intorno al segretario del partito. [Giuseppe Rapelli domanda se la Direzione uscente è stata riconfermata attraverso un esplicito voto del Consiglio nazionale]. Non cavilliamo. Il C.[onsiglio] n.[azionale], facendo l’invito , si è rimesso alle decisioni della Direzione. Quindi non gli resta che ratificare o meglio prendere atto che la Direzione rimanga. [Segue una nuova interruzione di Rapelli, «convinto che questa soluzione, pur se dettata da necessità, potrà essere accolta in modo vario e discordante dai gruppi parlamentari» e «ciò anche per gli aspetti connessi alla sistemazione del governo»]. Il monito di Rapelli cade se si pensa che io non mi sono rifiutato di portare serie modifiche all’attuale governo. Del resto l’ordine del giorno conclusivo dei presenti lavori precisa questa esigenza ed è tale da calmare le preoccupazioni di Rapelli nei confronti del gruppo. Legge poi l’o.d.g. conclusivo dei lavori del C.[onsiglio] n.[azionale], dopo che questo ha approvato la dichiarazione Gonella sul ritiro delle dimissioni della Direzione . [Segue un’osservazione di Giulio Andreotti sulla parte dell’ordine del giorno conclusivo «che riguarda i “valori nazionali”»]. Rileva che l’o.d.g. non potrebbe essere più esplicito su questo punto. La condanna riguarda il fascismo e si evita di citare il Msi come tale. [Il segretario politico propone quindi «di togliere l’inciso; così si rafforza il punto che riguarda i “valori nazionali”. (Si concorda con Gonella)»]. Prosegue la lettura dell’o.d.g. conclusivo . (L’o.d.g. conclusivo è approvato salvo il voto contrario di Gronchi) . Legge un o.d.g. Gronchi che chiede che il Congresso del partito sia tenuto entro dicembre. Osserva che questa è materia direzionale. […] Due sono le proposte: una di Gronchi per la fissazione oggi del Congresso; ed una Tupini-Scelba per rimandare la questione ad altro C.[onsiglio] n.[azionale] . 