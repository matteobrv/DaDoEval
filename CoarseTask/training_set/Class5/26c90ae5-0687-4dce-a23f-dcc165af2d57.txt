Amici romani, siamo arrivati alla fine di questa disputa lunghissima, composta di migliaia e migliaia di comizi, e forse io dovrei, o forse voi vi attenderete che io riassuma gli argomenti dei nostri avversari per confutarli, e gli argomenti nostri, per confermarvi nell’opinione che voi, ormai, vi siete senza dubbio fatta nella vostra coscienza. Ma io so, e voi lo avrete appreso durante questa campagna, che la battaglia che abbiamo combattuta sino ad oggi è appena una scaramuccia in confronto alla grande battaglia che dovremo combattere al momento delle elezioni politiche. Questa non è che una grande manovra, la quale ha rivelato i nemici, il loro carattere, la loro violenza, il loro numero. E noi siamo fin da oggi pronti a preparare lo spirito e le forze per la battaglia politica, che sarà decisiva, perché mai sarà che attraverso i camuffamenti e le confusioni di liste locali e di personalismi si risolva il problema della democrazia e della libertà in Italia. Mai sarà che noi cederemo dinanzi a una qualsiasi imposizione, come è avvenuto in altri paesi. E l’onorevole Nenni spera invano che noi facciamo come gli spagnoli, ai tempi della Monarchia, che, per un insuccesso amministrativo, abbandonò il campo. La nostra battaglia politica ci sarà e sarà chiara e precisa. Ma ora vinceremo anche questa battaglia. Amici miei, qui si tratta di sapere quale sia il regime che deve governare l’Italia, libertà o dittatura, democrazia o dittatura? Si tratta di vedere quali forze rappresentano veramente la nazione. Io mi limiterò ora a brevissimi accenni polemici e poi alla conclusione. L’onorevole Togliatti deve pur rispondere a coloro che gli hanno rivolto delle domande. L’onorevole Togliatti ha detto l’altro giorno su una piazza di Roma che io avrei mentito accusando il suo partito di aver abbandonato Trieste agli slavi. Non voglio rifare la storia: ci sono centinaia di documenti, di articoli, ma basterà che io vi legga un telegramma che Togliatti inviò il 30 aprile 1945 ai lavoratori di Trieste. Sentite: «lavoratori triestini, nel momento in cui ci giunge notizia che le truppe di Tito sono entrate nella vostra città, inviamo a voi, lavoratori di Trieste, il nostro fraterno saluto. Vostro dovere è di accogliere le truppe di Tito come truppe liberatrici e di collaborare con esse nel modo più stretto per schiacciare ogni resistenza» . Quale resistenza, amici miei, augurava Togliatti che venisse schiacciata? Non soltanto la resistenza tedesca o la resistenza fascista, ma la resistenza italiana in genere, la resistenza quale si manifestò subito dopo l’entrata delle truppe e che fu descritta da un corrispondente straniero ed imparziale, il quale scriveva che gli italiani risposero allora chiudendo le persiane, quelle persiane che si chiusero in seguito all’entrata di Tito col plauso di Togliatti e che si sono ora riaperte in seguito alla nostra azione per Trieste. Una seconda osservazione ha fatto Togliatti. Dobbiamo tutti raccoglierci su una posizione unitaria. «Ci deve essere, ha detto, una concentrazione di forze, una posizione unitaria che noi proponiamo al paese e per la quale combattiamo». Evidentemente egli si riferisce all’unità con i cosiddetti borghesi progressisti, i «borghesi di copertura», e, dall’altra parte, all’unità con i socialisti di Nenni, i quali sperano che un giorno Togliatti venga sconfitto, per poter dire di aver salvato con noi la democrazia. Ma che cosa è questa unità? È l’unità del partito unico, è l’unità del regime dittatoriale. Ed io non voglio addurre altre prove che una confessione sola di Togliatti. Recentemente, nella sua rivista, nel novembre 1951 scriveva: «è comprensibile e giusto che in questa società nuova (cioè società comunista), la quale non conosce più né le classi né i gruppi economici che si fanno concorrenza, la esistenza di diversi partiti politici scompaia e i cittadini più avanzati si raccolgano in una sola organizzazione politica, alla quale è affidato non solo il compito di dirigere, ma anche quello di educare tutta l’umanità nella pratica e nello spirito del socialismo» . Ecco la sua unità, la sua politica unitaria. Questa politica unitaria sarà quella che inghiottirà Nitti, Selvaggi e Molè, sarà quella che inghiottirà anche Nenni se non arriveremo in tempo a salvarlo. Questa unità è l’unità del partito unico: unità crudele, unità sanguinosa che balza agli occhi di ogni onesto democratico che si dia la pena di consultare la lista dei capi comunisti che collaborarono con Lenin e che furono poi eliminati attraverso una spietata eliminazione. Lista che riguarda non soltanto la Russia, ma tutti i paesi ove il comunismo è al governo, la Cecoslovacchia, la Romania, la Bulgaria, la Polonia. Ho qui gli elenchi, che potrei leggere nominativamente, di coloro che, (e badate bene, non dico in tutto il periodo, ma nel corso del solo anno 1951), deputati e ministri, vennero o arrestati o eliminati in altra maniera. In Cecoslovacchia, 25 fra deputati comunisti e 10 ministri, e fra questi ci sono dei buoni amici dell’onorevole Nenni, come il dottor Clementis, ex ministro degli Esteri arrestato in gennaio, e il signor Rudolph Slansky, vice primo ministro, accusato di essere un agente dell’Occidente. E non si fidi troppo l’onorevole Nenni, e non si fidino troppo i socialisti, delle decorazioni e delle onorificenze che ricevono oggi dai comunisti; ciò non vale niente, non c’è nessuna assicurazione contro l’intervento improvviso della polizia russa. A questo Slansky, poco prima, il 30 luglio 1951, il presidente della Repubblica cecoslovacca, concedeva l’ordine del socialismo, che è il più grande e ambito ordine di decorazione della Repubblica, con questa motivazione: «su proposta del governo della Repubblica cecoslovacca concedo al segretario generale del Partito comunista Rudolph Slansky, per i suoi meriti eccezionali, per la vittoriosa edificazione del socialismo nella Repubblica cecoslovacca, l’Ordine del socialismo». Quest’uomo veniva pochi mesi dopo arrestato, come «complice dell’occidente», come uomo pericoloso e con lui altri dieci ministri ed una ventina di deputati. E la stessa cosa è avvenuta in Polonia per dieci deputati tra cui alcuni ministri, e in Ungheria – parlo sempre del 1951, cioè di fatti recenti – nove deputati e tre ministri; in Romania sei deputati e tre ministri; in Bulgaria undici deputati e quattro ministri. E non vi dico quello che è avvenuto in Russia. Voi sapete che in Russia più di 53 fra i vecchi capi dei Soviet e della direzione del partito finirono o per fucilazione o per avvelenamento o comunque soppressi: erano capi del comunismo e del socialismo. Perchè io cito questo, e non parlo di Kostov e di Petkow ; non parlo di non socialisti e di non comunisti, ma solo di comunisti e di socialisti? Lo faccio perchè ho ancora pietà dei socialisti italiani, e spero sempre che all’ultimo momento si ricredano e ci pensino, sopratutto al momento del voto. Durante questa campagna amministrativa non siamo stati sorpresi dall’opposizione dei comunisti, perchè sapevamo che erano nostri avversari. Noi stessi li abbiamo combattuti ed abbiamo cercato di tenerli lontani dai nostri comuni. Noi stessi abbiamo dichiarato che non possiamo fidarci della loro collaborazione, per l’esperienza che abbiamo fatta nel governo e per l’esperienza di altri paesi. Quindi, franchezza per franchezza, erano e sono nostri avversari. Ma mentre eravamo impegnati nella lotta a fondo contro questo nemico comunista – il quale ci attaccava sopratutto per la nostra politica estera, difendendo cioè la politica russa mentre noi difendevamo la politica del mondo libero – eccoci attaccati da destra; e con tale sfrontatezza, con tale impudenza, con tale falsità di affermazioni da far smarrire la mente e la memoria, rievocando un periodo che pareva così lontano che ci sembra impossibile che in queste piazze d’Italia, aperte al largo respiro della libertà e della democrazia, persone che hanno una così grave responsabilità, osino ancora alzare la fronte e la voce e accusare noi che abbiamo fatto di tutto per salvare l’Italia dal disastro in cui esse stesse l’avevano gettata. Questi signori si sono sbagliati: ma da principio il pubblico è stato come travolto da queste manifestazioni improvvise, da questi forsennati usciti da tutti gli angiporti, usciti con l’antico furore e con l’animo di rappresaglia; da principio il pubblico è stato come sbalordito perchè accanto ai più forsennati vi erano degli uomini cosiddetti moderati che si erano alleati, sotto la veste monarchica, portando un certo disorientamento. Sopratutto quando si sono visti gli oratori del passato dividersi le parti e mentre Delcroix, questo giullare della dittatura, è riapparso come monarchico sulle piazze, i suoi compagni si presentavano come missini e neofascisti. Che cosa dicono in questi comizi?: dobbiamo «dilatare i confini territoriali della patria». Un altro dice: «dobbiamo seminare nel mondo il buon seme di Roma». Ed un altro ancora, il generale Fettarappa Sandri, in un comizio a Roma, ha detto: «diamo alla gioventù sogni, se vogliamo anche illusioni, ma senza illusioni la vita non è vita». E De Marsanich ha spudoratamente affermato che se egli fosse stato al governo avrebbe già nel 1947 occupato militarmente Trieste. Ma con chi l’avrebbe occupata, forse con la milizia? forse con i moschettieri che fuggirono il giorno in cui Mussolini fu arrestato? A questo punto, dopo tali esperienze, noi abbiamo il diritto di mettere in guardia il popolo italiano da una propaganda che non è nazionale, ma è un isterismo sciovinistico; siamo in diritto di chiedere se si vuole ancora spargere del sangue, se si vuole forse una nuova guerra per la nostra gioventù, se si vuole isolare di nuovo l’Italia, se si vuole compromettere tutto quello che abbiamo ricostruito, se si vuole minacciare la pace riconquistata. Che cosa vuole in sostanza il Msi? Nessuno ancora chiaramente ce lo ha detto. La campagna è stata condotta sulla base di violenti insulti: una campagna di denigrazione sistematica, puntata contro il governo ed i partiti democratici assai più che contro quel comunismo che essi dicono di combattere. Io sono stato gratificato delle espressioni più livide. I democratici cristiani e i loro apparentati sono stati chiamati gaglioffi, traditori della Fede, profittatori, i vigliacchi di tutti i tempi, i mercanti del Tempio. Uno degli oratori che ha pronunciato queste laide parole è stato per esempio il signor Lando Ferretti. Nello stesso discorso, tenuto qui a Roma, egli si è dichiarato cattolico e praticante. Non voglio entrare nell’intimo della coscienza individuale. Ma poichè questa professione di cattolicesimo è consueta nei comizi del Msi, non sarà male ricordare quanto lo stesso Ferretti scriveva nell’usurpato Corriere della Sera il 17 agosto 1944. Scriveva, riflettendo un pensiero allora ampiamente condiviso dai suoi molti amici che militavano nella Repubblica sociale: «questa è la radice della nostra secolare tragedia. Abbiamo nel cuore, nella capitale d’Italia un potere internazionale che non si contenta di coesistere, ma vuole sovrapporsi e dominare lo Stato. Questo accade solo in Italia, a causa della presenza del Papa in Roma, e determina un disagio che ora per opera della Santa Sede si inasprisce con grave rischio della disciplina e della compattezza del cattolicesimo italiano, perché non sono pochi coloro che nel gregge dei fedeli e fra gli stessi pastori, invocano il sorgere di una chiesa nazionale e che tolga dalle coscienze il perpetuo contrasto tra i doveri di credenti e i doveri di cittadini» . Questo scriveva Lando Ferretti, solo perchè il Papa a Roma manteneva una posizione paterna di fronte a tutti, anche di fronte agli avversari della Chiesa stessa. Questo egli scriveva, e non a caso, perchè in quel periodo ci fu veramente il tentativo nell’Italia settentrionale della Repubblica sociale di creare una chiesa nazionale, come si è creata recentemente in Albania, qualche cosa di simile con l’aiuto di qualche prete apostata, che si distaccasse dalla Chiesa di Roma. E costoro hanno il coraggio, la sfrontatezza di presentarsi a noi, di accusarci, di offenderci, pensando che il popolo non ricordi, che il popolo non abbia letto i giornali; osano presentarsi come cattolici, proprio in contrasto con noi. Ma sul piano programmatico generale che cosa propone il Msi? De Marsanich ha scritto che né Mussolini, né Hitler, né Nenni hanno mai formalmente ripudiato la democrazia. Lo so bene. Anch’essi si dicono democratici, come si diceva democratico Hitler, come si diceva democratico Mussolini, come si credono democratici anche i missini attuali. Ma intendono dire democratici nel senso che intende anche Stalin: usare cioè il metodo della democrazia, il suffragio universale, il Parlamento per conquistare il potere e poi imporre la dittatura. Se vogliamo entrare in maggiori dettagli troveremo, esaminando altre dichiarazioni, che essi accennano alla necessità dello Stato nazionale del lavoro e al Parlamento del lavoro. Ma questa è una cosa che conosciamo già. Questa è la dittatura con la Camera consultiva dei fasci e delle corporazioni. La conosciamo già: questa non è la Camera, ma è l’anticamera del servilismo, la negazione della libertà. Siamo dunque sempre all’antico: un partito unico con un consiglio nazionale consultivo. Ma questa è una esperienza che abbiamo già fatta. Si crede forse che abbiamo dimenticato le cartoline rosse, l’autarchia, l’esperienza che si è conclusa nel 1944-45? Si crede che abbiamo dimenticato quello che diceva Mussolini nel 1939: «quando io mi presento al balcone di Palazzo Venezia, non vengo a discutere o ragionare, ma vengo a portare decisioni». Ricordiamo quello che avvenne nel 1944-45, quando gli uomini venivano rastrellati nelle strade durante il coprifuoco e le madri temevano l’irruzione nelle case. Romani, volete che ritornino quei tempi? No. Voi dovete votare contro questi partiti, dovete votare per i partiti del centro, per il partito della Democrazia cristiana, che è il baluardo più forte contro la dittatura. Se la coscienza vi detta diversamente votate per gli altri partiti democratici. In realtà la Democrazia cristiana, questa democrazia così tirannica, ha creato un sistema elettorale per permettere a tutte le coscienze di votare anticomunista e anche anti-Msi senza essere costrette a votare per la Democrazia cristiana. È questa una prova di generosità verso gli altri partiti, anche se sarà una perdita di voti per noi; è una prova di quella lealtà e collaborazione che salveranno il paese. L’oratore cui prima ho accennato, Delcroix, a Roma si è lamentato che io ho citato un discorso fatto dal principe Umberto appena costituito il primo governo nazionale a Salerno, un discorso che fu detto e letto a Napoli, a Villa Rosebery, a tutti i ministri e che diceva: «il vostro compito è di costituire l’unità dell’Italia, di cacciare i tedeschi che occupano ancora l’Italia e punire quegli italiani che ormai hanno assunto il carattere di traditori perché stanno ancora con i tedeschi anziché con il loro paese». Questo era il programma che noi abbiamo applicato con moderazione e forse con troppa larghezza. Ecco un confronto: quando penso che l’ex ambasciatore Anfuso, il quale ha avuto il collocamento a riposo col pagamento di tutti gli arretrati, va lagnandosi del servilismo e dell’asservimento che l’attuale governo imporrebbe ai funzionari, ricordo che i fascisti nei pochi mesi che hanno avuto il Ministero degli Esteri, licenziarono, e senza liquidazione, circa 400 funzionari contro una trentina in tutto da noi liquidati. Questa è stata la nostra generosità; forse è stata troppa; se avessimo saputo quello che ci viene rivelato in questi giorni, avremmo dovuto essere più rigorosi, più rigidi, ma non ci pentiamo di essere stati generosi, perché domani avremo il doppio diritto di richiamarli all’ordine. La verità è che questi signori, che si dicono monarchici, sono una parte dei fascisti che hanno diviso le proprie responsabilità e funzioni con i missini. In realtà essi lavorano assieme. E con quale coerenza? Bisogna proprio che citi di nuovo il signor Lando Ferretti che mi ha insultato personalmente. Citerò quello che scriveva su Il Corriere della Sera. (Questi disgraziati si dimenticano quello che hanno scritto, ma quello che hanno scritto è stato stampato). Il 19 ottobre 1944, così scriveva dei monarchici: «è tutta gente che invocava puramente e semplicemente il ritorno dell’ordine monarchico vigilato dalle baionette inglesi. E ciò non perchè esiste in Italia un solo monarchico convinto (dove lo trovi dopo l’8 settembre?), ma perchè la Monarchia con la protezione militare britannica significa salvare patrimoni, piccoli o grandi, significa distinzioni onorifiche, tutte le impalcature, nonchè la facciata, di un mondo decrepito» . Signori monarchici, signori che appartenete – secondo queste dichiarazioni – a un mondo decrepito, ecco i vostri alleati, ecco coloro con i quali volete andare alle amministrazioni e che volete chiamare «forze nazionali». Una parola vorrei ora dedicare ai funzionari dello Stato, una parola dignitosa che non chiede loro nulla all’infuori dell’adempimento del loro alto dovere, ma che vuole esaltare la loro responsabilità e la loro funzione. Le categorie dei dipendenti pubblici non sono del tutto soddisfatte della propria situazione economica. Esse però sanno meglio di chiunque altro che se non è stato dato loro tutto ciò di cui hanno bisogno, è stato fatto per loro tutto quanto allo stato delle cose, si è dimostrato in concreto, possibile e attuabile. La questione degli statali non si esaurisce, però, in termini di trattamento materiale. Di anno in anno, i consuntivi delle diverse fasi della ricostruzione rovesciano sul paese un diluvio di cifre, che forse possono riuscire noiose per il cittadino medio, ma che non lo sono mai per gli impiegati e i funzionari, i quali sanno leggerle e comprenderle perfettamente. In questi anni è stato sollevato da terra, dov’era crollato, lo Stato; si sono integralmente ripristinati tutti i servizi pubblici. Esiste di nuovo un’Amministrazione, con i suoi problemi, con le sue difficoltà, con le sue esigenze, ma esiste. Non c’è da sorprendersi se, mentre la ricostruzione procede di tappa in tappa, si assiste ad un costante rinvigorimento dello spirito professionale della burocrazia, la quale, pur desiderando miglioramenti delle proprie condizioni economiche, guarda tuttavia con crescente compiacimento allo svolgimento e alla realizzazione di un programma che si estende a tutto il paese e che in gran parte è opera sua. Amici miei, non possiamo promettere tutto quello che vorremmo, ma credete voi che i funzionari starebbero meglio in certi paesi dove governa il comunismo? Il 30 marzo 1952 un giornale di Roma pubblicava che in Cecoslovacchia sono stati licenziati 70 mila impiegati e funzionari e che quella riforma, quella riduzione, era diventata uno dei punti capitali del programma comunista. Ma forse i nostri funzionari desiderano davvero il ritorno della dittatura? Quelli che hanno una posizione di responsabilità, il senso dell’Amministrazione, desiderano davvero l’amministrazione di un partito? O quelli che hanno la fierezza della loro libertà accetterebbero un governo che imponga loro come votare, il modo di votare e di agire contro la loro coscienza? Ora i nostri avversari puntano su due grandi alleati: il primo è l’astensionismo, l’altro è la dispersione. L’importanza dell’affluenza alle urne è dimostrata da alcuni dati veramente impressionanti. Voi ricordate che nel 1951 si è svolto il primo turno delle elezioni amministrative nell’Italia settentrionale, e in alcune regioni dell’Italia centrale. Un confronto fatto tra le elezioni amministrative del 1946 e quelle del 1951, svoltesi in quei comuni capoluoghi di provincia, dà i seguenti risultati: nel 1946 quando i votanti furono 3.556.468 la percentuale ottenuta dai socialcomunisti fu del 57 per cento. Nel 1951, quando i votanti salirono a 4.620.183 la percentuale dei voti socialcomunisti discese dal 57 al 39 per cento. Dunque, se i cittadini non fossero accorsi in massa alle urne e avessero lasciato che solo i più attivi di loro votassero, il 1951 avrebbe registrato una grande vittoria e non una cocente sconfitta del comunismo e su Torino, Milano, Firenze, Genova e Venezia la bandiera rossa non sarebbe stata ammainata. L’insegnamento di queste cifre è chiaro per i romani: da loro, e da noi, dalla vostra affluenza alle urne dipende se dopo il 25 maggio sventolerà sulla torre capitolina il tricolore o la bandiera della falce e del martello: sì, della falce e del martello, perché allora cadrebbero i camuffamenti, i «borghesi di copertura»verrebbero messi in un canto e i falsi simboli cadrebbero e sarebbero innalzati superbamente a Roma i segni della vittoria bolscevica. Secondo pericolo: la dispersione dei voti. A Bologna i comunisti che superarono di soli duemila voti circa il blocco dei partiti di centro, vinsero unicamente perchè alcune poche migliaia di suffragi furono dispersi nella lista del Msi. Votate per il centro, secondo la vostra coscienza. Rafforzate questo supremo baluardo della Democrazia cristiana. Se cade la Democrazia cristiana cade la democrazia in Italia. Non c’è, altro punto di sostegno per oggi; questa è la realtà; e gli avversari lo riconoscono e perciò ci attaccano da ogni parte. Votate dunque per noi, amici, perchè la vittoria della Democrazia cristiana è la vittoria della democrazia. Per chi si deve votare per battere lo schieramento socialcomunista? Prima di dare la risposta considerate il risultato delle elezioni amministrative svoltesi nell’Italia centrale e settentrionale nel 1951. Nelle elezioni provinciali la Democrazia cristiana ottenne 5.380.178 voti; il Partito comunista 3.303.933 voti; il Partito socialista italiano 2.365.767 voti; il Msi 577.843; il Partito monarchico 141.770 voti. La risposta è chiara: voti dati al Msi o al Partito monarchico sono voti che vanno a finire a favore dei comunisti. Questa è la responsabilità vostra di votanti e di tutti coloro che vogliono il trionfo della democrazia. Un appello particolare alle donne: voi, donne romane, che superate di centomila unità il numero degli uomini che possono votare, in questa competizione, contribuirete a determinare in modo decisivo l’esito della lotta. Io sono certo che il vostro voto sarà dettato dall’equilibrio, dalla saggezza, dalla fede che sono le virtù tradizionali e caratteristiche delle nostre donne. Voi voterete per la pace sociale e civile del vostro paese, perchè i vostri figli non siano sottratti all’educazione della famiglia, perchè non si faccia sacrificio della loro giovinezza e della loro vita, com’è accaduto nel passato, in guerre disastrose, dichiarate per volontà di prestigio personale e di regime. Voi, donne romane, volgerete le spalle a chi nel proprio contrassegno di lista ha cancellato la Croce che sovrasta la torre del Campidoglio, la Croce che ha visto passare tante bufere e tanti persecutori senza crollare, perchè i dittatori e i persecutori passano, ma Dio rimane. Ma voi non potete dare il vostro suffragio neppure a chi torna ad affermare concezioni e programmi del ventennio. Voi l’avete già conosciuto e sperimentato. Ricordate i nove mesi di Roma; ricordate quando tremavate nelle vostre case, non solo per le sofferenze della città affamata, ma per il timore che i vostri mariti, i vostri figli, vi fossero presi dai rastrellamenti e dalle azioni di rappresaglia, o strappati a voi? Ed ora una parola diretta ai cattolici. Noi per venti anni fummo soffocati, dispersi, perseguitati. Nessun diritto era nostro se non quello di mormorare. Ci fu contrastato un tozzo di pane. Fummo respinti ai margini della vita civile, di fronte a un partito accampato in Italia come un padrone assoluto e totalitario. E abbiamo dovuto assistere quasi esuli in patria ad esaltazioni spettacolari, a funeste avventure, sbocciate nel fatale stringersi e quasi confondersi del fascismo con il nazionalsocialismo, con il quale fu proclamata l’affinità di origine e di metodo, e alla cui sorte alla fine fu legato il tragico destino d’Italia. Quando tutto precipitò, fummo noi consiglieri disinteressati a salvare quello che si poteva salvare: l’onore e l’indipendenza della nazione. E suggerimmo prima al Re e poi a Badoglio di dichiarare francamente e subito la guerra alla Germania, perché l’alleanza era stata alleanza di regimi ed il crollo del regime fascista autorizzava un governo democratico antifascista a non essere vincolato a un patto come quello d’acciaio, che si proclamava patto fra due rivoluzioni. Era il consiglio politicamente e militarmente più saggio. I fatti lo hanno dimostrato. Si trattava di non ricorrere a sotterfugi. Si trattava veramente di affrontare il nemico dicendo chiare e nette le nostre intenzioni, e senza dubbio in quel caso gli alleati avrebbero creduto a un governo composto di antifascisti che non aveva nessuna responsabilità per quanto avvenuto in passato e che nondimeno assumeva su di sé la responsabilità della nazione. Ed io ricordo che tremavamo nel dire queste parole, per quel senso di responsabilità che sentivamo nell’assumere sopra di noi un rischio così tremendo. Ma lo esigeva l’onore, la libertà, l’indipendenza d’Italia. Però il nostro consiglio non fu seguito e troppo tardi andammo al governo, dopo un periodo di armistizio, dopo l’occupazione di Roma. Come abbiamo agito nel governo? Abbiamo agito da moderatori quando si trattò di punire, da ricostruttori quando si trattò di rinnovare i nostri organismi statali ed economici. Abbiamo agito da elemento di equilibrio trattenendo gli estremisti. Sereni nel plebiscito istituzionale, superando la questione in nome della salvezza del paese, e facendo appello al principio di una libera scelta. Rompemmo con i comunisti quando fu chiaro che l’evolversi della situazione internazionale e le necessità della politica finanziaria ed economica permettevano, da una parte, una nostra politica estera indipendente e democratica, ed esigevano dall’altra il salvataggio della lira. Per cui, contro il parere dei comunisti chiedemmo ed ottenemmo la collaborazione di Einaudi al governo. E poi, con questo spirito di difesa della democrazia e di coesione di tutte le forze, ci preparammo alla grande battaglia del 1948. Abbiamo affrontato con coraggio la battaglia. Gli avversari credevano di vincere. Hanno creduto di vincere fino a due giorni dopo il risultato elettorale. Oggi vengono gli eroi della sesta giornata, che ci rimproverano di non aver preso allora tutti i Comuni, di non aver eliminato il comunismo dall’Italia. Noi in quel momento non potevamo pensare ad eliminare il comunismo. Pensavamo a vincerlo, pensavamo a difenderci: ed abbiamo avuto dal popolo il mandato di salvare la democrazia su una base di libertà, e la democrazia abbiamo salvata! E quindi la parola d’ordine fu: democrazia contro bolscevismo. Ma non parlammo nè di manganelli, nè di distruzioni, nè di eliminazioni. Questo è un linguaggio che usano quei signori e questi i metodi a cui ricorrerebbero una volta giunti al potere. Ma non ci arriveranno, non ce li lasceremo arrivare. Il popolo italiano, come tutti i popoli, si rinnova e i giovani possono dimenticare. Però credo che moltissimi di voi ricorderanno il grande sollievo che fu la vittoria del 1948: vittoria che fu un fatto storico e come tale, ritenuta in tutto l’Occidente e non solo in Italia. La tracotanza degli avversari neo-fascisti oggi lo nega. Solo il livore, la faziosa passione degli avversari lo negano. Ma a chi si dovette quella vittoria? Badate, parlo a dei cattolici: certo si deve anche alla mobilitazione delle forze spirituali, ma per buona parte al sentimento della libertà e in genere al desiderio di un regime democratico. Sentimento generale, per cui anche Pio XII disse una volta: «i popoli dopo l’amara esperienza si oppongono ad un potere dittatoriale insindacabile e intangibile, e aspirano a un sistema di governo più compatibile con la dignità umana». Lo spettro di Praga e del totalitarismo rosso incuteva spavento anche in quanti avevano creduto in una dittatura più sanguinaria di quella tedesca. Ed allora tutti si strinsero intorno a noi non solo per le tradizioni spirituali che dovevamo difendere, ma anche perché avevamo dimostrato fermezza e non avevamo piegato il collo. E così riuscimmo a temperare gli eccessi rivoluzionari in nome di un antifascismo pratico, concreto, ché gli uomini liberi avevano capito che c’era solo nei nostri princìpi e nella nostra direttiva politica la garanzia non solo per la libertà nostra, ma per la libertà di tutti. Potremmo noi oggi, amici cattolici, far rinascere il sospetto che, come oggi partecipiamo al potere in democrazia, saremmo disposti a condividere domani i presunti privilegi di una nuova dittatura? Salvi sempre i princìpi, nelle condizioni storiche, della odierna civile convivenza, la esperienza ci autorizza a concludere che la norma di governo fondato sul metodo della libertà politica, quando si svolga sul binario della giustizia e della morale, è un metodo che merita di essere perfezionato, ma che assolutamente deve essere mantenuto e difeso. O i cattolici difendono questa posizione di primato conquistata dalla Democrazia cristiana o ben presto nella battaglia politica verranno ricacciati nelle retrovie a fare da Croce Rossa, come accadde durante il fascismo, quando apparve un successo l’ottenere per grazia ed in forza di raccomandazioni pietose quello che, spettandoci per diritto di cittadini, ci veniva tolto per sopruso della dittatura. Quel certo accordo del 1931, che impose con la forza l’esclusione dalle cariche dell’Azione Cattolica di tutti coloro che avevano appartenuto a un partito di opposizione, insegni. E ci volle tutta l’energia di Pio XI – e mi scuso di riferire un episodio personale – di santa memoria, per respingere il tentativo dell’ambasciatore di Mussolini, che voleva farmi cacciare dalla Biblioteca Vaticana, dove guadagnavo un tozzo di pane per la famiglia, dopo che tanti altri mi avevano sbattuto la porta in faccia. Risentimento, eccessiva sensibilità personale? No, è passata. Fui accolto fraternamente allora e come me anche molti altri, di diversa fede politica e di diverso credo religioso. Questa opera profondamente cristiana ed altamente umanitaria della Chiesa, che nei tempi più gravi si è estesa sempre più dovunque, rimarrà fra tante tragedie una pagina di gloria e di merito della Santa Sede. Cattolici romani! voi dovete mostrarvi degni di questa grande ora che passa su Roma. Roma custode del diritto, protettrice della libertà italiana, e ad un tempo maestra di universalità fra tutti i popoli. Come amministratori e governanti, crediamo di aver fatto se non tutto, certo il nostro dovere, sia pure con insufficienze e debolezze. Ma quale organismo può lanciare la prima pietra? Ora noi non vi chiediamo il voto come un’elemosina. Facciamo appello alla vostra consapevolezza di cristiani e di uomini liberi. Facciamo appello a romani che sentono la storia di Roma, di quella città che un nostro grande scrittore neoguelfo definì la «città delle memorie e delle speranze» . E lasciate a me, venuto da ultimo e dall’estremo Nord d’Italia, della regione decima «Histria et Tridentum», che mi conforti a questa profezia che si avverò, e fu scritta ai tempi del Risorgimento. Ecco come egli, profeta per i tempi nostri, parlava all’Urbe: «venti boreali appannarono talvolta la serenità del tuo cielo e offuscarono il tuo splendore, ma nulla essi possono sull’animo di quelli che credono alle sorti immortali del Campidoglio e del Vaticano. E questa ferma speranza ci rincuora e rinfranca, non solo come cattolici ma anche come italiani, giacchè la religione e la patria sono indivise nel nostro petto, come nei magnifici monumenti compresi dal procinto delle tue mura. Piantata in mezzo all’Italia, tu sei il comune ritrovo dei figlioli di essa; i quali movendo dal nord e dall’austro, dai monti e dai lidi, s’incontrarono nel tuo grembo, dove parlano la tua favella si riconoscono per compatrioti, e, benedetti dal padre, si abbracciano come fratelli. Questa italica concordia sarà un giorno da te suggellata con nodi ancor più tenaci e non perituri; e tutta Italia diverrà romana, come oggi tu sei italiana e il fosti sin da tempi più remoti di cui si abbia memoria. Allora il tuo Pomerio verrà segnato dalle Alpi e dai mari, e tutta la penisola farà una sola cittadinanza, atta a regnare moralmente sull’orbe abitato, onde si verifichi l’antico presagio, che ti promise un imperio perpetuo ed universale» . Romani, siate degni di queste memorie e riaffermate col vostro voto queste imperiture speranze. 