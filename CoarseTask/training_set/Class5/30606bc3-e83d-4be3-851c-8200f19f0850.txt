Telegramma circolare n. 6293 di questo Ministero. Le conversazioni tripartite di Atene fra gli Stati Maggiori del Patto balcanico non hanno – per quanto risulta al Governo italiano – conseguito ancora la messa a punto dei piani difensivi che, secondo l’art. 3 del Patto stesso, dovrebbero essere sottoposti all’approvazione dei tre governi. Tali notizie sono state confermate anche a Rossi Longhi dall’Ammiraglio Dik, come risulta dal telegramma sopra indicato. D’altra parte risulta che lo SHAPE sembra avere iniziato negli ultimi giorni di maggio con l’intervento del generale Gruenther studi preliminari per una possibile partecipazione ai piani NATO della Jugoslavia. Questo non può da parte nostra non suscitare notevole sorpresa e perplessità. Innanzi tutto è chiaro, che dall’esame di un problema che, come quello della collaborazione Jugoslavia con NATO, ci concerne così da vicino, non intendiamo e non possiamo essere estranei neanche nelle fasi preliminari ed esplorative. A tal proposito ricordo le esplicite assicurazioni che nella seduta del Consiglio Atlantico del 19 marzo u.s. ci furono date. È da considerare inoltre il momento particolarmente delicato per le relazioni italo-jugoslave e per il consolidamento delle linee direttrici della nostra politica estera. Circa la sostanza del suindicato problema, l’attività dello SHAPE è da noi ritenuta, oltre tutto, prematura sia in vista delle sopra menzionate notizie da Atene sia in considerazione dell’attuale situazione politica generale che non giustificano la fretta di cui lo SHAPE sembra dar segno. È inutile aggiungere che queste affrettate iniziative potrebbero ingenerare nel governo e nei circoli responsabili italiani non pochi interrogativi. Riassumendo Governo italiano è e rimarrà fedele alla politica Atlantica, ma è necessario che i nostri principali alleati si rendano conto di ciò che esso può o non può ammettere. Con codesto Governo si esprima in conformità aggiungendo che ci attendiamo pronte amichevoli assicurazioni nel senso del presente telegramma e vengano […] istruzioni conformi al suo Rappresentante permanente alla NATO. Quanto sopra telegrafato Londra Washington. 