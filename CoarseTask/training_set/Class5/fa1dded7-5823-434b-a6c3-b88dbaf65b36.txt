Dopo aver sottolineato come la battaglia elettorale sia stata vinta nell’inquadramento sul partito e sia stata vinta per il popolo italiano, mette in rilievo la particolare responsabilità che impone il numero del gruppo Dc. Dai tempi del Partito popolare l’ascesa è stata continua: i deputati democristiani sono stati eletti dal popolo e sono quindi impegnati a lavorare per il popolo. A questo deve essere subordinata ogni energia. Come il popolo italiano è assai migliorato politicamente, così il gruppo deve rinascere ad un nuovo stile. Deve darsi uno stile di compattezza, di compattezza e di responsabilità. Porge il saluto a nome del governo: il governo è lieto che si sia ricostituito il Parlamento. Il nuovo stile di responsabilità ci porterà a questo: poca demagogia anche se ci saranno provvedimenti antipopolari. Ringraziamento alla Provvidenza e a tutti coloro che collaboreranno per il governo. Promette che il governo sarà sinceramente democratico. La nostra vittoria ha un sol senso: stabilità di regime. C’è bisogno di organizzazione, di sensazione di forza e permanenza. Il Parlamento dovrà essere un organismo che lavora molto. Vi siete dati una Costituzione che fa lavorare molto. 