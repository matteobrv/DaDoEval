Chiarire alcune connessioni della presente crisi italiana colla politica internazionale. Il PSI, avendo sin dall’inizio della campagna impostata la lotta sulla «distensione» contro il presunto oltranzismo atlantico del governo e concretamente sulla conferenza a 4, ritenne d’aver trovato sostegno politico e morale nel discorso di Churchill che lanciando l’idea di una nuova Locarno, sembrò voler superare la partecipazione della Germania alla CED. Il PSI puntò quindi sulla conquista degli elettori socialdemocratici, cercando di abbattere il diaframma che divideva la socialdemocrazia dal PSI, cioè la fedeltà di Saragat al Patto atlantico e alla politica europeista. Secondo l’interpretazione che dei risultati elettorali ha dato lo stesso Saragat, la tattica di Nenni sarebbe riuscita a distogliere da Saragat 1 milione di elettori. Fondandosi su tale interpretazione, i socialdemocratici (19 di numero alla Camera) minacciano di votare in ogni caso coll’estrema, ossia dalla posizione di centro di passare all’opposizione sistematica. Essi insistono in tale tattica non solo in forza dell’esito delle elezioni, ma anche perché a loro avviso, è prevedibile che la prossima evoluzione della distensione porti 1) alla conquista socialista del governo di Bonn, 2) con ciò alla fine della politica europeista (CED) e allo svuotamento della politica atlantica. Sembra che essi fondino tali prospettive future su due previsioni: la prima, che l’URSS insista fino in fondo nella politica di distensione, che è l’opinione condivisa da tutta la sinistra; la seconda, che la Gran Bretagna ritenga opportuno di continuare sulla linea del discorso Churchill. In assenza di ogni dichiarazione concertata, nel silenzio degli organi collettivi (NATO e Comunità europea) si fa largo l’opinione che non esista una solidarietà fra le grandi potenze né un accordo di metodo e di sostanza. Anche i comunisti, come appare da un comunicato odierno, credono venuto il momento di abbattere la CED, cosicché si può prevedere che, come nell’attuale crisi italiana, anche nella campagna germanica la meta dell’opposizione sarà di impedire la partecipazione della Germania all’esercito europeo. Tanto si richiama all’attenzione di V.S. pur non potendosi in questo momento valutare oggettivamente l’evoluzione della situazione. 