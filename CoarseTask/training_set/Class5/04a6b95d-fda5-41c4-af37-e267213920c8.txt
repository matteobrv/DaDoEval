Sono stato preceduto da un manifesto in cui si dice pressappoco che l’autonomia del Trentino-Alto Adige è stata un fallimento e che anzitutto non era nemmeno necessaria per risolvere il problema di carattere internazionale della frontiera e su questa questione tornerò poi, ma sento il dovere non soltanto come trentino e come rappresentante parlamentare, ma anche come capo del governo, dopo quattro anni di esperimento, di affermare che se l’amministrazione regionale, tutto il sistema regionale evidentemente è ancora in corso di assetto e vi sono stati errori specialmente negli organismi collettivi, nel complesso il risultato è altamente positivo, il risultato di carattere economico, di carattere sociale, lavorativo della massa popolare e anche nei rapporti tra i punti etnici. Questa è la conclusione a cui sono arrivato pure avendo vissuto dentro di me quelle obiezioni che si sono spesso manifestate. C’era il pericolo che l’autonomia portasse ad una missione troppo ristretta e circoscritta di campanilismo locale, cantonale, il pericolo che l’autonomia assumesse le ragioni di attrito invece che diminuirle nei reciproci interessi dei due gruppi etnici, il pericolo – come si diceva – che si raddoppiasse il numero degli impiegati e si complicassero ancora le difficoltà di una burocrazia, del pericolo di una corruzione nell’amministrazione, della dispersione di fondi ecc. Oggi dinanzi ad una relazione, a un rendiconto che la Regione in una forma meravigliosa di chiarezza e di consapevolezza ha presentato al pubblico e agli elettori, la Regione autonoma ha potuto dimostrare: primo, che in generale fu una buona prova; secondo, che l’amministrazione fu economa; terzo, che non si sottrasse dai compiti generali e dalla corresponsabilità e compartecipazione dell’economia nazionale in genere; quarto, che pure servendo di ponte fra i due gruppi etnici (uno dei quali non appartenente alla maggioranza della nazione); tuttavia questo strumento non è risultato disfunzionale per quello che riguarda la cultura, lo spirito italiano, il senso della nazione e della patria, ma anzi è servito come articolazione di una forza nell’organismo che la patria rinsalda e difende. La Regione quindi non è servita a peggiorare ma a migliorare i rapporti tra i due gruppi etnici. Si dice che non è vero che l’accordo De Gasperi-Gruber sia un fatto internazionale, imposto da una situazione, che se ne poteva fare a meno. Già, ma questi signori nel 1946 non c’erano quando si tiravano le somme e le conseguenze della disfatta. Non c’erano, allora, a rappresentare gli interessi della nazione eppure noi non eravamo corresponsabili di quello che era avvenuto durante la guerra: abbiamo dovuto assumerne le responsabilità e le conseguenze e abbiamo trovato uno stato d’animo e una concezione politica che hanno portato a determinati risultati. A questo punto il presidente del Consiglio è venuto a parlare dei rapporti fra i due gruppi etnici prendendo lo spunto dalle affermazioni degli uomini della Svp a proposito della legge elettorale in corso di approvazione. De Gasperi ha dapprima sostenuto la necessità dell’unione e della collaborazione delle forze democratiche ed ha soggiunto, entrando in argomento, che gli è parsa una strana miopia che i rappresentanti del pensiero tedesco abbiano detto (a proposito della clausola delle liste collegate le quali devono essere presentate almeno in cinque o sei circoscrizioni) che è stata inventata tale macchina proprio per reprimere o per sopprimere la rappresentanza del gruppo etnico. La realtà è proprio diversa: prima di tutto quando si è pensato al progetto di una riforma elettorale , si è pensato a una soluzione tenendo conto di tutta l’Italia e tenendo conto soprattutto del fatto che vi sono disgraziatamente in Italia due estremi i quali si toccano o possono toccarsi in questo senso; che possono unirsi per rinnegare o per rendere impossibile di fare il governo. Mi è parso strano, mi è parso proprio un eccesso di polemica, dire che il discorso di Predazzo annullasse gli accordi di Parigi, di vedere anche in questo un tentativo di diminuire una equa rappresentanza del gruppo etnico. Come si vede la parola d’ordine (che io stesso fino alla noia ripeto), la regola fondamentale della democrazia è la pazienza ed essa vale anche di fronte ai gruppi etnici. A questo punto De Gasperi ha parlato degli accordi di Parigi dichiarando che contrariamente a quanto ha affermato un giornale non è vero che egli abbia dichiarato a Trento che l’accordo di Parigi sia opera sua e che quindi sia merito suo la non annessione dell’Alto Adige all’Austria: si tratta di una esagerazione. È vero invece che io ho detto che mi pare di aver contribuito in una forma notevole alla creazione di questo accordo. Poiché mi si accusava da parte missina che io sarei stato austriacante, ho detto che [è] un austriacante curioso colui che doveva contestare giorno per giorno, ora per ora dinanzi a proposte e controproposte al ministro austriaco la soluzione di un problema che io volevo naturalmente nel senso nazionale e che il ministro vedeva da un altro punto di vista. Amici miei non sono ragioni di abilità parlamentari o dell’ambasciatore Carandini o del ministro De Gasperi o di chicchessia nella diplomazia quelle che portano alla conclusione, poiché anche queste, anche le abilità, anche le capacità possono avere una gran parte, però, non saranno mai la parte essenziale. La parte sostanziale è data da ragioni oggettive, da cause in sé, che corrispondono a una visione reale delle cose, ora queste ragioni oggettive furono quelle che piegarono la bilancia in nostro favore, ma certo hanno contribuito anche le ragioni che si riferiscono alla belligeranza italiana o alla resistenza (abbiamo resistito, in confronto al dominio nazista); queste due forze, questi due fatti hanno persuaso gli Alleati che l’Italia, l’Italia nuova, una Italia democratica era uno Stato ben diverso da quello che si era mostrato attraverso il volto fascista e che era quindi uno Stato su cui si poteva contare per l’equità, per il trattamento di giustizia anche delle minoranze nazionali. E quindi una ragione direi intrinseca che li faceva inclinare ad affidare o a mantenere la fiducia nell’Italia all’amministrazione in una zona occupata anche da una minoranza linguistica. Ricordo che Bevin dichiarò che il Patto dell’Alto Adige era l’unico raggio di luce della Conferenza della pace. Ora, devo dire che, nel fatto, Gruber difese in tutto e per tutto l’interesse della nazione tedesca e non allontanò il suo punto di vista, credo anzi che non sarà scortesia se io con questa affermazione posso contribuire al suo successo elettorale prossimamente, ma d’altro canto devo dire che anche noi sapemmo essere molto energici per raggiungere il testo che avremmo concordato e che voi conoscete, ma che io voglio qui riassumere. A questo punto De Gasperi annunciando la prossima pubblicazione di un libro verde che documenterà appunto la pubblicazione degli accordi di Parigi, ha ricordato come questo accordo preveda le seguenti concessioni: 1) insegnamento primario e secondario in lingua tedesca; 2) l’uso della lingua tedesca e dell’italiana nelle pubbliche Amministrazioni, nei documenti ufficiali e nella topografia; 3) il diritto di ristabilire i nomi di famiglie tedesche; 4) eguaglianza di diritto di ammissione negli uffici pubblici; 5) esercizio di un potere legislativo ed esecutivo; 6) infine il governo italiano s’impegnava a rivedere in uno spirito di equità e di comprensione, con le parole dell’accordo, il regime delle opzioni; poi ha concluso un accordo per il riconoscimento dei titoli di studio universitari, per diplomi, ha concluso una convenzione per il libero transito fra il Tirolo del Nord e il Tirolo Est e poi accordi speciali di carattere commerciale. Questo accordo è stato attuato si o no e in che misura? Ecco il problema che dovrebbe essere dinanzi alla coscienza tanto degli elettori italiani che tedeschi, tanto [di] coloro che si interessano delle sorti della nazione, tanto [di] coloro che s’interessano soprattutto delle sorti e del destino della loro minoranza. Ora infatti lo Statuto speciale per la Regione garantisce la lingua materna d’insegnamento in tutte le scuole elementari e medie. E qui De Gasperi ha letto le cifre informando che nell’anno scolastico 1951-52 hanno funzionato 204 scuole elementari di lingua tedesca con 31.145 alunni, 7 scuole medie, 8 scuole di avviamento professionale, 4 istituti e scuole tecniche, 17 scuole elementari ladine. Lo Statuto speciale prevede una serie di misure che garantiscono l’uso della lingua tedesca nei rapporti con gli organi ed uffici della pubblica Amministrazione, nelle riunioni degli organi collegiali della Regione, delle Provincie e degli Enti locali. Al 31 agosto 1952 esistevano funzionari bilingui in misura del 46,6% nell’Amministrazione dell’Interno, del 20,7% al Tesoro, del 52,8% nell’Amministrazione della Giustizia, del 43% nella Pubblica Istruzione, del 23,50 nell’Amministrazione dei Trasporti, del 79% in quella delle Poste; si ha così una media di 42,61% di funzionari bilingui i quali sono esattamente 1.114 su 2.614. Dopo aver elencato altre disposizioni che si stanno attuando per definire in questo settore la completa esecuzione degli accordi, il presidente del Consiglio è passato a trattare il problema delle opzioni . Egli ha detto che su 21.330 domande di riacquisto della cittadinanza italiana presentate da naturalizzati germanici, ne sono state decise 21.303, delle quali: decise favorevolmente 20.732 rappresentanti, con il computo dei familiari dei richiedenti. Il totale dei reintegrati nella cittadinanza italiana è di 40.615. Le domande decise negativamente 571. Su 28.593 domande di naturalizzati germanici emigrati, ne sono state decise 22.212 delle quali: decise favorevolmente 21.200, con il computo dei familiari dei richiedenti, un totale di 43.276; per la reintegrazione della cittadinanza italiana sono state decise negativamente 1.012 domande, con un totale di 2.446 esclusi dal riacquisto della cittadinanza italiana. Enunciati questi dati che stanno a dimostrare lo spirito di generosità dell’Italia per la soluzione del problema degli optanti, il presidente del Consiglio ha detto che però ai ministeri provengono di continuo lagnanze, come se l’Italia avesse oppresso i cittadini di lingua tedesca. Fate il confronto con la Francia, con il Belgio, la Germania, l’Austria e vedrete che si dovrà riconoscere che abbiamo usato un trattamento equo e generoso. Sarebbe ora che lo riconoscano!, mentre al contrario si ha l’impressione di uno scontento programmatico, uno scontento che però il ministro Gruber non ha fatto suo. E qui egli ha dato lettura di una lettera di pubblico riconoscimento del ministro austriaco (che nel 1948 ebbe a riconoscere lealmente quanto fatto dal governo italiano per la soluzione del problema degli optanti) e di una lettera firmata da Erich Amonn [e] dall’on. Guggenberg in cui si affermava che i problemi fondamentali della autonomia potevano considerarsi felicemente risolti. Simili dichiarazioni purtroppo in casa nostra si fanno sempre aspettare. Esistono i rapporti culturali, commerciali, c’è l’abolizione del visto consolare alla frontiera, c’è il rispetto dei diritti in genere anche ammettendo, come è umano, che ci possa essere qualche errore. Si è cercato insomma di far sentire la frontiera del Brennero meno molesta che fosse possibile, mentre l’autonomia – malgrado i tedeschi tendano più verso l’autonomia provinciale – ha soddisfatto ambo le parti. Non è vero che non ci sia stata collaborazione come ha detto Nenni. Perché questa collaborazione è stata operante. Di che hanno paura ? Di ammettere che lavorando insieme qualcosa abbiamo fatto? In sostanza si tratta di lealtà, di una questione di lealtà e io torno allora alla medicina della pazienza. Voi direte che di pazienza ne abbiamo avuta troppa; ai rappresentanti degli interessi italiani dico che molti di tali interessi sono stati soddisfacenti del tutto. Io dico a voi che rappresentate il proletariato italiano che per voi non c’è altra strada che la pazienza e di far sentire la vostra voce attraverso i vostri deputati. Cercate di frenare il vostro impeto, la vostra reazione, ad una condizione però che dall’altra parte ci sia lealtà perché non è possibile che da una parte ci sia una popolazione consapevole dei doveri verso la nazione e dall’altra una minoranza che si sente astratta, quasi avulsa dalla nazione che vede solo il proprio campanile quasi non ci fosse un’unica sorte che accomuna tutti i cittadini italiani, quasi ci fosse il diverso destino. Venendo a parlare della situazione internazionale il presidente del Consiglio ha detto che esistono motivi di contrasto in tutta Europa: anche qui non è tutto facile; non basta, come dice l’on. Nenni, un patto di non aggressione con l’Unione Sovietica per mantenere la pace. Perché i contrasti siano sanati, per evitare il peggio, occorre che la pace sia anzitutto preparata negli spiriti. Nell’affermare la necessità che l’Europa sia unita perché strumento di pace l’on. De Gasperi ha detto che all’unità europea si può arrivare per due strade: quella degli adoratori della forza, dello spazio vitale di Hitler. Ma attenti, o giovani del Msi, perché non sarebbero le camicie nere, ma le camicie rosse di Stalin, sarebbe l’Europa dei marescialli, sarebbe il ritorno alla tragedia: la via della spada, la via dei carri armati. L’altra strada è quella di armarsi di pazienza e di costanza, è la strada della costruzione paziente dell’accordo, nella collaborazione e nella comprensione reciproca. Deve prevalere un solo spirito di fraternità: ciò non solo per l’Europa, ma in tutti. Anche in questo l’esperienza regionale deve continuare. 