Amici catanesi, siciliani, io oggi non vengo per diritto a parlarvi perché non sono né elettore, né eleggibile nel vostro paese, ma vengo come amico, come lavoratore, vengo se volete come rappresentante dell’amministrazione, di questa amministrazione, di quest’Istituto che oggi deve essere rinnovato. E vengo a dirvi l’ammirazione per coloro che hanno lavorato. È inutile che gli avversari vangano a dirci che molte cose ancora sono da compiere, che molti difetti sussistono ancora, che lo Stato non ha fatto tutto quello che avrebbe dovuto fare, che la Regione non ha saputo soddisfare alle aspettative che potevano sorgere quando essa fu istituita: lo sappiamo. Ma possiamo vantarci che è stato fatto tutto quello che si poteva fare. Eppure non dobbiamo negare che vi sono ancora molte aspirazioni, molto lavoro da compiere. Ma, amici miei, dopo che abbiamo ammesso tutto questo – perché è la verità – vogliate accordarci che si è fatto progressi, che veramente non assomiglia più la Sicilia di quest’anno alla Sicilia di cinque anni fa. Si può negare questo, si può negare che laddove la Regione si è messa d’accordo con lo Stato e le due forze hanno agito assieme, si sono raggiunti i più alti scopi nell’interesse della popolazione? Gli avversari cercano di fare polemiche, mostrandoci quello che si potrebbe dare, ma non possono negare che si è fatto molto. Ciò che si potrebbe fare è sempre lontano dalle nostre possibilità, ma facendo i conti facciamo un po’ di bilancio. Dovremo sentire qualche cifra. Per i lavori pubblici e l’agricoltura sono stati stanziati per la Sicilia 110 miliardi di cui 76 miliardi a carico dello Stato e 34 a carico della Regione, oltre i 30 miliardi erogati dallo Stato in base all’art. 38 dello statuto e i fondi della Cassa del Mezzogiorno. Sono stati stanziati 14 miliardi e 500 milioni dalla Cassa del Mezzogiorno, è stato previsto un programma di costruzione di strade per 33 miliardi di lire. Voi vedete che non si va avanti alla meno peggio e non è vero quello che si dice che si fa quello che si può e che il governo non ha programma. C’è un programma di 100 miliardi di lire all’anno, di 1.000 miliardi in dieci anni, di cui distributrice è la Cassa del Mezzogiorno costituita come ente autonomo accanto allo Stato, costituita da amministratori del Mezzogiorno, i quali distribuiscono alle diverse regioni le provvidenze della Cassa. Per quanto riguarda la costruzione di case popolari, sono stati disposti finanziamenti di 25 miliardi. Non si deve la penuria di alloggi solo alle distruzioni del tempo di guerra, ma a un aumento continuo della popolazione. Di 400 mila anime è aumentata la popolazione e di questi 200 mila sono giovani che chiedono lavoro. E a questo problema di lenire la disoccupazione dovremo rivolgere tutti gli sforzi. Per quanto riguarda le scuole elementari, la Sicilia fino a qualche anno fa disponeva di 330 aule scolastiche. Con il finanziamento di 17 miliardi di lire, 8.276 aule sono ora sorte, coprendo in tal modo il fabbisogno dell’Isola. In Sicilia abbiamo il programma della Cassa del Mezzogiorno che deve provvedere ai grandi acquedotti e il programma della Regione che provvede ai piccoli acquedotti: saranno spesi 17 miliardi di lire, di cui 9 a carico della Cassa. E, tra gli altri, l’acquedotto etneo interessa molto da vicino voi catanesi. Il problema delle acque in Sicilia sarà quindi risolto. Per l’energia elettrica è stato costituito l’Ente siciliano di elettricità con un programma di bacini montani per 32 miliardi di lire. Per le ferrovie sono stati stanziati in quattro esercizi finanziari trenta miliardi di lire per la ricostruzione e il potenziamento della rete siciliana. E per l’industrializzazione il banco di Sicilia ha avuto a disposizione 11 miliardi di lire di cui 10 a carico dello Stato. Collaborazione e comprensione ci vogliono fra Stato e Regione: e allora per questa via – la via della ricostruzione – si potrà continuare. Non so come mai voi siciliani, che siete un popolo così colto, così sentimentale, possiate essere descritti per le vie del mondo come un popolo che alberghi briganti alla macchia, quasi che in Sicilia un galantuomo sia raro a trovarsi: i siciliani per il novantanove per cento e mezzo sono galantuomini.Ma vi fanno proprio questa fama di briganti, i signori del «Blocco del popolo». Se oggi abbiamo pane a sufficienza, è merito dei contadini che lavorano la terra, ma anche e soprattutto delle navi (navi dell’ERP) che ci han portato grano. Con la Russia e l’Oriente è stata aumentata l’esportazione, ma gli accordi son difficili. Oggi dobbiamo alla Russia 100 milioni di dollari per riparazioni; questi 100 milioni di dollari si dovranno pagare in parte con i sequestri dei beni italiani negli Stati balcanici e per l’altra parte con prodotti industriali forniti dall’Italia. Ma da tre anni noi non abbiamo potuto concordare una conclusione. Essi stimano i nostri beni in quelle terre 11 milioni di dollari, mentre noi li stimiamo 170 milioni. È difficile trovare oggi un stemma comunista: è diventato una rarità. Si mimetizzano, i comunisti: o dietro le due torri, o dietro la faccia e il mantello di Garibaldi. Del loro volto – questa la conclusione – i comunisti non si fidano troppo. Marines ad Augusta? Non si tratta, come sostengono i comunisti, di un’intimidazione a fini elettorali – li immaginate voi questi siciliani, che, per spavento delle navi ad Augusta, votano per De Gasperi e contro i comunisti? –, ma di manovre militari che l’Italia permette, nelle proprie acque, per antica tradizione e alle quali ha inviato a partecipare proprie navi. Trieste? Chi si oppone è sempre la Russia. Voi siete un beato paese che non ha avuto la fortuna di conoscere la Repubblica sociale italiana. Adesso vengono qui degli apostoli che si vantano di essere stati collaboratori, amministratori, uomini politici di questa Repubblica sociale italiana…, occorre, però, prima chiedersi e sapere chi sono costoro. Sapete voi, ad esempio, che l’Assemblea Nazionale Costituente di Verona del 15 novembre 1943, che costituì la Repubblica sociale, ebbe uno statuto antidemocratico e dittatoriale? E un loro tribunale del popolo ordinò la fucilazione di Ciano e di altri personaggi che ci sono lontani ma che erano vicini a coloro che ne hanno ordinato la fucilazione? E ancora: perché queste fucilazioni? Voi (i fascisti) siete arrivati al punto di servire il nazismo e ammazzare la gente e di fucilare i gerarchi italiani: l’asservimento più vile, la guerra civile che tutto ha distrutto. Noi che abbiamo le mani pulite, noi li deploriamo quei fatti. Noi vogliamo la pace, noi vogliamo la pacificazione anche per questi giovani; ma non ci vengano a rifare la storia a modo loro, perché la storia vera ognuno la può leggere e ricordare. E infine un incitamento esplicitamente elettorale: non basta che noi abbiamo un programma di distribuzione della ricchezza, di aumento della produzione, non basta che noi vediamo la necessità di creare attorno alla nostra nazione ricostruita un’aureola di indipendenza, di dignità politica: è necessaria la fiducia del popolo e che al popolo ci ha legato. Amici miei, questo non è lavoro di un anno o due. Dateci, prendetevi tempo di lavorare, poiché la meta verrà raggiunta e la Sicilia, attraverso le sue opere particolari, la sua organizzazione autonoma, si rifarà in confronto dell’arretratezza che ebbe per il passato, perché è cominciata anche per la Sicilia la sua ascensione. Ora si parlerà con orgoglio dei siciliani e nessuno oserà ricordare quei miserabili che sono perduti e che si chiamano briganti; nessuno oserà prendere questo caso come simbolo di attività siciliana, mentre qui è un popolo che lavora e che sul lavoro fonda la sua ricchezza. 