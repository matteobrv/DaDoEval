Debbo ringraziare anzitutto l’onorevole interpellante per la cortesia delle sue espressioni nei miei riguardi; ciò mi autorizza anche a prendere su di me le critiche dirette contro un ministro che appartiene al governo da me presieduto. Ho voluto rispondere io all’interpellanza anche per l’importanza dell’argomento, perché mi pareva che questo argomento dovesse essere risolto, piuttosto che dalla tecnica giuridica, dalla esperienza politica parlamentare. Comprendo l’onorevole Conti e credo che egli esprima la sensazione generale dei parlamentari: bisogna sapere dove si va a finire, avere un programma, un certo ritmo di lavori, intenso finché si vuole, ma con qualche regola, altrimenti, l’incalzarsi di un progetto dopo l’altro renderà la vita amara anche ai parlamentari ed alle commissioni. Figuratevi: se voi, onorevoli colleghi, pensate così, cosa debbo pensare io che mi trovo a dover fare anche la preparazione di progetti di legge e rispondere a questo incalzare delle esigenze come rappresentante e presidente dell’amministrazione e come presidente del Consiglio dei ministri, da dove questi progetti devono passare. Se aggiungo poi che gli onorevoli deputati e senatori hanno fatto uso del loro diritto di iniziativa parlamentare in un modo mai avvenuto nel passato (vi dirò poi le cifre), si può immaginare come il governo, che pur deve prendere notizia di ciò ed assumere un atteggiamento in confronto delle proposte, si trovi sotto una pressione particolare di lavoro. Quindi, tutto quello che è regola, che è vita, nuova vita per il Parlamento, direi, è anche nuova vita per il governo. Mi riferirò prima di tutto a talune delle proposte, a taluni dei cenni fatti dall’onorevole interpellante, per dire quello che si è fatto, per dire quello che si è preparato e che, a mano a mano, si presenterà, maturato attraverso la discussione del Consiglio dei ministri, alle Camere. E, senza tener proprio l’ordine che l’onorevole interpellante ha seguito, in analogia al testo della Costituzione, accennerò piuttosto ad alcune proposte in ordine di importanza immediata. Regioni. Non voglio entrare qui nella discussione, nel merito, circa le regioni. Si è sollevato nel pubblico, soprattutto nei giornali, un grande dibattito. Sappiamo che il problema è poliedrico, l’abbiamo visto alla Costituente, ma sappiamo anche che esiste una Costituzione, la quale impegna ad attuare le regioni, e precisamente fissa un certo termine per le elezioni dei consigli regionali e quindi per tutti i preparativi necessari per poterle attuare. Sappiamo che nella Costituzione non tutti i problemi sono risolti, anzi ci sono giustapposizioni che corrispondono evidentemente, a compromessi tra le diverse tendenze. Quando, per esempio, si trova vivente ancora nell’avvenire la provincia, senza definirne la posizione, e accanto a questa la regione, evidentemente si lascia un problema che bisogna poi affrontare praticamente e che la Costituzione non affronta. Ma dico di più. Mentre è chiaro che il governo, presentando le due leggi che ha presentato e annunciandone delle altre circa la regione, intende mantenere l’impegno della Costituzione, riguardo alla procedura da seguire accetterà volentieri le proposte che vengono da parte del Senato e della Camera, di cui una presentata dal gruppo repubblicano perché si fissino le elezioni entro l’autunno prossimo ; mi auguro soltanto che dagli organi competenti della Camera e del Senato si raggiunga a tempo e rapidamente un accordo su questa formula, perché i giorni dell’attività delle due Camere in relazione a questo compito sono contati. Stabilito ciò, riguardo alla parte, direi, più centrale, debbo dichiarare che l’esperienza delle necessità, delle esigenze pratiche nella istituzione delle regioni, particolarmente autonome, quelle cioè che hanno uno statuto speciale, ci insegna ad essere molto prudenti, nel senso che bisogna preparare più che sia possibile la definizione degli organi e delle competenze fra le regioni e lo Stato, fra le province e le regioni e non lasciare indefinita questa materia, tanto più che si tratta di 14 o 15 regioni che debbono nascere e non soltanto di una. Lasciamo stare la Sicilia, che è nata per conto suo, ma gli statuti che sono stati preparati per la Sardegna e per il Trentino-Alto Adige sono stati preparati ed elaborati – specialmente per il Trentino-Alto Adige – con grande accuratezza e pazienza in sei mesi dagli organi dello Stato, dai rappresentanti dei rispettivi ministeri interessati, soprattutto di quello delle Finanze; e tuttavia, elaborato e deliberato così lo statuto, nella sua prima attuazione si è resa necessaria la pubblicazione di un certo fascicolo di norme esecutive per chiarire il più possibile le competenze fra Stato e regione. E di questo dobbiamo tener conto. Le regioni, secondo me, possono vivere ed aiutare, anche articolandola, l’unità dello Stato (io non ho il timore che generalmente si manifesta in questo senso, per quanto abbia lo stesso sentimento della necessità dell’unità dello Stato) alla condizione, però, che non siano fonte di discussioni, fin dal primo periodo, le competenze, perché allora andremmo a cadere in quello che deplorava l’onorevole Conti, che cioè trasferiremmo i difetti del nostro parlamentarismo in altri piccoli parlamenti. Quindi, tutti coloro che hanno fede nelle regioni debbono collaborare perché questo istituto nasca ben definito. Si dice, nel testo della Costituzione, che le regioni presenteranno i loro statuti al Parlamento e che questo li approverà; ma anche qui – diciamo onestamente e francamente, poiché siamo in un momento di confessioni vicendevoli – abbiamo visto quel che è avvenuto nel caso siciliano. Abbiamo fatto le elezioni prima del coordinamento . Io stesso ne ho assunto la responsabilità poiché mi pareva che politicamente dovesse essere così; però ho detto alle Camere che nel mio intimo speravo fermamente che, nel periodo dei sei mesi che dovevano passare ancora avanti che le assemblee venissero nominate, la Costituente avrebbe preso in mano lo statuto ed avrebbe fatto opera di coordinamento, qualora non fossero sorte difficoltà. In realtà non l’ha fatta, soprattutto perché può avvenire che uno statuto venga presentato, per esempio, dalla regione abruzzese senza che ciò importi nulla ai veneti. In fondo, di fronte a questi problemi c’è una Camera che discute nel suo complesso dal punto di vista della collettività, ed il governo che di questa collettività rappresenta gli interessi. Questo mi suggerisce che occorre, prima del periodo delle elezioni, preparare la materia, superare la questione delle competenze, dare tranquillità a tutti coloro che sono preoccupati della autorità dello Stato e garantire coloro che vogliono, in una misura o nell’altra, mantenere la provincia. Tutti questi problemi devono essere affrontati ed ecco perché sono necessarie leggi organiche, anche se di carattere provvisorio, fino al giorno in cui il Parlamento approverà gli statuti in via definitiva. Ma questo è un passaggio organico; si tratta di esperienze che ci mettono in guardia contro i pericoli che possono sorgere. Soprattutto ha fatto bene l’onorevole Conti ad accennare alla questione finanziaria. Dobbiamo sapere chiaramente come vengono ripartiti i gravami delle tasse, altrimenti creiamo autonomie inconsistenti o rovesciamo i gravami sopra lo Stato. Ma è accaduto già che ci siano autonomie in cui si abbia la tentazione di ricorrere allo Stato per avere aiuti straordinari, e questo bisogna metterlo in chiaro. Il ministro delle Finanze mi dice che per sapere quali proventi sono da lasciare alle regioni bisogna conoscere le competenze. Siamo in un circolo vizioso, ma non è detto, per esempio, onorevole Conti, non è detto, purtroppo, che sia facile, e io lo trovo difficile, interpretare quegli ordinamenti secondo i princìpi dell’ordinamento dello Stato. Quando si parla, per esempio, di agricoltura, fino a che punto arriva la competenza della regione? La legge sui contratti agrari dovrebbe essere scomposta per le regioni o no? Sembrerebbe di sì per certa parte. Quando l’onorevole Conti ha accennato alla riforma agraria io devo ammettere, come giornalista, che se le regioni non hanno una ragione particolare, esse per il 50 per cento non hanno ragione di essere nei confronti della riforma agraria. Ora, sui contratti ci sono molte differenze. Se le regioni fossero in piedi, evidentemente il ministro dell’Agricoltura presenterebbe una legge nella quale direbbe: fin qui vigono le norme generali, più in là la regione deve stabilirle e applicarle nei particolari. Ora, tutto questo, che non può fare in questo momento, dobbiamo pensarlo, idearlo per la legislazione futura e per quella immediata. Ecco perché i mesi che abbiamo dinanzi saranno molto fecondi. Il governo farà del suo meglio per fornire gli elementi, ma bisogna che la Camera e il Senato – faccio appello soprattutto al Senato, perché siete di meno e potete affiatarvi di più – devono assumere anche essi la loro parte di responsabilità. Il governo non riuscirebbe altrimenti, in un problema così storicamente difficile, a trovare il giusto mezzo: il giusto mezzo – badate – perché, se vogliamo una maggiore articolazione dell’organismo pubblico attraverso le autonomie regionali, ciò è in quanto siamo anche unitari, nel senso che ci sta soprattutto a cuore l’avvenire d’Italia. (Approvazioni). Ai miei amici trentini, che mi hanno inviato ieri telegraficamente un saluto al momento dell’inaugurazione del consiglio regionale trentino ho risposto – e la mia risposta augurale era indirizzata anche agli altoatesini membri del consiglio regionale che a quel saluto si erano associati – con questo augurio: «la massima libertà entro l’assoluta unità dello Stato». (Applausi vivissimi). Giustizia amministrativa. Naturalmente, sono state necessarie norme particolari per le regioni a statuto speciale; abbiamo dovuto introdurre delle norme speciali per la giustizia amministrativa per la regione Trentino-Alto Adige, ed è evidente che nella riforma della giustizia amministrativa bisogna pensare al decentramento che corrisponde alle funzioni della regione, altrimenti la legge che si farebbe sarebbe un non senso e sarebbe anacronistica. È naturale che la riforma della legge comunale e provinciale dev’essere attuata anche tenendo conto di quest’esigenza. Osservo che, a proposito della riforma dell’ordinamento comunale e provinciale, abbiamo intanto stralciato la leggina per l’abolizione dell’articolo 19; ciò che era un’esigenza politica e, insomma, di aggiornamento rispetto alla Costituzione . Corte costituzionale. Non so se l’onorevole Conti l’ha dimenticata o se non ne ha voluto parlare, forse perché dal luglio il disegno di legge riposa presso la Commissione del Senato . Anche qui, mi pare evidente, c’è ormai una esigenza ulteriore: l’attuazione delle autonomie regionali richiede che sia accelerata la costituzione della Corte costituzionale, perché è chiaro che non si può nemmeno pensare che esista un giudice della legittimità costituzionale per ogni regione. Ce ne deve essere uno solo. E questo non può essere che una Corte sola; bisognerà, quindi trovare il modo di assorbire l’Alta Corte per la Sicilia. Leggi economiche. Passando a parlare delle leggi economiche, il progetto relativo al Consiglio del lavoro è pronto. È soltanto sopravvenuta la questione degli statali che ha assorbito il Consiglio dei ministri, altrimenti quel progetto sarebbe stato già presentato. Quanto alla composizione del Consiglio economico cercheremo di mantenerla entro limiti numericamente ristretti, facendo, però, sì che siano rappresentate tutte le categorie, in modo che esso abbia tutta la possibilità e la capacità di esercitare quelle funzioni a cui la Costituzione lo chiama. Il progetto verrà presentato, credo, nei prossimi giorni; comunque per dopo le vacanze è sicuro che il Parlamento dovrà occuparsene . Ordinamento sindacale. Anche le leggi sindacali sono già al completo. Pensiamo – non è che sia una deliberazione procedurale ormai fissa giacché non ne ho parlato col ministro del Lavoro – che sarebbe opportuno mandarle al Consiglio economico prima che al Parlamento, perché al Consiglio economico sono rappresentate le categorie, di modo che ne venga fuori anche una discussione mossa dal punto di vista dell’interesse delle categorie. Tutto ciò rappresenterà tutta una questione procedurale; ad ogni modo le leggi dovranno riguardare l’assetto giuridico, il passaggio da una situazione di fatto sindacale ad una situazione giuridica e riguarderanno anche il contratto collettivo, perché non avvenga che ogni tanto il governo e lo Stato debbano intervenire a sanzionare un contratto già concluso ed elaborato tra le confederazioni; e molte dovranno contenere anche una legislazione sullo sciopero e quella della rappresentanza del lavoro di cui all’articolo 46. Riforma della previdenza sociale. Il ministro del Lavoro mi dice che lo studio è molto avanti; si tratta dello studio delle conseguenze economiche, soprattutto, derivanti dall’applicazione della riforma D’Aragona . Ora io non posso dire quando si potrà presentare questa riforma, perché – e qui dobbiamo metterci la mano sul petto – si corre il rischio di affrontare una grossa spesa e, se facciamo la riforma sul serio, bisogna semplificare, bisogna alleggerire, in modo da non farla pesare troppo, perché altrimenti lo Stato dovrebbe addossarsi un onere notevole. Riguardo al nuovo testo della legge di pubblica sicurezza, lo studio è quasi finito . Si è voluto stralciare alcuni articoli, che sono stati presentati all’approvazione del Senato, perché sono sembrati urgenti, ma non è che con ciò si sia lasciato cadere la riforma stessa, il progetto organico. Credo che al Senato siano stati presentati, ad ogni modo, gli articoli che riguardano soprattutto le formule di repressione, eccetera, eccetera. Stampa. La legge dell’8 febbraio 1948 si è limitata a regolare il regime della stampa periodica sostituendo all’autorizzazione preventiva il sistema della registrazione, tenendo conto della Costituzione . Ora resta ancora da stabilire in che condizioni si possa ammettere il sequestro, perché la Costituzione lo ammette, ma lo ammette da parte dell’autorità giudiziaria. Comunque è una delle parti più discusse della legge sulla stampa, che prossimamente dovremo presentare al Parlamento. Referendum. Abbiamo nominato una commissione di tre ministri che esamini le condizioni del referendum, soprattutto in relazione alle proposte presentate alla Camera, in modo che eventuali divergenze col punto di vista del governo possano assumere la forma di emendamenti, se è possibile, o di contro-progetto . Consiglio supremo di difesa. Il disegno di legge è pronto e verrà sottoposto prossimamente al Consiglio dei ministri per essere poi presentato alla Camera. Ordinamento giudiziario. Come l’interpellante sa, questa materia è oggetto di studio da parte di una commissione particolare, di cui fanno parte anche illustri parlamentari e sembra che lo studio sia a buon punto. Si tratterà di una legge molto importante e mi auguro che venga discussa ampiamente dal Senato e dalla Camera, perché sarà una delle leggi decisive. Bisognerà riuscire a fare della magistratura un corpo veramente indipendente. Tale indipendenza, però, dev’essere duplice: nella coscienza, soprattutto, del magistrato e poi di fronte al ministro, ma anche di fronte alle pressioni che ci possano essere da qualunque parte, dall’alto e anche da altre parti. Il problema è difficile e va esaminato attentamente. Si tratta di mettere la magistratura in condizioni economiche e, direi, psicologiche tali, che possa restare al di sopra delle pressioni dei partiti, delle categorie, eccetera. Se riusciremo in questo intento, la legge sarà veramente provvidenziale; se non riusciremo, avremo fatto della magistratura un corpo a sé che non risponderà alle esigenze della democrazia. Ho accennato prima al fatto che il governo considera con particolare attenzione il problema della giurisdizione amministrativa. Abbiamo una certa esperienza attraverso lo statuto della Sicilia, della Sardegna e del Trentino- Alto Adige, e dovremo applicarla poi in genere a tutte le regioni. È in elaborazione presso la Presidenza del Consiglio di Stato il progetto di carattere più generale. Per quanto riguarda il tribunale supremo militare, il relativo disegno di legge sarà presentato in questi giorni alla Camera . Riforma della scuola. Ci sono anche tre disegni di legge importanti sulla scuola, che sono previsti dalla Costituzione. Il 31 dicembre terminerà l’inchiesta nazionale sulla riforma della scuola ed al più presto verranno presentati tre disegni di legge richiesti dagli articoli 33 e 34 della Costituzione, riguardanti gli esami di Stato, la parità delle scuole e l’assistenza scolastica. Legge sui contratti agrari. Ho già accennato al problema della ripartizione, in ordine all’applicazione di questa legge, delle competenze fra Stato e regioni. Per le regioni che già esistono il problema si presenta in forma concreta. Bisogna che, nella legislazione centrale, si tenga conto di esso. Ma è certo che un intervento delle regioni in questo campo è utile e comunque è di diritto. Riforma fondiaria. Noi abbiamo preso l’impegno di fare questa riforma e la faremo, però bisogna anche qui che procediamo con molta cautela . Abbiamo due poli: da una parte abbiamo delle terre che si possono mettere a disposizione dei contadini e soprattutto dei braccianti – non dico dei mezzadri, perché ai mezzadri ha già provveduto in modo notevole la legge sui contratti agrari – ma contemporaneamente dobbiamo impedire lo sconvolgimento e la diminuzione della produzione. Questo altro polo non deve assolutamente essere perso di vista, altrimenti noi faremmo una legge negativa che ci colpirebbe proprio nel momento in cui abbiamo bisogno della massima produzione. Ecco la difficoltà dell’organamento di questa legge, ma credo che l’amico Segni non farà passare molte settimane prima di presentare alla discussione il testo integrale di questo progetto. Emigrazione. Mi vergogno di continuare a dire che sta per costituirsi il Consiglio per l’emigrazione; ma questa volta esso è veramente maturo. Presidenza del Consiglio. Su questo argomento confesso che mi trovo molto imbarazzato. Se l’onorevole interpellante mi chiedesse se io abbia notizia delle competenze della Presidenza del Consiglio dovrei rispondere: no! Ma c’è una prassi, una prassi che viene più o meno attuata a seconda dei bisogni, dei rapporti e della speciale deferenza di cui il presidente del Consiglio può godere in confronto degli altri ministri. Ma il quesito di creare un organo a carattere (non vorrei usare la parola), direttivo, che è un concetto di amministrazione generale dello Stato, è un quesito molto complesso. Bisogna determinare: 1) le funzioni di coordinamento che spettano al presidente; 2) le attribuzioni proprie della Presidenza, perché essa non è un ministero; 3) i compiti dell’amministrazione attiva della Presidenza, soprattutto quelli che riguardano la vigilanza sugli enti e sugli organismi a carattere nazionale e la cui attività non può essere demandata alle competenze del presidente. Presso la Presidenza c’è un comitato di giuristi che ha elaborato un progetto, ma i giuristi stessi non sono ancora soddisfatti di questo progetto e trovano molti punti interrogativi e stanno ripassandolo e rivedendolo. Esso deve poi essere sottoposto a parecchi ministeri, le cui competenze possono venire, non dico diminuite, ma sfiorate. Si aggiunge poi la difficoltà che è sorta in una discussione procedurale sulle competenze dei vice presidenti e degli alti commissari. Si vede che, quando si pone mano a simili questioni, le difficoltà sorgono maggiori di quelle che in pratica esistono, il che vuol dire che certe volte la formula giuridica è più difficile dell’esecuzione pratica. Comunque, il governo farà il possibile e, quando si sarà fatta un’idea di quello che può chiedere al Parlamento, gli sottoporrà la legge. Non credo che questa sarà una delle prime che si potranno presentare alla discussione del Parlamento. Qui tocchiamo già la riforma generale della pubblica amministrazione. Sapete che la Commissione Forti ha concluso il suo lungo studio con quattro schemi: legge generale sull’amministrazione; stato giuridico degli impiegati; trattamento di quiescenza, assistenza e previdenza; giurisdizione amministrativa. Questi quattro schemi sono stati diramati ai singoli ministeri con la preghiera di designare degli specialisti che li studiassero dal punto di vista particolare di ciascun ministero. Lentamente si stanno raccogliendo i dati; anche questo problema si presenta molto difficile, soprattutto perché la sensazione che ha il Parlamento di non legiferare per l’eternità l’abbiamo anche noi. L’amministrazione è veramente fluida in questo momento: abbiamo ancora gli effetti del dopoguerra: tutti gridano che bisogna abolire questo o quell’ente, ma all’atto pratico ci si trova di fronte a difficoltà talvolta anche di carattere oggettivo, e questo svincolamento dal prodotto di due guerre risulta lento. Guardandosi intorno si dice: questo resterà? non resterà? per quale ragione dovremmo oggi tenerne conto? E si ha il desiderio che resti solo l’amministrazione normale per poterla veramente organizzare. Naturalmente, non possiamo aspettare, altrimenti il tempo passerebbe senza che noi si ponga mano alla riforma. Comunque il governo applicherà tutta la sua diligenza al servizio di una soluzione favorevole. Avevo tentato di porre alla commissione creata dalla Camera per gli statali due o tre quesiti pregiudiziali che riguardavano l’amministrazione: lo sveltimento, la riduzione dei quadri, lo stato giuridico. Ma la commissione, ad un certo momento ha riversato le domande sulle spalle del governo, preoccupandosi solo della parte finanziaria che più premeva, naturalmente, ai rappresentanti sindacali, cosicché oggi stesso, al Consiglio dei ministri, abbiamo dovuto prendere atto che bisogna riprendere in mano, da parte del governo, il problema e abbiamo incaricato il ministro Giovannini di farci in proposito delle proposte concrete per una formulazione rapida perché noi stessi, come governo, possiamo assumere la responsabilità e sottoporre al Parlamento la risoluzione del problema. Qui si inserisce, e mi pare di avervi già risposto, l’interrogazione dell’onorevole Ruini circa la Presidenza. L’altra interrogazione dell’onorevole Ruini riguarda, penso, il coordinamento con la Costituzione stessa delle precedenti leggi costituzionali che sono state finora abrogate esplicitamente o implicitamente. Ora, mi pare che, nella maggior parte dei casi, vi siano delle leggi organiche che abbiamo già fatto ed in ogni caso vi sarà sempre un certo articolo che metterà sempre fuori vigore, se dubbio ancora potesse sussistere, certe leggi del passato che sono assolutamente incompatibili con la Costituzione. Nessuno, per esempio, penserà che si possa ricorrere alla legge n. 100 del 1926 dopo quello che è avvenuto, per giustificare una qualsiasi disposizione, poiché, come abbiamo fatto per le leggi di pubblica sicurezza, caso mai ci fosse il dubbio, interverremmo subito con delle disposizioni particolari. Le leggi ed i provvedimenti legislativi che hanno stretta connessione organica con la Costituzione rappresentano l’argomento centrale della interpellanza dell’onorevole Conti. Egli ha accennato da principio all’incalzare di altri problemi e questo mi pare scusi un po’ il Parlamento e scusi anche un po’ il governo di non poter procedere come se si fosse nell’Assemblea Costituente, che doveva provvedere per l’eternità. Noi siamo incalzati dai problemi vitali del presente che toccano l’economia ed anche in parte l’organizzazione dello Stato con le riforme strutturali. Vorrei accennare ad alcuni disegni di legge che dovremmo presentare al Parlamento. Abbiamo in preparazione, e verranno presentate come applicazione diretta della Costituzione, le leggi sulla finanza locale ; è una necessità assoluta anche in relazione alla istituzione dell’ente regione. La riforma tributaria, i cui criteri il ministro delle Finanze ha esposto alla Camera, dovrebbe essere molto profonda in quanto, come ho ricordato, si propone addirittura di moralizzare la coscienza fiscale, riducendo le quote ed aumentando le sanzioni e ciò, del resto, è già nelle legislazioni di molte altre nazioni. È evidente che si deve cambiare il sistema tributario, perché è presupposto dell’agente italiano delle imposte quello di dire: «la denunzia è sicuramente falsa, quindi la moltiplico per due o per tre»; viceversa il denunziante dice: «sicuramente il fisco mi moltiplicherà l’imponibile per due o per tre» e agisce in conseguenza. Questa concezione bisogna superarla, altrimenti il nostro sistema fiscale non sarà mai corrispondente alle esigenze dello Stato. Comunico anche che il ministro dei Lavori Pubblici ha in preparazione alcune leggi di riforma del sistema dei lavori pubblici, soprattutto riguardo all’attività edilizia; c’è poi in preparazione dell’amministrazione delle poste una riforma strutturale del sistema postale; il tesoro prepara la legge sul controllo dei crediti e sul controllo parlamentare degli enti statali e parastatali, controllo che è stato richiesto soprattutto qui al Senato. L’onorevole Tremelloni ha in preparazione parecchi disegni di legge che riguardano il fondo lire: alcuni sono stati già presentati e, quando ne verrà l’occasione, potranno venire dibattuti ampiamente. Al Ministero dell’Industria e del Commercio vi sono parecchie leggi in gestazione: una è la riforma della polizia mineraria, con riguardo soprattutto ai petroli o agli olii, ed un’altra riguarda la riforma delle camere di commercio. C’è infine un provvedimento in elaborazione per la legislazione anti-trust, di cui si è discusso recentemente, come voi sapete. C’è poi, per quanto riguarda il Ministero dell’Agricoltura, la riforma dell’ordinamento centrale e periferico del ministero stesso, che è stata segnalata da tante parti come una necessità assoluta per ridare maggiore forza ed efficacia organica a questo ministero, tanto più che i compiti delle future riforme esigono un organismo molto più snello ed agile. Ho accennato così ai provvedimenti che sono in preparazione e che saranno presentati prossimamente al Parlamento. Dico prossimamente, per dire con una certa gradualità. Vorrei chiedervi però una qualche indulgenza nel giudicare il governo e soprattutto nel giudicare la burocrazia. È facile dire che ogni male proviene dalla burocrazia, ma, quando si tratta di progetti, di elaborazioni di leggi, dobbiamo incominciare nei nostri uffici legislativi ad invocare la diligenza, la pazienza, l’acume di alcuni pochi uomini. Poi queste leggi devono venire elaborate e discusse nel Consiglio dei ministri e quando si dice, e lo si stampa facilmente sui giornali, che ci sono discussioni, che non si è trovato l’accordo, che il Consiglio continua a discutere, ebbene, se siete veramente democratici, siatene soddisfatti, perché ciò vuol dire che avvengono discussioni oggettive, sane e che il giorno dopo si riprenderà la discussione e si arriverà alla conclusione. D’altro canto, che cosa fanno i Parlamenti, se non una discussione? Noi non dobbiamo anticipare le conclusioni per non arrivare ad esse impreparati. Vorrei, poi, invocare la vostra indulgenza anche per la relativa lentezza – non credo che sia lentezza, ma in realtà non corrisponde a quel ritmo accelerato che si desidererebbe – che è conseguenza del periodo di guerra e del periodo instaurato dalla nuova Costituzione. Se vi domando questo, è perché credo che anche il Senato ed il Parlamento in genere hanno bisogno di questa indulgenza da parte del giudizio dell’opinione pubblica. Quando vedo, per esempio, che è accaduto anche a voi, perché volete approfondire la cosa, che il disegno di legge contenente norme per la promulgazione e pubblicazione delle leggi, presentato il 7 giugno, continua a girare fra Senato e Camera ed ancora non è finito, non dico questo per farvi dei rimproveri, ma faccio mia la considerazione cui ha accennato, genericamente, l’onorevole Conti, per dire che più si approfondisce lo studio di una cosa, più il tempo passa. Ma d’altro canto questo approfondimento è necessario per evitare di fare una legge cattiva, quando questa deve avere un certo carattere permanente; esistono difficoltà anche per il meccanismo non ancora ben oliato. Lo stesso dicasi per il disegno di legge relativo alla Corte costituzionale, presentato il 14 luglio; e non parlo delle leggi Fanfani e di quella relativa all’imposta patrimoniale successoria, che anche merita considerazione dalla Commissione. È evidente che il senso di responsabilità è aumentato nei membri del Senato e della Camera e, poiché tutti hanno il diritto di far sentire la propria voce, ciò richiede tempo per la conclusione; e noi, che abbiamo sofferto di questo ritardo, non possiamo fare dei rimproveri, ma possiamo, basandoci su questo vostro esperimento, chiedere indulgenza anche per noi. Vorrei accennare ad un’altra cosa, che non so se si connette innegabilmente alla degenerazione del parlamentarismo accennata dall’onorevole Conti. Le proposte di legge di iniziativa del Parlamento in proporzione a quelle del governo sono aumentate. Al 15 dicembre vi sono all’esame del Parlamento 190 disegni di legge, di cui 110 ad iniziativa del governo e 80 ad iniziativa del Parlamento. Di questi, all’esame della Camera vi sono 61 disegni di legge governativi e 60 proposte di legge d’iniziativa parlamentare, mentre al Senato vi sono 49 disegni di legge governativi e 20 proposte di iniziativa parlamentare. Devo constatare che molte proposte si accavallano. Il Parlamento ha tra le sue prerogative l’iniziativa delle leggi, ma vorrei esprimere il desiderio che coloro che presentano le proposte a scopo costruttivo, per arrivare a farle votare e non come atti dimostrativi, vogliano avvertirne il ministro affinché questi lo sappia e non stia a perdere tempo nel preparare un’altra proposta, ma piuttosto prepari emendamenti da apportare alle leggi di iniziativa parlamentare, se questi emendamenti paiono al governo necessari. Mi pare una collaborazione utile, questa, altrimenti ci si trova dinanzi ad una enorme montagna di proposte. Vorrei poi raccomandare un’altra cosa, se è permesso di cogliere questa occasione. Forse io sconfino dal mio compito, in questo momento, ma voglio scusarmi. Vorrei raccomandare di usare di più, adesso, l’interrogazione scritta, perché mi pare, dopo molte raccomandazioni, che abbiamo ottenuto una certa rapidità nelle risposte, (segni di diniego), forse non ancora del tutto soddisfacente. A quanto pare dalle vostre proteste non è ancora abbastanza, ma abbiamo aumentato, contro tutte le disposizioni, i segretari. Oltre a ciò, io vorrei darvi alcune cifre ancora sull’attività parlamentare, che sono argomento di meditazione. Ci sono una attività politica di controllo e una attività specificamente legislativa. Ora, quando da questi banchi si risponde un po’ nervosamente sopra proposte di discussione politica, non bisogna tradurre ciò semplicemente nella formula: «il governo ha paura della discussione». Il presente governo non ha bisogno di avere molta paura delle discussioni, soprattutto perché non è dal dibattito che si debba ritenere, nella maggior parte dei casi, che venga un tale spostamento di voti da mettere in pericolo il governo. Prima di tutto è necessario passare alla determinazione, alla deliberazione di provvedimenti concreti che hanno una urgenza. Il tempo che si impiega in discussioni generali non si perde, perché queste possono avere un certo valore come direttive di governo e, senza dubbio, fino ad una certa misura, sono assolutamente necessarie. Sono la forma del parlamentarismo. Se si esagera, però, questo tempo assorbe quello che deve essere impiegato in provvedimenti concreti legislativi. Quindi, quando rispondiamo no o chiediamo rinvii, eccetera, non dovete sempre pensare che si tratti di capricciosa ostinazione o di paura per la situazione del governo. Si tratta di questo: si tratta di interessi degli elettori, si tratta di interessi dello Stato, si tratta di esigenze urgenti da soddisfare. E, perché non mi diciate esagerato in queste considerazioni, vi voglio ricordare alcune cifre. Sono calcoli, questi, che non sono ufficiali: sono approssimativi, ma sufficienti per dare una indicazione. Dall’8 maggio all’11 dicembre 1948 ecco come si divide il lavoro delle Camere. Mettiamo in una categoria tutto quello che si può chiamare lavoro interno cioè di elezioni, nomine varie, commemorazioni, eccetera. Chiamiamo lavoro politico tutto quello che riguarda dibattiti politici in generale, interrogazioni di carattere politico, interpellanze di carattere politico, mozioni di carattere politico; e infine chiamiamo attività legislativa ciò che è proprio in senso stretto l’attività che riguarda deliberazioni su provvedimenti legislativi. Ora, abbiamo trovato questo (dico approssimativamente): Camera dei deputati: giorni 107, sedute 152, ore 582; Senato: giorni 99, sedute 125, ore 424. Distribuzione del lavoro: Camera: lavoro interno – ne ho spiegato prima il significato –: 24 ore, 4 per cento; politico: 170 ore, 30 per cento; legislativo: 380 ore, 66 per cento. Senato: lavoro interno: 42 ore – e qui c’è il regolamento che ha assorbito parecchio tempo – 10 per cento; politico: 149 ore, 32 per cento; legislativo: 233 ore, 58 per cento. C’è anche il lavoro, naturalmente, delle Commissioni che bisognerebbe indicare. So benissimo che le Commissioni rappresentano un lavoro più intenso e più efficace che non quello dell’assemblea plenaria. Vorrei dire che, se si trovasse il modo di orientare la nostra autodisciplina – parlo ora come deputato – nel senso di limitare, sia pure concentrando, le necessità della parte politica e se invece condensassimo il lavoro nella parte legislativa, in provvedimenti concreti, credo che l’impressione nel pubblico sarebbe migliore e che il Parlamento avrebbe fama migliore. È come democratico che parlo in questo senso, perché evidentemente le eccessive discussioni di carattere politico sarebbero lecite se il congegno parlamentare avesse solo le Commissioni le quali potessero lavorare per proprio conto e per altri provvedimenti legislativi. Ma vorrei richiamare anche l’attenzione dell’opposizione. Io dico che sarebbe possibile collaborare con l’opposizione; e questa può esercitare benissimo su di un progetto di una certa importanza la sua influenza, che può avere – come in certi Parlamenti – conseguenze più letali per il governo che non una discussione generica. Se il governo, per esempio, è costretto ad insistere su di un provvedimento e mette la questione di fiducia, l’opposizione, vincendo su questo punto, ha fatto opposizione più comprensiva e più applaudita di quella che possa essere una discussione generale. Scusatemi se mi riferisco agli affari vostri, ma è affare mio, come governo, di dire che questo governo ha soprattutto il proposito, la volontà e la caratteristica di difendere gli istituti democratici, perché credo sul serio – potete anche forse non prestare fiducia alle mie parole, ma non potete dubitare di tante prove – che questo sistema non sia l’ideale, ma che sia ancora il migliore dei sistemi parlamentari che esistono. Sappiamo che c’è bisogno di molti progressi e l’evoluzione continuerà a raffinare questo strumento parlamentare; ma questo sistema del suffragio universale e della rappresentanza parlamentare, attraverso l’articolazione cui ho accennato prima – Regioni, autonomie comunali, eccetera – questo sistema è, al dì d’oggi, ancora quello che merita veramente lo sforzo, il sacrificio di uomini che dedicano la propria vita alla vita pubblica, che si dedicano veramente al servizio dello Stato. Io concepisco in questo senso il servizio dello Stato, il servizio della nazione: nel senso cioè di difendere soprattutto le istituzioni parlamentari e curare, come governo, non che si indeboliscano perché il governo ne profitti e diventi dittatura, ma che si rafforzino perché il governo possa collaborare con loro. (Vivi e prolungati applausi dal centro e dalla destra). 