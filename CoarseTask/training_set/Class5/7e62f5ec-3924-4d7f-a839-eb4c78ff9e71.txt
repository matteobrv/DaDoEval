Nessuno penserà – anche se il mio discorso non fosse stato preceduto da una relazione sulla storia tecnica del movimento – che io, che a differenza di lodi amichevoli che mi sono state attribuite, non fui della cooperazione fra i collaboratori diretti ma soltanto un discepolo del metodo e dell’idea fondamentale, rifaccia la storia del movimento. Vi parlo soprattutto dello spirito delle cose, di quello che sopravvive, di quell’esperienza, per trarne delle conseguenze che riguardano non soltanto questo istituto ma in genere tutte le regole della collaborazione e della cooperazione nella vita sociale. Devo confessare innanzi tutto a Voi che se nell’animo mio, fin dalla gioventù, è nata una spinta irrefrenabile verso il sistema democratico e se si è – nonostante tutte le esperienze negative – corroborata la fede in questo sistema, non è solo per le esperienze politiche ma soprattutto per le esperienze sociali e per il principio di collaborazione, che ho trovato nelle piccole istituzioni trasformandosi poi in istituzioni maggiori; istituzioni che sono fondate sull’uomo semplice, sull’uomo del lavoro, sull’uomo del senso comune e che mi hanno dato lo specchio di quelle che sono le regole fondamentali ed essenziali della vita. Al di là, al di fuori, al di sopra delle polemiche e delle chiacchiere sta il fatto di questa cooperazione, di questo sforzo di solidarietà nato proprio dal senso di collaborazione comune e sviluppatosi e trasformatosi poi nel campo sociale ed in quello politico. L’amore al popolo minuto, a questo popolo che non ha grandi mezzi per esprimere la propria opinione, per costruire ampie e spettacolari iniziative – ma che ha in sé tanta forza nella tenacia e nella costanza di superare le difficoltà ed essere esempio di progresso – è la molla che ha mosso questo fenomeno. Perché la cooperazione è di grande efficacia generale, anche fuori del suo campo; prima di tutto educa alla democrazia nel senso della uguaglianza e della illimitatezza delle responsabilità. Qui non ci sono azionisti che fondandosi sopra l’acquisizione di una proprietà o sopra una posizione di partenza di ricchezza o di privilegio possano danneggiare gli altri. C’è l’uguaglianza del punto di partenza e c’è viceversa la solidarietà e la garanzia totale di uno per tutti e di tutti per uno. Questo principio della solidarietà si è manifestato nella cooperazione ai suoi primordi, quei primordi che vanno molto a ritroso nel tempo. Bisognerebbe citare gli esempi della cooperazione inglese, della cooperazione italiana: ma basterà ricordare che il primo congresso internazionale della collaborazione internazionale si chiamò Patto di fratellanza ad esprimere senso di solidarietà e senso di responsabilità. Il socio della cooperativa incomincia ad interessarsi della società come roba sua, perché sa che lui stesso ne va di mezzo se l’amministrazione è cattiva; quando entra a far parte dell’amministrazione incomincia a far pratica coi bilanci e sa che non può uscire più di quanto entri e sa che le spese non si possono fare se non esiste il corrispettivo, commisura il rischio dell’iniziativa, sente la responsabilità di una amministrazione cooperativa. Io vorrei augurarmi che tutto il mondo e tutta l’Italia in modo particolare, che tutta la nostra famiglia nazionale fosse una famiglia cooperativa, che avesse delle vostre cooperative non soltanto il senso della solidarietà ma anche quello della responsabilità; che sapesse come il bilancio dello Stato non sia una vacca da mungere senza guardare al nutrimento, una cassa alla quale si possa attingere senza pensare donde verranno i mezzi. Io penso che se i nostri colleghi assieme ai ministri, deputati, senatori formassero una cooperativa ed avessero il senso cooperativo, l’amministrazione dello Stato andrebbe meglio; e lo Stato – soprattutto il Parlamento – avrebbe un controllo maggiore. Io vi domando se in un’assemblea cooperativa avete mai visto la scena del rappresentante di una cooperativa che sorge e dice: «i cinque miliardi proposti sono troppo pochi, ce ne vogliono dieci». Il rappresentante delle finanze risponde: «ma ce ne sono solo cinque». «No, ribatte il richiedente, le esigenze che sono sempre naturali e legittime, i bisogni che sono sempre straordinari impongono di arrivare a dieci». «Ma dove si prendono?». «Questo è affare vostro» afferma il deputato o il rappresentante della categoria. No, signori, è affare di tutti, è affare cooperativo perché se i mezzi non ci sono è il bilancio dello Stato che va in malora; e se va in malora il bilancio dello Stato crollano con lui i valori della moneta e tutta la base economica dell’amministrazione pubblica. Quando penso alla cooperazione, penso che questo suo metodo e questo suo organismo di contemperata responsabilità, è cosa da invocare come rimedio anche alla nostra politica amministrativa. Quante volte avete sentito che un rappresentante dica: «facciamo un po’ di conti?» o «vediamo alla fine dell’anno che cosa arrischiamo?». Lo Stato ha ormai 1.200 miliardi di entrate e più di 500 – senza tener conto delle amministrazioni speciali – sono necessari per pagare le spese di amministrazione; su quelli che restano 100 miliardi rappresentano il debito vitalizio, 100 miliardi fino a ieri e 130 con i nuovi aumenti, le pensioni di guerra che dobbiamo pagare perché rappresentano un debito sacrosanto; 100 miliardi se ne vanno per il servizio debiti. Totale 800 miliardi su 1.200 di entrate. Restano 400 miliardi. Io vorrei che quando si chiedono aumenti, quando si chiedono soprattutto aumenti della spesa amministrativa, gli egregi collaboratori pensassero alla cooperativa; pensassero alla situazione di certe Banche che sono arrivate a tener alto il tasso di interesse perché le spese di amministrazione sono troppo gravi; pensassero alla semplicità delle nostre cooperative, allo sforzo di contenere le spese di gestione ed al criterio di responsabilità che vi è esercitato. Voi comprendete cari amici cooperatori, che io invece di venir qui, come sarebbe stato mio dovere a rendere omaggio alla Vostra attività, a ricordare i fondatori e gli amministratori, sono venuto a sfruttare un poco l’opera vostra. Vengo ad utilizzarla e la utilizzo proprio dicendovi bene del vostro sistema ed augurandomi che il sistema si allarghi e che il senso di responsabilità diventi patrimonio della vita sociale e della vita comune. L’amministrazione della cooperativa è, inoltre, anche una scuola per amministratori dei Comuni e delle Regioni: lo abbiamo visto in pratica perché se abbiamo voluto trovare dei bravi amministratori comunali, ci siamo dovuti rivolgere a coloro che hanno fatto le loro esperienze nelle cooperative, nei caseifici, nelle casse rurali ed in qualsiasi altra forma di cooperativa. Credo che anche la Regione risenta oggi un vantaggio da certe esperienze fatte; e più dovrà sentirne domani. Ma perché mi fermo al Comune, alla Regione, all’Italia se oggi al di fuori di noi si parla di cooperazione internazionale europea? È lo stesso concetto, lo stesso principio che si muove, onde certi discorsi che sembravano strani da parte dei fondatori del nostro movimento, non erano poi così vani se si pensa che oggi il principio e lo spirito di quegli ideali sono diventati una necessità internazionale. Non c’è altra scelta: possiamo scrivere articoli sui giornali, possiamo dar fiato al nostro impeto oratorio ma non c’è che una scelta; la cooperazione vuol dire pace e fuori della cooperazione c’è la guerra. Pensate che questo nostro principio che Voi avete attuato è lo stesso principio che si deve attuare per salvaguardare la pace. Cooperazione: e perciò il tentativo della unione doganale italo-francese; perciò il progetto Schuman nel campo dell’acciaio e del carbone; perciò i progetti di cooperazione dell’OECE, i progetti di Strasburgo. Dicono gli scettici, quelli che vogliono sapere e prevedere l’avvenire, che sono tutte chiacchiere, vi saranno, dicono, alcune conversazioni il cui risultato sarà zero, vi saranno discussioni che non avranno alcun esito pratico, ma se questo fosse vero che cosa rimarrebbe? Resterebbe soltanto la esaltazione della guerra. Io guardo alla storia vicina della nostra gioventù che è l’esperienza più bruciante: se rimane solo l’esaltazione della guerra come un principio di progresso resta una sola fede, quella dell’avventura, una soluzione quella di un conflitto tragico, oggi o domani da una parte o dall’altra. È una finale obbligata, che non conosce assolutamente ritorno. Quando voi sentite questi scettici, i quali dicono che tutti gli sforzi di collaborazione finiranno col dare all’Italia un pugno di mosche mentre altri avranno fatto i loro affari, rispondete: No! Nessuno farà degli affari; e poco importa perché un eventuale conflitto sarà di tale gravità e di tale intensità che tutti soccomberanno, che non ci sarà salvezza per alcuno, né per i vincitori né per i vinti. Talvolta mi pare di risentire le voci del 1914, quando Mussolini scriveva: «è il sangue che dà il movimento alla ruota sonante della storia» quando altri nazionalisti come il Maraviglia scrivevano: «vogliamo che l’idea della guerra entri nell’anima del popolo per creare una situazione di spiriti e di fatti tali per cui lo Stato possa fare la sua politica estera senza esitazioni, che la nostra attività internazionale non sia frenata da necessità attuali». E quando il fondatore del nazionalismo – precursore del fascismo – Corradini , insegnò col Mongler che «la guerra è sempre stata la grande macchina che elabora il progresso e che l’aumento della popolazione in Italia, lo stesso aumento prepara la guerra perché il senso della guerra si annida nel seme fecondatore dell’uomo». Perché, amici, miei, rievoco queste voci lontane? Le rievoco perché disgraziatamente non sono immagini storiche superate ma sono sentimenti che ancora esistono ed attraggono la gioventù, che afferrano ancora gli spiriti in una parte nobile dei loro sentimenti: in quelli dell’eroismo e del sacrificio di sé stessi; che si ripresentano, che fanno capolino non più con frasi così energiche e così chiare, non più con così evidenti conclusioni ma che, gira e rigira, rappresentano una preparazione psicologica alle stesse conclusioni. Tanto più che vedo riapparire, contemporaneamente allo spettro di queste idee, lo sforzo per deprimere il Parlamento: il Parlamento, amici miei, ha tutti i suoi difetti, ed io stesso ne sento quotidianamente le conseguenze; il Parlamento – come la democrazia – ha un sistema che scricchiola perché non sempre è oliato a sufficienza dal buon volere di coloro che maneggiano lo strumento. Ma il Parlamento, in Italia, oggi è tutto e non c’è altra autorità fuori del Parlamento. E se il Parlamento è disprezzato a quali autorità farete appello Voi? Il Parlamento oggi è lo Stato: se l’autorità del Parlamento va perduta è perduta l’autorità dello Stato. Ecco perché noi, pur facendo le critiche necessarie e facendo, com’è nostro dovere, della esperienza una lezione, come principio generale dobbiamo difendere il sistema parlamentare e metterci contro coloro che il Parlamento vogliono umiliare contro coloro soprattutto che del Parlamento si servono per ben altri fini. Ecco perché io, quale rappresentante del governo, dinanzi alle autorità devo dire: autorità, voi esistete, noi esistiamo, solo in quanto il Parlamento salvi con la sua dignità e la sua efficienza quella della democrazia italiana; se questo non sarà non crediate che si suscitino altra autorità, che da un altro regime possa sorgere il principio ricostruttivo e la forza dell’Italia. Bisogna rafforzare il sistema parlamentare: cercare di correggerlo, di rettificarlo, di migliorarlo ma sostenerlo, perché è ancora l’unico vincolo dell’autorità e della sovranità popolare. Bisogna insistere con tenacia in una politica ferma e dignitosa di cooperazione. Non possiamo lagnarci di certe accuse straniere che noi dobbiamo fermamente respingere, ma che hanno avuto disgraziatamente delle parvenze di verità per coloro che ci osservano. Abbiamo dovuto attraversare il periodo della neutralità del 1914-15, nel quale per una fatalità, anziché poter pubblicare subito il testo del trattato che legittimava onestamente la posizione dell’Italia, si è dovuto tacere, lasciando dilagare la discussione che invocava criteri machiavellistici anche allora esaltati. E lasciamo stare la famosa frase «la guerra continua» nel momento in cui si era deciso di non continuarla, lasciamo stare gli attacchi alla Francia e alla Grecia. Oggi noi dobbiamo riottenere la fiducia internazionale su di una linea leale e dignitosa con la forza che deve essere nel nostro spirito, che deve darci energia nel respingere le accuse e le offese degli avversari, per cui si riconosca che la democrazia italiana segue nei suoi rapporti con gli altri paesi una retta e comprensiva condotta. Dobbiamo parlare di cooperazione anche con i vicini; o come a Udine ho avuto occasione di parlare agli jugoslavi , qui ci sarà occasione per toccare il tasto dei nostri rapporti con i gruppi etnici tedeschi. Noi siamo stati molto leali nell’esecuzione dell’accordo di Parigi; molto leali e molto attenti ma naturalmente l’esecuzione non si poteva improvvisare; ci volevano i provvedimenti legislativi e amministrativi necessari. Quando però il 2 febbraio del 1948 abbiamo pubblicato il decreto legge per l’attuazione dell’accordo che rendeva possibile l’acquisizione della cittadinanza agli optanti del 1939, il ministro degli esteri Gruber ha dichiarato che «tale atto era uno dei più importanti per una duratura collaborazione italoaustraiaca»; nel marzo del 1950 abbiamo concluso con il governo austriaco un accordo per cui è cessata quella forma di coazione degli optanti e si è concessa loro la possibilità di rimanere in Austria contro una serie di concessioni da parte nostra per quelli che hanno chiesto di ritornare, concessioni di carattere professionale e sociale che riguardano la reintegrazione ai posti precedentemente occupati, compatibilmente alle possibilità – la concessione di pensione, assistenza ecc. –. Devo dire con soddisfazione che i rappresentanti del gruppo linguistico tedesco al Parlamento hanno fatto dichiarazioni chiare e leali circa i loro rapporti con lo Stato italiano: bisogna valorizzarle perché si tratta di un elemento psicologico importante; non bisogna diffidare fin dall’inizio ma avviare la sostanza di questa dichiarazione alla sua esecuzione pratica e trarne incoraggiamento. Tuttavia più che discussioni sui giornali, più che gli inasprimenti polemici giova una collaborazione profonda: anche qui l’unica strada è quella della cooperazione. Se non c’era la Regione? Chiederà qualcuno; rispondo io: se non c’era la Regione, ci sarebbero stati la Provincia e Comuni; anzi, con l’autonomia, avendo facilitato l’incontro economico tra Trento e Bolzano, abbiamo superato l’antica antitesi. Non c’era altra strada: entrambi i gruppi sono costituiti da cittadini italiani che parlano tedesco o parlano italiano: non importa. Io vi dico – e non voglio far cenno a posizioni recenti di carattere polemico – che bisogna collaborare a questa distensione. So d’altra parte che gli italiani che stanno nella Provincia di Bolzano rappresentano il proletariato nei confronti degli autoctoni i quali possedendo i beni e la terra si trovano in una posizione privilegiata; come nella Costituzione, nelle leggi, nella politica sociale il problema del lavoro è preminente, così ci dobbiamo occupare di questo proletariato che non ha i beni di coloro che vivono da secoli in quella terra e che vogliono tuttavia vivere e operare nella situazione che la storia ha loro offerto indebolita. Così vi assicuro che il governo farà di tutto per favorirli, che è impegno del governo il riconoscere come il problema economico del proletariato dell’Alto Adige sia per tre quarti italiano. Dobbiamo aiutarli questi italiani: ma come possono pensare essi, come possono aver paura che noi li dimentichiamo? Noi vogliamo rendere loro giustizia. Abbiamo fatto e faremo del nostro meglio ma riusciremo a fare di più solo se troveremo in tutti senso di responsabilità, di lealtà, di collaborazione. Soprattutto abbiamo bisogno di pazienza perché non si può improvvisare l’assetto di una Regione o di una Provincia, né i contatti tra i due gruppi etnici si possono consolidare in pochi mesi. Ci vogliono forza, energia, senso di responsabilità; io dico agli abitanti della Regione di lingua tedesca: non tornate indietro! Favorite coloro i quali apertamente, onestamente si comportano secondo lealtà con lo Stato italiano, in modo che si sentano italiani anche se parlano un’altra lingua; voi siete parte della famiglia italiana che vogliamo e dobbiamo aiutare. La cooperazione mi conduce lontano. Ma io sono già arrivato in questo settore alla conclusione, che vale più che per il governo, per i rappresentanti della Democrazia cristiana: noi siamo aperti a tutte le tendenze che vogliono riabilitare gli alti valori morali della nazione: ma abbiamo una preoccupazione; non si deve coltivare lo spirito disgregatore che porta ai conflitti, ma praticare una politica di cooperazione. Sono lieto di aver letto l’ordine del giorno del gen. Cadorna e di Parri a proposito dei doveri nostri verso coloro che hanno combattuto al di qua nelle file della Repubblica sociale italiana; non possiamo distinguere nel campo dell’assistenza là dove ci siano italiani che hanno sofferto per qualunque causa; naturalmente non si tratta di equiparare i combattenti dell’una e dell’altra parte nei valori e nell’apporto patriottico; sarebbe offendere coloro che hanno combattuto per la giusta causa che era quella della libertà, dell’onore e della giustizia, ma di fronte al bisogno e alle sventure dimentichiamo il passato. Questo è un programma di assistenza che non potremo attuare improvvisamente, ma è una necessità per la quale i tempi stanno maturando. Non vi ha colpito a proposito di cooperazione e di lavoro comune la faziosità del dibattito sulla legge del Mezzogiorno? C’è stato un liberale che ha detto: «al Mezzogiorno passate cento miliardi all’anno, perché non 150? Ci pare troppo poco». Chissà poi perché 150, chissà da che cosa sia stato desunto questo dato; era un piccolo tentativo di sminuire il nostro sforzo. E che dire dei comunisti e dei socialisti. Per svalutare la nostra opera sono andati a riabilitare uomini che avevano sempre criticato ed hanno citato persino una statistica del 1924 in cui si espone e si esalta lo «sforzo compiuto nel passato dallo Stato per il Mezzogiorno». Bisogna cambiare la struttura sociale hanno detto e noi abbiamo risposto che vogliamo la riforma agraria, la riduzione della grande proprietà, lo spezzettamento del latifondo e che questo è già cambiare la struttura sociale. Hanno replicato gli oppositori: non basta in quanto bisognerebbe anche dare un altro spirito ai contadini. Si tratta, hanno aggiunto, di un altro sistema per asservire il Mezzogiorno all’America. Ai signori deputati comunisti del Mezzogiorno che si oppongono per faziosità, noi vorremmo dire che se la pioggia dei miliardi cadesse nelle pianure del Settentrione, anche nei pochi centri dove esistono cellule comuniste i contadini la penserebbero diversamente; ed i contadini rossi non mostrerebbero certamente lo spirito di opposizione dei loro parlamentari. Altro sintomo di mancata cooperazione, lo si può desumere dal tentativo di far rinascere il movimento anticlericale. Ci sono taluni vecchi liberali massoni (fortunatamente sono molti quelli che non lo sono) che non possono tollerare che in questo dopo guerra si siano succeduti tanti governi in cui la Democrazia cristiana ha la maggioranza. Ci sono poi i giornali di estrema nei quali pagine intere sono quotidianamente dedicate a questioni teologichereligiose in un tentativo di confondere le coscienze e di destare contro di noi dei sospetti in ordine alla libertà. Vorremmo dire a questi signori che seguiamo il loro gioco da vicino: si vuol forse tentare di abbattere la Democrazia cristiana attraverso un fronte anticlericale? Quando ne ho parlato la prima volta in Senato di fronte ad un discorso di Nenni di rimettere in discussione il Concordato ho ammonito che il ritorno di un conflitto in questo momento fra Stato e Chiesa sarebbe fatale per lo Stato italiano, perché non servirebbe che a dividere il popolo e ad avvelenare gli animi. E non parlo per la Chiesa che dalle persecuzioni sempre trasse certezza di vittoria; né parlo perché un simile campo di lotta e di discussione possa essere favorevole ai cattolici; tutt’altro: non parlo nel loro interesse ma nell’interesse della solidarietà della nazione e dei lavoratori poiché le questioni che urgono sono quelle della disoccupazione, della ricostruzione, della riforma agraria; problemi, questi, sui quali bisogna raggiungere l’accordo. Io vi ricordo che noi vogliamo restare fedeli alla Costituzione, vi ricordo che ci sono in Italia 19 culti riconosciuti sui quali bisogna raggiungere l’accordo. Voi festeggiate oggi 50 anni della Vostra istituzione; ma se guardate a mezzo secolo di vita dello Stato italiano, trovate lotte che ritornano ogni tre o quattro anni: lotte sullo scandalismo, lotte sociali, lotte anticlericali. Vi racconterò a questo proposito un episodio parlamentare del 1908 molto significativo. Si è soliti oggi esaltare Giolitti: ma i vecchi ricordano che veniva considerato un tempo come il ministro della malavita ; lo si esalta oggi e si dice che è il ministro della vita buona. Nel 1908 in una discussione sull’insegnamento religioso, provocata da un ordine del giorno dei deputati cattolici – i pochi di allora – si scatenò un dibattito che venne soprattutto dal settore della estrema composto di radicali e socialisti. Anche allora si colse l’occasione per unificare tutti i settori sotto la bandiera dell’anticlericalismo. Giolitti si alzò e concluse: io credo che questo tentativo sia il tentativo più vano che si possa immaginare. Ma siccome il progetto di dividere gli italiani in clericali e anticlericali non ha alcuna probabilità di riuscire io credo che parecchi abbiano preso questa bandiera di anticlericalismo per fondere insieme tutti i partiti che siedono in quel settore (estrema) ma che non sono tra loro d’accordo. Infine la bandiera anticlericale sollevata dall’on. Bissolati mi ricorda una denominazione che era stata data al programma di Stradella. Si era detto che servì come attaccapanni a cui ciascuno poteva andare ad appendere il cappello senza poi rendere conto della sua opinione. Io crederei che l’on. Bissolati debba essere molto meravigliato di aver visto certi cappelli appesi al suo attaccapanni. Al di sopra poi dei clericali e dei liberali sta lo Stato, cioè l’autorità sprema in tutti i rapporti della vita politica e della vita civile. Ebbene questa conclusione la faccio mia e dico che sarebbe somma avventura se si volessero oggi dividere gli italiani in clericali e anticlericali. Intendiamoci bene sulla definizione per non confondere i cattolici coi clericali; il clericale è colui il quale cerca la persecuzione degli altri nel tentativo di opprimere la libertà delle coscienze altrui, l’anticlericale è colui il quale cerca la persecuzione del cattolico per mala convinzione circa le opinioni del cattolico stesso. Ma la Costituzione prevede la più ampia libertà in riguardo; avete mai visto che noi siamo intervenuti in qualsiasi problema di fede, di religione, di culto? Questa è competenza riservata all’autorità spirituale ed alla coscienza individuale. Ma quando si tratta di regole che riguardino lo Stato abbiamo la Costituzione coi suoi limiti e le sue norme e noi le seguiamo. Ecco qual è la garanzia massima per coloro che non la pensano come noi. Dal Cristianesimo – poiché noi ci chiamiamo democratici cristiani – non è che deriviamo speciali regole di credenze o di culto che appartengono alla sfera della Chiesa. Noi ci chiamiamo cristiani in questo senso: che deriviamo, utilizziamo il Cristianesimo nelle regole direttrici della vita sociale e politica. Cioè cerchiamo di estrarre da queste convinzioni profonde della nostra popolazione quelle qualità spirituali, quel codice morale, quelle norme del costume che rappresentano una necessità di vita. Utilizzando questi princìpi di civiltà per fare opera di progresso e di trasformazione sociale in senso costruttivo. Nessuna rinuncia, né alla libertà, né ai valori civili, militari ed eroici, purchè non degenerino in nazionalismo e non corrodano le basi della democrazia. La materia amministrativa, le strutture sociali sono materie di discussione, di elaborazione per ogni cattolico, materia opinabile che si può discutere, che si deve elaborare, che si deve migliorare con metodo democratico. Io vorrei ricordare ai nostri anticlericaletti che stanno sforzandosi di resuscitare la polemica anticlericale sotto le vecchie bandiere verdi e rosse, vorrei ricordare quello che avviene negli altri paesi. Nel Belgio, nonostante il contrasto fra socialisti e cattolici per la questione monarchica – questione opinabile, che non ha niente a che fare con la Chiesa – il 9 giugno a Parigi, il socialista Spaak ebbe a dichiarare: «Credo fermamente che l’Europa non come territorio, ma come civiltà, potrà soltanto essere salvata da uomini di buona volontà di tutte le fedi religiose. L’Europa deve porre fine ad una divisione letale fra Cristianesimo e socialismo; deve essere possibile superare i contrasti storici che si risolvono in lotta fra clericalismo e anticlericalismo, ormai superato e fuori moda». Questo dice un socialista di buona fede. Questo dice un socialista, passato attraverso le amministrazioni del suo paese in posizione di primo piano, guida di un grande movimento sociale. Questo sia detto per spiegare il nostro sforzo di collaborazione con tutte le forze socialiste in quanto si ispirano nettamente a princìpi di democrazia: esse troveranno in noi non dei reazionari che vogliono soffocare le altre correnti in nome di pregiudizi religiosi, ma dei collaboratori che vogliono lavorare per il progresso onde fermentare quel sentimento evangelico che hanno coltivato nel proprio spirito. Veramente è un travaglio oggi essere ai posti amministrativi ed ai posti pubblici. Voi lo sapete se siete a capo di una cooperativa, lo sapete ancor meglio se siete a capo di un Comune o delle Provincie o della Regione. Lo sapete voi deputati, voi senatori quale travaglio, quale sforzo costi l’adeguare alle necessità le possibilità che sono limitate, quale sia l’ansia di ricostruire quello che è andato in rovina, di far sempre meglio. È tormentoso constatare che non si possono risolvere certi problemi: è qualcosa come quello di cui parla S. Paolo «le creature urgono e gemono e soffrono come i dolori del parto, sospirando la libertà». Così è della nostra politica, del nostro sforzo quotidiano, del nostro tormento di ogni ora, per poter arrivare a far progredire il paese per combattere la disoccupazione, per sfamare chi non trova alimento, per aiutare chi non ha mezzi. Tutto questo sforzo ci è del resto insegnato da voi, dal vostro esempio, da voi che avete ricostruito, dopo una guerra e dopo l’altra, i vostri impianti, i vostri capitali, che avete superato le difficoltà con fatica e con tormento. Quando io parlo di pazienza, intendo proprio parlare della sofferenza, di non poter soddisfare le legittime richieste, di dovere dire: aspettate a chi non può aspettare. Ma il parto è la creazione della società di domani: non bisogna perdersi di coraggio se i nostri giorni sono contrastati, se le consolazioni sono poche, se gli attacchi sono continui; bisogna guardare innanzi. La storia è fatta così, le nazioni sono fatte così. La democrazia va migliorando lentamente. Quello che importa è avere la visione chiara di quello che deve succedere: servire il proprio paese, servirlo con coraggio. Tutte le amministrazioni di qualunque grado ed ordine debbono servire. Cinquant’anni di sindacato, cinquanta di Italia. Ebbene, io vi dico che l’Italia sta rinnovandosi; fra 50 anni io non ci sarò, ma qualcuno di voi si ricorderà di queste mie parole: fra 50 anni il nostro paese sarà migliorato, sarà più forte, il suo popolo collaborerà ancor di più, sarà ancor più cosciente, perché avrà tratto un grande insegnamento della sua esperienza e del suo attuale sforzo. Bisogna essere uniti, coraggiosi e fieri delle nostre azioni. I comunisti, si sa, sono contro tutto quello che unisce, contro il Patto atlantico, contro l’OECE, contro l’Unione europea, si oppongono ad ogni ricostruzione di nuova vita, perchè guardano sempre al loro piano di conquista comunista. Nonostante questa loro opposizione e nonostante il pensiero contrario del loro capo, esprimo la convinzione che non vi è prospettiva di nuove guerre. Una delle ragioni è perché si spera di vincere attraverso la guerra fredda, attraverso l’erosione interna degli Stati. Guerra fredda, dunque, lunga: prendiamo e accettiamo questo lungo respiro di tempo. Il 1° maggio alla sfilata a Mosca, fra i cartelli ve ne era uno con l’immagine di Togliatti e con la dicitura «il duce del popolo italiano»: basta coi duci! Entrino i comunisti, se ne sono capaci, nella democrazia, vivano nel sistema democratico; altrimenti noi vigileremo con tutte le forze perché sovversioni non ne avvengano. In Russia, per incoraggiamento, è stata ricordata un’affermazione di Togliatti al Comitato centrale del Pci: «condizioni obiettive per il trionfo del comunismo in Europa esistono già attualmente. Solo l’intervento dal di fuori riesce ancora a conservare artificiosamente la vita al capitalismo e al governo borghese». Togliatti conservi questa speranza, ma noi in campo democratico abbiamo la forza per opporci ed impedire che ciò avvenga, facendo appello a tutti i concorsi di onesta volontà. Sappiamo che la causa nostra non è una di quelle locali, di poca importanza, circoscritte, ma la causa di tutto il mondo libero. Quello che ci divide in questo momento è un problema fondamentale: dobbiamo collaborare con sincerità alla costruzione di un mondo libero, o dobbiamo prendere un’altra strada? Non si tratta fra di noi di divisioni artificiose, o di piccolo momento per questa o quella questione: si tratta di scegliere fra la volontà comunista, che agisce nel mondo per un regime internazionale di dittatura, o la volontà degli uomini liberi che vogliono libertà e democrazia. 