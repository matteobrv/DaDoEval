Amici calabresi, voi non potete immaginare la commozione che mi ha preso stamane appena giunto al paese di Monte Scuro allorché, sceso di macchina, mi sono affacciato su questo vostro altipiano. Non potete immaginare la commozione che mi ha preso nel vedere luoghi tanto simili alle terre del mio Trentino e tanto diversi da quelle verdi praterie. E mi son detto: come mai tanta diversità? Vorrei subito dirvi che a questo interrogativo io non ho dato la risposta che di solito suol darsi dai settentrionali – e anche da qualche meridionale – e cioè che la diversità derivi da una certa caratteristica propria nel carattere dei meridionali: vi confesso che anche io per molto tempo ho avuto questa sensazione, ma vi aggiungo ancora che questa sensazione più non ho da quando in visita ad un paese straniero, ad una grande nazione amica ho potuto constatare che cosa abbiano saputo fare i calabresi, quanto abbiano essi contribuito al progresso di quel popolo. Voi scuserete se, dopo aver ascoltato la magnifica relazione del prof. Caglioti , dopo aver espresso la mia ammirazione per quello che già si è fatto e progettato, per l’ardimento con cui i piani sono stati costruiti e le probabilità ormai mature per la loro attuazione, per quanto riguarda la Sila , scuserete se giunto quassù, al centro della Calabria e forse al centro del Mezzogiorno darò uno sguardo generale che va al di là di quello che è il problema specifico della Sila e della Calabria. Il governo non ha fatto niente? È difficile affermarlo. Ma ha fatto abbastanza? Anche questo è difficile dirlo. Ricordatevi però di una cosa (perché quando il pane bianco è tornato non dimentichiamo rapidissimamente il pane nero); ricordatevi che fino a ieri non avevamo in Italia il pane, che non avevamo il carbone, che non avevamo la possibilità di trasporti, che non avevamo ricostruito le strade (e molte ancora sono da ricostruire), che non avevamo riattato i ponti (e molti sono ancora da riattare). Ricordatevi che noi abbiamo ereditato un’Italia ed un Mezzogiorno affranti e prostrati dalla guerra; prostrazione e regresso che si sono affiancati, sofferti e patiti nelle età anteriori. Un governo non ha che i mezzi che ha il popolo. Un governo non può inventare i mezzi, al di là di quelli che ha la popolazione stessa. Il governo non può far altro che tirare una sintesi delle possibilità. Quindi non è che io venga qui per scusare i passati governi; vengo qui per dire che quello che abbiamo fatto è stato poco, è vero, ma che ciò è dipeso dalle circostanze del dopoguerra e che a mano a mano che i postumi della guerra vengono rimarginati dovremo fare molto di più e molto di più faremo. Ma qualcosa si è pur fatto; in Calabria, dal ’45 al ’47 sono stati eseguiti (e chi lo direbbe?) 2.245 lavori pubblici, per 5 miliardi e 23 milioni. Dove sono andati, si dice genericamente? Perché? Perché noi vediamo i vuoti e non vediamo quel poco che si è riempito. Dal ’47 al ’49, all’ottobre del ’49, abbiamo compiuto 4.198 lavori per 11 miliardi e 227 milioni. Vedete come la parabola è andata su. Questo io vi dico non perché intenda menarne vanto, ma per darvi la convinzione, l’assicurazione che la parabola va in su, e dovrà andare ancora più in su. Dal 1° ottobre ’49 sono in corso lavori per circa 5 miliardi e 212 milioni. Vi potrei leggere tutti i particolari ed elencare tutti i singoli Comuni, ma non mette conto: voi li conoscete di già. E del resto sarebbe anche inutile perché io non credo che voi contestiate le cifre; è se mai, come dire, la modestia delle cifre che voi disapprovate. Ma disgraziatamente il cassiere nostro, che si chiama ministro del Tesoro, deve lavorare con queste cifre. È inutile che vi ripeta un argomento tale che a voi, uomini di buon senso e uomini di capacità costruttiva, deve apparire ovvio: il governo non può fabbricare la moneta. Se la fabbrica, è un falsario, perché abbassa automaticamente i salari ed i redditi. Non lo può fare. Allora i lavori, i progressi si fanno con i denari che entrano e con i risparmi; i risparmi nella forma di prestiti, se vengono dati allo Stato, o altrimenti in forma di iniziativa privata. Voi mi direte: questa azione è necessaria, è utile. Ma è sufficiente per agire in profondità? No, ci vuole una incisione programmatica, una volontà unificata, una preparazione tecnica matura, un finanziamento rapido. E sono questi elementi che si possono riconoscere come attribuiti al piano della Sila, rispettivamente in regioni confinanti di cui vi ha parlato in dettaglio, con altissima convinzione e con profonda esperienza, l’amico Caglioti. Qui il problema si allarga. Appena noi abbiamo pubblicato le decisioni riguardanti il finanziamento della Sila e zone finitime, c’è stato subito un chiedere da molte parti e si sono manifestate agitazioni che non sono ancora composte. Ora dobbiamo dire subito: distinguiamo bene. C’è un sistema di emergenza, un sistema che non deve durare lungo tempo, per venire incontro ai bisogni più urgenti, alle necessità più impellenti ed è quello dell’assegnazione delle terre incolte. Questo è un mezzo di emergenza, che direi, si presenta come necessità in certe zone e specialmente si presentava quando non c’era il pane, quando bisognava direttamente procurarsi il pane della nostra terra. Ora io vorrei che nel pubblico italiano si distinguesse chiaramente fra quello che è il provvedimento di emergenza, e che riguarda le terre incolte, e quello che deve essere la riforma agraria. La riforma agraria deve essere naturalmente congiunta alla trasformazione; essa è quindi contemporaneamente provvedimento di bonifica, di costruzione. Voi ricordate che i provvedimenti di assegnazione delle terre incolte risalgono al primo dopoguerra. La concessione di terre incolte o a coltura insufficiente riguardava allora settecento cooperative per centocinquantamila ettari. Le province classiche per queste concessioni furono anche allora: Calabria (Catanzaro), Sicilia (Agrigento), Sardegna (Sassari), Lazio (Roma). Nel secondo dopoguerra, nel momento della più acuta esigenza, cioè nel dicembre ’47, abbiamo avuto circa centocinquanta ettari lavorati, dico lavorati, perché le concessioni alle cooperative sono andate fino a duecentocinquantamila ettari. Ma queste cooperative in realtà cosa erano? Delle ditte collettive che si dividevano subito, facilmente, in rapporto individuale. La terra veniva data in affittanza per alcuni anni (in media sei anni ed in qualche caso nove anni) ed il rapporto rimaneva un affare privato fra chi occupava la terra e il proprietario. Come ho già detto, le disposizioni concernenti l’assegnazione delle terre incolte sono disposizioni di emergenza introdotte subito nel dopoguerra per esigenze particolari che si presentano ancora in qualche zona con molta acutezza. Queste esigenze vengono oggi risolte con le leggi esistenti: la prima presentata da Gullo , la seconda dal ministro Segni, che ha perfezionato la prima. Ora è indubbio e dobbiamo dirlo: la legge fatta con tutta la migliore volontà, nella pratica, nell’esecuzione si è dimostrata troppo lenta. Le commissioni sono troppo lente: forse per l’aggravio eccessivo che pesa sui magistrati che sono chiamati a presiederle. E quindi io direi che il sistema delle concessioni attraverso le commissioni non si è dimostrato un organismo sociale sufficiente. Bisogna che si pensi ad aggiornare questa legislazione, a creare lo strumento agile, di modo che quando sorge il bisogno di queste terre, onestamente, rapidamente vengano messe a disposizione di chi ne ha bisogno. Questo è problema evidentemente di sentimento sociale, bisogna essere pervasi dal senso sociale. Amici miei, se noi andiamo innanzi col criterio della proprietà assoluta, o per meglio dire con il criterio assoluto della proprietà, che è un criterio assolutamente ingiusto e superabile e superato, evidentemente non arriveremo mai a quella giusta considerazione sociale che è indispensabile per venire incontro alla povera gente, che non ha terre da coltivare. Ma è necessario distinguere nettamente tra provvedimenti contingenti per fronteggiare una determinata situazione e la riforma agraria, che deve muoversi con diverso ritmo per i profondi riflessi che può avere nell’economia agricola nazionale. La riforma, che deve condurre alla conquista della terra, è un assestamento definitivo. Questo vi prego, colleghi in giornalismo di farlo notare bene ai vostri lettori, perché tante volte mi sono incontrato in una confusione fra l’uno e l’altro. E perché dico questo? Dico questo perché, se si può riconoscere nel sistema di provvedimenti immediati e contingenti una certa giustizia, vi si può ricorrere con provvedimenti più energici e più realistici di quelli che sinora sono stati presi. Come ho accennato, ed è intenzione del governo, lo stesso ritmo non si può adoperare per la riforma agraria; la riforma definitiva, la conquista, la redenzione definitiva della terra, la trasformazione della terra. Qui c’è il problema della produzione che acquista importanza, accanto al problema sociale della distribuzione. E qui che speranze dobbiamo nutrire? Vi dico che, se dovessi stare alle cifre con la matita alla mano, fare calcoli, tirare la conclusione, mi sentirei venir meno; perché se pochi giorni fa, facendo la massima pressione (vero amico Segni?) sul ministro del Tesoro, gli abbiamo strappato la quota sul nostro bilancio, sul nostro povero bilancio, necessaria per affrontare sul serio i lavori nella Sila, dobbiamo riconoscere che se dovessimo in tutto il paese contemporaneamente, ma specialmente in tutto il Mezzogiorno, iniziare l’opera con la stessa energia e con la stessa necessità, il nuovo bilancio non potrebbe reggere. Noi contiamo, naturalmente, sulla cooperazione dell’America e qui mi pare che non ci sia molto da aggiungere alle parole così entusiastiche dell’amico Mac Clelland : ma è certo che in Italia bisogna convogliare con la maggiore coordinazione possibile gli aiuti che ci vengono dall’America verso la redenzione della terra e verso la distribuzione della terra. Il problema della distribuzione che forse in America non è sentito come da noi – perché là di terra ce n’è per tutti mentre da noi, disgraziatamente, c’è troppa gente e troppo poca terra – il problema della distribuzione diventa una necessità. Noi dobbiamo dire anche qui ai nostri amici americani: non siamo rivoluzionari che vanno a cercare le questioni sociali da risolvere tumultuosamente; siamo uomini compresi da un senso di umanità, da un senso di fraternità e, se permettete, di cristianesimo applicato (purtroppo di cristianesimo ce n’è tanto ma tanti non lo applicano). Da tempo le condizioni di distribuzione delle terre in Italia non sono più possibili, perché non garantiscono abbastanza la vita. I tecnici nella Sila lo vedono; vedono il corso di questa riforma che implica anche la ridistribuzione della terra. La ridistribuzione senza l’opera di bonifica, quindi senza l’intervento della spesa pubblica, condurrebbe al fallimento. Lo sappiamo, lo sapete voi. C’è una storia anche su queste stesse montagne e c’è del resto la esperienza umana dappertutto. Noi non possiamo dividere la terra e poi stare a guardare: dobbiamo dare i mezzi perché, una volta divisa la proprietà, le nuove siano difendibili e concorrano al progresso e alla produzione nazionale. Non bisogna mai dimenticare che, se c’è un quesito di rapporti economici, quindi sociale e quindi di giustizia verso l’individuo, verso il contadino, il piccolo proprietario, c’è anche un problema di equità per la collettività nazionale: la produzione nazionale. Noi non possiamo fare una riforma la quale tenga conto semplicemente del criterio sociale, o tenga conto semplicemente del criterio della produzione. Hanno torto quelli che badano solo a ripetere: produzione, produzione, come hanno torto quelli che dicono: spartire, spartire!, senza riflettere che l’una e l’altra cosa sono assolutamente vincolate per essere, per rappresentare veramente un progresso reale. Perciò la riforma è onerosa, più lenta, è un problema finanziario di prim’ordine. Sfogliando gli annali parlamentari, quante volte ho trovato il nome di Calabria. Quante volte lo slogan: agricoltura in Calabria. Quante volte le cose che diciamo adesso, e qualcuno crederà di inventarle, le troviamo scritte stampate. Ecco, ad esempio, un discorso di Sonnino del 1904. Allora credevamo di risolvere il problema sollevando i proprietari dalle tasse, ma Sonnino ammoniva: «quando anche supponete completamente estesa la presente legge, in tutti quanti i compartimenti del Mezzogiorno e delle Isole, non avreste ottenuto alcun miglioramento di fatto, né cura organica avreste ottenuto del male che travaglia più profondamente quelle regioni. Per il contadino meridionale non avrete fatto nulla: per lui rimarrà intatta la più scandalosa usura, malgrado tutti i vostri generosi aiuti a credito agrario. Immutati i patti più duri, più anti-economici, più antiquati che lo opprimono: egli resterà ugualmente esposto ad ogni angheria, ugualmente incerto del domani in ogni momento della sua laboriosa esistenza, ugualmente estraneo alla terra che lavora» . E qui Sonnino si diffondeva citando e ricordando la riforma agraria inglese, in Irlanda. La verità si vedeva chiaramente, anche in tempi relativamente normali. Eravamo lontani dalle guerre, dall’assorbimento, dalla distruzione della ricchezza fatta dalla guerra. Eravamo in tempi relativamente normali, quanto all’amministrazione. Perché non siamo arrivati in tale periodo ad ottenere un progresso, relativo ai mezzi di cui si disponeva? Qui c’è un problema sociale. Io non vorrei essere ingiusto non valutando a sufficienza i proprietari consapevoli, attivi produttori, ma molti proprietari dimenticano le origini storiche delle loro proprietà, ne dimenticano lo sviluppo, non hanno la coscienza dei doveri sociali che, proprio per il modo con cui queste proprietà sono state fatte, essi debbono sentire in confronto della massa, della popolazione aumentata. C’è un problema di giustizia. Io che non sono un rivoluzionario, che vorrei vedere il mio paese progredire secondo il criterio, il concetto della legge e della fraternità, escludendo ogni violenza, io però debbo dire: guai se i proprietari non comprenderanno che è venuta l’ora della funzione sociale della proprietà. Perché – qualcuno mi ha detto – avete pensato alla Sila e vi avete pensato soltanto dopo i tristi avvenimenti avvenuti a Crotone? Ecco. Abbiamo detto che la riforma agraria (attorno alla quale stiamo lavorando da parecchio tempo e per la quale il benemerito ministro Segni ha preparato un progetto da parecchi mesi, progetto che per forza di cose deve essere sottoposto alla procedura di un governo di coalizione), abbiamo detto che la riforma agraria doveva incominciare là dove ci sia: 1°) – un esempio particolare di straordinaria sproporzione fra grandissima e piccola proprietà; 2°) – dove ci sia uno stato arretrato per la massima parte della coltura; 3°) – dove esiste un organo che abbia già in avanzata preparazione programmi di colonizzazione i quali – speriamo – servano non solo per la Sila e fino a Crotone in Calabria, ma siano di esempio anche per altre zone. L’opera della Sila era già stata costituita con la legge del 31 dicembre 1947 , ed aveva proprio il compito di promuovere la trasformazione agraria e fondiaria dell’altipiano ed ha imposto progetti tanto per opere imponenti di colonizzazione, quanto per cooperative soprattutto a carattere integrativo. E il commissario dell’Ente Sila aveva chiesto al ministro dell’Agricoltura, nel settembre, di avere anche i poteri straordinari di esproprio là dove non era possibile arrestarsi di fronte ad una proprietà avente una funzione non sociale di proprietà. Ecco che tutto era maturato, tutto arriva a compimento verso la fine di settembre. Domenica 30 ottobre, succedevano i dolorosi fatti di Melissa. Ricordandoli, dobbiamo inviare un pensiero commosso alle vittime, un pensiero commosso anche a tutti i feriti, di qualunque parte. La discussione parlamentare metterà in luce le responsabilità, ma vi è come una fatalità, che si ripete spesso in Italia, di simili conflitti, eppure essi, per quanto aspri, non dovrebbero portare alla cessazione di una vita, dovrebbero sempre frapporsi l’uomo, l’espediente, l’organo che impedisce l’urto, come tante volte avviene. Se noi, a queste vittime mandiamo un pensiero di commozione, noi siamo anche persuasi che ciò che salverà il nostro paese, ciò che lo spingerà davvero sulla via della ricostruzione, del progresso, non sarà l’odio, non l’odio di classe, non l’eccitamento, sarà l’amore, sarà la fraternità, sarà la solidarietà. Il governo ha fatto opera conciliativa invano nel Crotonese; con il proprio sottosegretario all’Agricoltura e, sotto la direzione del sottosegretario Colombo , si sono raggiunte delle concessioni che speriamo – e guai a coloro che non tenessero la parola – saranno veramente mantenute da parte dei proprietari, per soddisfare le più acute esigenze dei contadini. E quando, dopo il necessario studio, essendo definito il progetto, abbiamo sentito che dovevamo agire, abbiamo agito, anche se potevamo prevedere che ci si sarebbe detto: – ah, adesso avete agito, adesso, in seguito a quegli incidenti, è il sangue che vi ha fatto agire. Io ho imparato studiando la storia che il progresso del bene è fatto di lotta col male. Ci sono in noi due elementi: uno si chiama odio, l’altro si chiama amore, orbene gli uomini ricostruttori debbono, dall’urto di questi elementi, trarre in ogni momento l’occasione di manifestare la fraternità e la solidarietà. Un governo non deve aver paura di queste dicerie, di queste illazioni. Non importa ciò che si dice, ciò che è necessario è agire: ciò che è necessario è arrivare alla meta. Auguriamoci che questa nostra volontà, che questa nostra azione verso il progresso non sia interrotta da altre guerre: auguriamoci che un lungo periodo di pace ci consenta di portare a termine la nostra fatica in un clima di democrazia, in uno spirito di fraternità, di giustizia, di fede, nell’ordine e nella disciplina. La democrazia, la solidarietà, la giustizia hanno bisogno d’ordine. Se permettessimo l’indisciplina, se permettessimo che i violenti vincano sui deboli noi falliremo come democrazia. La democrazia non è tale soltanto perché vi è un Parlamento, perché vi è una libertà di stampa, perché vi è una libertà di critica. La sola vera democrazia è quella fondata sulla giustizia sociale, sulla consapevolezza, da parte di ognuno, dei propri doveri. Esprimo ancora la mia gratitudine alla missione ECA e la esprimo perché sento in ciò, con me, solidale il popolo italiano ed esprimo la mia gratitudine agli italiani d’America che tanto col loro amore verso il popolo italiano hanno contribuito a far sorgere in voi tale spirito di solidarietà verso il nostro paese. Problemi difficili ci fronteggiano, problemi che supereremo con tenacia, perché questa è la virtù dei montanari e degli agricoltori. 