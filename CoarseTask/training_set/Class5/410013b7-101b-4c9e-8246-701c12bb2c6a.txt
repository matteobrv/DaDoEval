Onorevole presidente, onorevoli senatori, con la ratifica del Parlamento italiano – che è stata cronologicamente l’ultima fra quelle dei sei paesi – si sono realizzate le condizioni per la messa in atto della Comunità europea del carbone e dell’acciaio, conosciuta sotto il nome di piano Schuman. Purtroppo i ripetuti rinvii della riunione di Parigi fra i ministri degli Esteri – dovuti particolarmente alla concomitanza delle elezioni olandesi – non hanno ancora permesso che la messa in atto avvenisse con la nomina da parte dei governi dell’Alta Autorità e dell’Alta Corte di giustizia. Parve anzi a un certo momento che di rinvio in rinvio si dovesse differire la riunione a dopo le vacanze estive: ritardo che l’Italia, più che ogni altra sollecita dei progressi della collaborazione europea, avrebbe vivamente deplorato. La settimana scorsa tuttavia e precisamente l’8 luglio, si è potuto finalmente accertare che la riunione dei sei ministri avrebbe potuto aver luogo prima delle vacanze estive, e quindi il governo ha inviato alla Presidenza delle Camere la richiesta di procedere alla nomina dei 18 rappresentanti italiani all’assemblea della comunità del carbone e dell’acciaio. Tale assemblea infatti dovrà riunirsi per disposizione statutaria un mese dopo la nomina dell’Alta Autorità e – siccome tale nomina dovrebbe avvenire nelle riunioni del 23 e 24 luglio corrente – è prevedibile che l’assemblea si raduni al termine di agosto o ai primi di settembre. Sulla base dell’articolo 21 del trattato per la Comunità europea del carbone e dell’acciaio, ratificato dal Parlamento italiano, il governo chiede dunque al Senato di eleggere dal suo seno a maggioranza assoluta i 9 rappresentanti di sua spettanza all’assemblea della comunità. Inoltre a termini dell’articolo 1 del protocollo allegato al trattato per la Comunità europea del carbone e dell’acciaio, anch’esso ratificato dal Parlamento italiano, il governo raccomanda alle Camere di voler scegliere di preferenza i parlamentati che già fanno parte dell’assemblea di Strasburgo. Le ragioni di tale raccomandazione sono ovvie. Per la realizzazione dell’unità politica dell’Europa, che è la meta costante dei nostri sforzi, è auspicabile concentrare in una sola istituzione gli organi di tale unità. Ora fino a quando tale obiettivo non possa essere raggiunto, appare opportuno realizzare almeno una forma di unione personale, assicurando per quanto è possibile l’identità dei componenti delle due assemblee . 