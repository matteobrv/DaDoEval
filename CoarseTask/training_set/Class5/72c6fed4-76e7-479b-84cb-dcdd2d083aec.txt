Posso convenire che si ritenga opportuna una discussione su questa materia, ma, associandomi al suggerimento del presidente, mi pare che occorra attendere prima che analoga comunicazione sia fatta all’altra Camera. Comunque, ritengo che l’occasione per questa discussione sia quella della risposta che io darò all’interpellanza dell’onorevole Giannini . Questa risposta potrò darla nei prossimi giorni; desidererei solo che la Camera potesse prima esaminare il disegno di legge riguardante la tariffa doganale. Probabilmente, quindi, potrò rispondere mercoledì o giovedì alla interpellanza dell’onorevole Giannini. [Segue l’intervento dell’on. Pietro Nenni]. Evidentemente si tratta di una questione non di sostanza perché una discussione si farà; si tratta solo di intendersi sulle premesse di essa. È chiaro che, se io condividessi le premesse da cui parte l’onorevole Nenni, dovrei qui giustificare il mio comportamento, che egli ritiene addirittura contrario alla Costituzione, e quindi dare inizio a quella discussione che io accetto, ma preferirei avesse luogo in sede di svolgimento dell’interpellanza dell’onorevole Giannini. Comunque, tengo a porre in chiaro, per quanto si riferisce ai mutamenti intervenuti nella composizione del gabinetto, che la procedura da me seguita non è stata diversa da quella seguita in situazioni analoghe, per esempio in occasione delle dimissioni del ministro Merzagora, quando fu data comunicazione di esse e non fu aperto alcun dibattito. nenni. Si trattava di dimissioni per motivi strettamente personali. De GasPeri. Sostanzialmente le dimissioni implicavano un mutamento nella compagine governativa. Siamo, a mio parere, di fronte ad una questione procedurale da discutere, sulla quale, peraltro, non intendo soffermarmi perché non intendo limitare il mio dovere di rendere conto alla Camera di ciò che è stato fatto in questa occasione; e pertanto, per quanto riguarda la procedura, mi rimetto alla Camera. Comunque, in occasione dello svolgimento dell’interpellanza Giannini si potrà allargare il dibattito, e mi pare che gli onorevoli colleghi dell’opposizione possano accettare questa procedura. PresiDente. Onorevole presidente del Consiglio ella non fa opposizione a che la discussione sia fatta nella giornata di mercoledì o in quella di giovedì? De GasPeri. Posso rispondere in uno dei giorni da lei indicati per l’interpellanza dell’onorevole Giannini (interruzione del deputato Nenni) e il dibattito potrà aversi se coloro che intendono intervenire presenteranno altre interpellanze sull’argomento. (Interruzioni all’estrema sinistra – Commenti). Comunque, ripeto, sulla procedura da seguire per la discussione mi rimetto alla Camera. Desidero tuttavia dichiarare che non accetto per prassi acquisita il precedente parlamentare invocato dall’onorevole Nenni , al quale, come ho già detto, posso contrapporne un altro, in cui non seguì alcun dibattito sulla mia comunicazione di un mutamento avvenuto nella compagine ministeriale. 