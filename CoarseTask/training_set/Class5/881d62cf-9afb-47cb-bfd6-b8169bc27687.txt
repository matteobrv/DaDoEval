Sette anni sono passati? È vero, non me n’ero accorto ma non c’è dubbio, perché lo dice il calendario. Vi ringrazio dell’augurio. Ma non c’era ragione di far festa. Il giorno di oggi, come ieri, è uno dei 2.500 e più giorni trascorsi e scomparsi e non rimane di loro che l’esperienza vissuta. Sarebbe antipatico e presuntuoso infliggervi in occasione di un colloquio di cortesia delle considerazioni moralistiche. Quello che vi posso dire di aver imparato in quest’esperienza settennale di governo è che la vita sociale è più complessa di quanto inizialmente si crede, che la relatività delle cose vi gioca una parte maggiore di quella che si prevede, che in un paese come il nostro (e suppongo in molti altri) le opinioni e le valutazioni circa fini immediati e mezzi occorrenti mutano rapidamente. Che deve fare un uomo di governo? L’esperienza mi dice che in tutto ciò che è metodo, strumento o struttura, conviene essere duttili, comprensivi, pazienti e che l’energia, l’inflessibilità deve essere riservata a tutto ciò che per una nazione è certezza e fondamento permanente. Gli organismi possono mutare, ma quello che non deve spegnersi mai è il lume della coscienza morale, la fiamma che alimenta la vita nazionale. E la rende consapevole e libera. Qui è la lotta, qui bisogna battersi con tutte le forze e qui è la responsabilità innanzi alla storia, innanzi ai padri che ce l’hanno tramandata e innanzi a Dio che ci giudica, pesa d’un peso che si sente sempre più grave, a mano a mano che passano i giorni e gli anni. Ecco amici miei le conclusioni dell’esperienza come ve le ho potute rapidamente riassumere in questo momento. Richiesto quali fossero le preoccupazioni e i crucci più attuali, più vicini, più contingenti, il presidente si è così espresso: comprendo dove vuol parare, ma io turberei questo colloquio che vuol essere semplicemente umano con argomenti di polemica. Ma le dirò che anche nel sistema elettorale in discussione ciò che lo eleva e moralmente giustifica è che vuol essere uno strumento per organizzare la democrazia, per rendere consapevoli i democratici dei diversi partiti che la contingenza storica affida loro il compito di salvare il regime democratico con la libertà per tutti, uno strumento insomma che rende possibile e fruttuosa la loro libera colleganza. È uno sforzo di coalizione, come nel settennio altri se ne fecero, sempre al fine di radunare le forze che già diedero prova di fedeltà al regime libero e che daranno prova della loro lealtà verso il regime democratico. Come si può fantasticare di preparazione alla dittatura, quando il sistema ingaggia e unisce tutti i partiti democratici autonomi nel resto e concorrenti fra loro onde assicurare la libertà? Quando faccio l’esame di coscienza su questi sette anni, molte sono le ragioni che mi umiliano: i miei sforzi non furono sempre adeguati, ho certo commesso degli errori, e soprattutto si accreditano a me dei meriti che sono invece dei miei validi collaboratori e più che ad ogni altro sono dovuti alle energie di lavoro e di fede del popolo italiano; ma ciò che mi pare grottesco è il sospetto che un uomo che ha combattuto, sofferto e operato sempre per la libertà, possa, dopo tanta e siffatta esperienza, aprire la via a uno Stato tirannico o totalitario. Questo no, mai, fin che avrò vita e sarò in grado di dare o di eseguire un ordine e di levare la voce. 