Fornisce informazioni sulla anticipazione di grano alla Jugoslavia in conto del grano concesso dall’America. Vi sono questioni sul modo di pagamento. Accenna ai fatti per la zona B del Territorio libero di Trieste nel senso di estendere ad essa il controllo dell’America. Insisterà. […] Propone che vengano discussi gli articoli della legge presentata da Scelba. [Segue l’intervento del ministro dell’Interno, che avvalora la tesi di De Gasperi sulla inefficacia delle norme in vigore: «l’organizzazione militare o l’apologia del fascismo o l’uso della violenza previste dall’articolo 1 della legge del 1947 sono reati già colpiti dal Codice penale, indipendentemente dalla ricostituzione del fascismo. La nuova legge ha il fine di eliminare le difficoltà rilevate dall’applicazione della legge del 1947»]. Non ritiene opportuno trattare l’argomento in relazione alla Disposizione XII della Costituzione e alla legge del 1947. Sarebbe cosa migliore fare riferimento all’articolo 49 della Costituzione stessa. La legge del 1947 fu elaborata dal governo tripartito con la partecipazione dei comunisti. Le definizioni della nuova legge sono elastiche, e sorgono dubbi sulla sua applicabilità. Quindi deve essere esaminata con attenzione. Bisogna ridurre le pene detentive, mentre sono giustificate le interdizioni dal diritto di voto e dai pubblici uffici. [Il ministro dell’Interno passa a dare lettura dell’art. 1 del disegno di legge]. I dieci anni di reclusione previsti dal paragrafo 1° dell’art. 1 sembrano eccessivi. […] Perseguire con pene il finanziamento serve a giustificare chi non vuole dare denaro se interpellato. Mette ai voti l’inclusione dei finanziatori di movimenti fascisti tra coloro che vanno colpiti. (7 sono favorevoli, 1 è contrario, gli altri si astengono). Mette ai voti l’inclusione dei dirigenti dei movimenti anzidetti. (Tutti sono favorevoli). [Seguono altri interventi e la richiesta di Guido Gonella di mantenere il secondo comma sul massimo della pena detentiva fino a due anni, senza specificazione della durata minima]. Chiede se vi sia accordo in tali sensi. (Sì). Dichiara che sul primo comma è d’accordo, ma che ha dubbi sul secondo comma, che commina la reclusione fino a due anni per coloro che partecipano ad associazioni o movimenti di carattere fascista . 