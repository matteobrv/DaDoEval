Il governo italiano ha il dovere di tutelare la sicurezza presente e avvenire del paese. Se avesse voluto rimanere fuori dalle consultazioni prima, e poi dai negoziati per il Patto atlantico, avrebbe mancato a questo dovere. Il Parlamento gliene avrebbe chiesto ragione; il paese glielo avrebbe chiesto e in seguito amaramente rimproverato. Il governo italiano è convinto del carattere difensivo del Patto e delle intenzioni pacifiche di tutti i suoi promotori e partecipanti. È convinto che il patto non è diretto contro la Russia né contro altri paesi. È in possesso di sufficienti informazioni circa il progetto del Patto per essere pure convinto che è assoluto interesse dell’Italia discutere con gli altri partecipanti un Patto difensivo di tal genere. Ed è pronto ad assumere verso il paese la responsabilità di questa decisione. È per questo che, quando i rappresentanti dei paesi promotori sono entrati nella fase dei negoziati, l’Italia ha chiesto di parteciparvi. Era il suo diritto e il suo dovere. La richiesta è stata accolta. L’Italia sarà dunque in grado di prendere parte ai negoziati per la redazione definitiva del Patto. Il governo italiano non solo non è venuto meno né ha intenzione di venir meno ai suoi doveri costituzionali, ma ha deciso di andare oltre a questi doveri. Infatti non si limiterà a sottoporre al Parlamento la ratifica del Patto, a firma avvenuta, ma consulterà oggi in seduta pubblica il Parlamento anche prima della firma. Come dunque il governo è pronto ad assumere la propria responsabilità, così il Parlamento assuma la sua. Il Partito comunista ha assunto anch’esso le proprie responsabilità; verso chi è in realtà responsabile, lo sa lui. Lasciamo ai suoi epigoni il loro patriottismo sovietico; ai suoi propagandisti l’esaltazione della guerra comunista e della pace comunista, ai suoi giornali gli insulti e le minacce. Gli italiani sono troppo intelligenti per non riconoscere chi parla per l’Italia, per non capire dove è l’interesse dell’Italia. 