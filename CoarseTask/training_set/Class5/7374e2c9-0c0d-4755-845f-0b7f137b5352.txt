Amici palermitani, amici vecchi e amici nuovi, con alcuni di voi ci rivediamo dopo cinque anni, altri sono venuti di poi, tutti seguendo la stessa via, tutti avendo il medesimo proposito e la definitiva meta: qual è la sostanza, l’essenza delle cose, quando si parla di amministrazione regionale e di relazione tra Stato e Regione? Lo so, ci sono delle differenze, delle discussioni, dei contrasti sul testo delle leggi, sull’interpretazione degli statuti, ma che importano ancora queste discussioni, che importano divergenze sulla lettera dei testi quando ci sia l’accordo sulla sostanza, cioè su questo: che Stato e Regione devono andare per il bene del popolo. È ovvio constatare nei fatti, cioè nelle opere compiute, che questo accordo fattivo, nonostante le discussioni, nonostante la diversità di interpretazioni in qualche momento, questo accordo ha avuto veramente la conseguenza di unire gli sforzi dello Stato e della Regione per il progresso siciliano. E oggi avrei solo il dovere di venire qui innanzi a voi a felicitarmi con l’amministrazione della Regione per l’opera compiuta, specialmente con l’amico Restivo e il suo predecessore Alessi e tutti i collaboratori, felicitarmi per l’opera compiuta soprattutto perché non hanno permesso, né permetteranno, perché conosco il loro spirito e il loro animo, che qualcuno turbi la concordia e la necessaria collaborazione tra Stato e Regione. Il fatto conclusivo è che oggi io qui, come presidente del Consiglio dei ministri del governo di Roma, l’amico Restivo come presidente del governo regionale, possiamo dire entrambi: abbiamo lavorato, stiamo lavorando, siamo impegnati a lavorare anche domani, in pieno accordo, nell’interesse del popolo siciliano. Dicono che in un comizio così numeroso, a tanta distanza tra oratore e pubblico, le cifre non si devono citare, che non bisogna parlare di numeri, ma io ho bisogno di richiamare la vostra attenzione su qualche numero e su qualche cifra perchè si dimostri che quando ho detto che abbiamo lavorato e abbiamo compiuto Stato e Regione assieme delle grandi opere, ho detto qualche cosa che si può dimostrare con le cifre, con la spesa fatta o con la spesa impostata. Lavori pubblici e agricoltura: in questi cinque anni stanziati e resi effettivamente servibili 110 miliardi, 76 a carico dello Stato, 34 a carico della Regione; oltre ciò 30 miliardi erogati dallo Stato a titolo di solidarietà nazionale. Strade: 23 miliardi e 500 milioni, 12 miliardi e 500 milioni a carico dello Stato e 11 miliardi a carico della Regione. La Regione ha inoltre stanziato altri 14 miliardi e 500 milioni. La Cassa per il Mezzogiorno ha inoltre impostato un decennio, un programma stradale – di strade – per altri 33 miliardi. Per le case sono stati disposti finanziamenti per complessivi 25 miliardi di lire, di cui 4 miliardi a carico dello Stato, 10 miliardi attraverso il piano Fanfani, 6 miliardi sul bilancio della Regione, 5 miliardi attraverso gli Istituti autonomi delle case popolari. Si tratta di un complesso di oltre 65.000 vani, già costruiti o in corso di costruzione. Scuole: per le scuole elementari la Sicilia fino a qualche anno fa disponeva solo… dipendeva solo… . Ora, dicevo dunque che accanto ai programmi della Regione, per tutte queste categorie di lavori, si aggiunge il programma dello Stato della Cassa per il Mezzogiorno; questo programma vuol dire per dieci anni, 100 miliardi di lire, ossia per la Sicilia vuol dire 225 miliardi e 435 milioni di lire. Questi progetti vi dicono la collaborazione e l’impegno preso dal governo di Roma per lo sviluppo della Sicilia, accanto a impegni presi dal governo della Regione. Devo aggiungere che io mi sarei limitato a rilevare queste conquiste del lavoro, questi fatti progressivi, questi vantaggi che l’amministrazione regionale con l’appoggio dello Stato ha potuto portare allo sviluppo della nostra economia, mi sarei limitato a questo se, venuto, qui non avessi trovato che alcuni altri oratori avessero attaccato il governo di Roma, il governo cosiddetto democratico-cristiano, dichiarandolo governo di repressione e governo ostile all’autonomia, alla libertà e agli interessi del popolo siciliano. Leggendo il discorso di Li Causi mi sono fatto l’idea che non è tanto la causa della Sicilia che si vuol difendere, né i progressi del popolo siciliano che si vuole promuovere, ma che invece è soprattutto la parola d’ordine che viene non dalla Sicilia, non dall’Italia, ma fuori dell’Italia per costituire, per il tentativo di costituire, in seno al movimento autonomista o regionale, un esperimento comunista, un esperimento di rinnovamento e ricostruzione sociale che imitasse il lavoro che viene in tal senso compiuto nell’Unione Sovietica. E quando egli dice che nel mondo c’è la guida dell’Unione Sovietica e del suo grande capo, quando egli dice che i popolani siciliani devono guardare a lui e a questa guida dell’Unione Sovietica, dicendo che là c’è l’esempio di quello che un partito può fare quando è al governo, allora mi spiego l’irruenza con cui si combatte il governo di Roma, mi spiego l’attacco violento contro le nostre azioni e sovrattutto contro i nostri propositi, la diffamazione continua che vien fatta nelle piazze durante la propaganda contro il governo e la democrazia. Il popolo siciliano sono sicuro che nel suo buonsenso, nel suo senso di libertà, nella sua intelligente disamina della situazione reale, porterà in questa discussione, in questa lotta fra partiti soprattutto equilibrio, sana ragione e ferma decisione secondo verità e secondo giustizia. Nello stesso tempo a questo modo di vedere e giudicare la questione siciliana si unisce anche l’attacco e la critica contro il modo di vedere le questioni generali e internazionali, cioè la questione di pace e di guerra. Si dice che De Gasperi è un dittatore come Mussolini, che vuole assolutamente la guerra, che coinvolge il paese. Ora si è arrivati ieri a pubblicare un manifesto nel quale da una parte si vede una nave americana che sbarca dei marinai ad Augusta e si dice «questa è la guerra» e, dall’altra, si vede una nave del porto di Palermo che parte carica di agrumi e si dice: «questa è la pace». C’è De Gasperi e il governo che vuole la guerra e dall’altra parte si vogliono vendere gli agrumi in libero commercio, si vuole la pace con l’Oriente. Così non è, non c’è nessuna operazione di guerra nel porto di Augusta, non c’è nessuna armata americana che invada o venga all’attacco, ci sono delle semplici manovre con il permesso dato dal ministro della Difesa; come a noi è stato dato il permesso recente ai nostri marinai, a Malta, di scendere a terra per una gita, così anche ad Augusta è stato fatto. Non c’è nulla che indichi cessione dei nostri diritti o prevaricazione da parte degli alleati. Ma questa è sempre l’accusa, che noi vogliamo la guerra, mentre la Russia, l’Unione Sovietica e i comunisti vogliono sempre e, a qualunque costo, hanno voluto la pace. Ora dicono: facciamo trattative, facciamo un accordo, facciamo una conferenza di cinque Stati, che questi cinque grandi Stati decidano sulla pace; e domandano a me – comunque mi trovo nelle assemblee in cui parlo – se io accetto questa proposta e rispondo: «la accetterei con cento cuori, ma desidererei che quando questi cinque o quattro o sei, oggi sono in quattro, si siedono a discutere, trovassero veramente il modo di intendersi; ma ci vuole buona volontà da tutte le parti». E domanderei, oltre ciò, se oltre i cinque grandi ci siano anche rappresentanti dei piccoli e soprattutto l’Italia, che è una piccola grande nazione. Ma voi capite subito come si interpreta la situazione quando vi aggiungo che l’oratore seguente, D’Onofrio, che accompagnava l’onorevole Li Causi, si è richiamato come esempio all’attacco in Corea e ha eccitato i siciliani a seguire il movimento dei coreani del nord, che difenderebbero la loro libertà di fronte agli aggressori americani. Ecco una contraffazione della verità ed è impossibile supporre che i siciliani, persone intelligenti, non abbiano tenuto dietro agli avvenimenti come si sono succeduti e non abbiano capito che cinquantasei nazioni, rappresentate alla società delle nazioni nelle Nazioni Unite a Washington, hanno confermato su testimonianze, su relazioni autentiche, che l’attacco è avvenuto dai coreani del nord contro quelli del sud e che nessuna trattativa è stata possibile per il rifiuto dei coreani del nord. Ma che cosa importerebbe a noi se hanno ragione quelli del nord o quelli del sud, se non fosse questo l’esempio che dimostra come si cerchi di ingannare le folle e si chiami aggressore chi è attaccato e chi attacca invece lo si giustifichi, quasi difenda la propria terra e la propria indipendenza. Se dicono così, amici siciliani, se dicono così quando si tratta di un paese lontano, che non è facile per noi controllare direttamente, che cosa direbbero domani se una qualunque potenza, mettiamo la Russia, Jugoslavia, o qualunque altra, si presentasse alla nostra frontiera e ci difendessimo, direbbero che noi siamo coloro che attaccano e coloro che attaccano sono in realtà i difensori della libertà e dell’indipendenza. Noi ci dobbiamo armare contro questa impudente contraffazione del dato storico, del dato vero, ci dobbiamo armare perché tutto quello che abbiamo fatto da parte nostra è fatto per la pace, per difendere la pace, per consolidare la pace, per negoziare la pace, per consolidare la pace e tutto invece ci viene attribuito come fosse guerra, veniamo calunniati come noi che ci difendiamo, che abbiamo un piccolo esercito per difenderci, come se pensassimo di organizzare un attacco o coinvolgerci in una guerra che non sia di difesa. Ricordatevi che nell’articolo rispettivo, l’articolo 5 del Patto atlantico, è detto chiaro: ogni potenza è impegnata soltanto se si tratta di difendersi e ogni potenza al momento decisivo, attraverso il suo Parlamento e le forme costituzionali, ha il diritto di decidere se prende parte o non prende parte, cioè di decidere se si tratta di guerra di difesa o guerra di offesa. Non è vero quindi che ci sia un impegno morale che leghi il popolo, che leghi il governo anticipatamente, c’è un programma di difesa comune e quando si dice – ultimamente si è detto anche ma sì arriveremo, arriveremo lo dicono i socialisti nenniani – arriveremo a difendere anche la frontiera, ma soltanto a difendere la frontiera fisicamente gli uni contro gli altri, ma non altro, allora rispondiamo: come difenderemmo noi in questa deprecato caso di una guerra che noi vogliamo, speriamo, che sia lontanissima, come ci difenderemo se non abbiamo materie prime, non abbiamo carbone, non abbiamo petrolio, non abbiamo grano a sufficienza, tutto ci viene al di qua dei mari, e come ci difenderemo lungo le coste di tutto il nostro Stato, che è esposto a tutti gli attacchi, a tutte le sorprese e come ci difenderemo nella campagna aerea e anti-aerea, come volete che noi in questo campo non siamo costretti cercare degli alleati, degli alleati i quali non avranno il nostro aiuto se facessero qualsiasi azione contro la pace; ma noi avremo il loro aiuto, se qualcuno ci attaccasse e mettesse in pericolo la libertà, l’indipendenza dell’Italia. L’Assemblea di Washington aveva proposto che una Commissione andasse in Corea e facesse la pace, respinta. Il rappresentante dell’India aveva proposto la mediazione, respinta. Un’altra Commissione di altre tredici-quattordici nazioni aveva proposto una missione… . Io sono al quindicesimo comizio sulle piazze d’Italia, in nessuna parte è mai successo niente e non succederà neanche qui, neanche qui nella terra di Sicilia. Se c’è qualcuno che si è proposto di disturbare non riuscirà ad impedirmi di dire la verità, tutta la verità che va detta. Io non so a chi e a quale indirizzo questo qualcuno possa appartenere, io domando di dire quello che devo dire liberamente a questo grande popolo, che ha il desiderio di ascoltarmi. Ho da dirvi ancora qualche cosa su di un altro indirizzo. Ho sentito che qui in Sicilia, nei primi giorni specialmente della campagna, i missini hanno svolto una grande attività. E sono giovani i quali non conoscono la storia di ieri e se la conoscono l’hanno dimenticata o vogliono farla dimenticare. Questi signori che si dichiarano eredi della Repubblica sociale, mi costringono a ricordare ai siciliani che non hanno visto e che non hanno assistito ai fatti, perché liberati prima, mi costringono a ricordare cosa fu, che cosa disse, che cosa volle la Repubblica sociale italiana. Il 15 novembre 1943 nella Sala del Castelvecchio a Verona si riuniva l’Assemblea costituente della Repubblica sociale e con la protezione, sotto la protezione dei tedeschi, dichiarava separarsi dal resto d’Italia e organizzarsi in una nuova Repubblica sociale neo fascista. Ora in questa Assemblea si statuì un’organizzazione e uno Statuto fondamentale, su cui lo Stato doveva fondarsi. Io vorrei ricordare che cosa c’era in questo Statuto, quali erano i propositi di questi signori, primo perché ci sono molti che non lo ricordano e ora dimostrano delle simpatie verso questo movimento che rinasce; secondo, perché essi stessi si sono dichiarati eredi della Repubblica sociale e noi quindi abbiamo l’obbligo di vedere quale fosse e come fosse questa eredità. Ora proclamano in questo Statuto l’espropriazione delle terre incolte e delle aziende mal gestite, i lavoratori iscritti d’obbligo nei sindacati, dicono in un certo punto che nelle riforme sociali vogliono andare più avanti ancora del comunismo, dicono in un certo punto che tutte le fabbriche devono venire socializzate, dicono ancora – e hanno in parte anche attuato quello che dicevano – di costituire dappertutto Tribunali straordinari, diretti e presieduti da magistrati del partito, diretti e nominati dal Partito fascista, che condannasse tutti coloro che erano venuti meno all’impegno del Partito fascista e hanno costituito anche, voi ve lo ricordate, un Tribunale speciale per coloro che erano stati i capi, che erano stati membri del Consiglio nazionale fascista, del Gran Consiglio e che avevano votato contro Mussolini. Per aver votato contro Mussolini e fatto appello al re, cinque di questi – gli altri erano scappati – cinque ne vennero fucilati e non valsero preghiere e interventi, né parentela. Niente venne risparmiato, anche il genero del Duce venne fucilato. Perché, perché? Io non andrei a parlare di queste tragedie, non vorrei nemmeno ricordarle, vorrei che fossero sepolte nella vostra storia se non fosse vero che questi signori vengono qui adesso e a noi democratici danno colpa di asservimento nei confronti degli americani, dicono che siamo servi degli stranieri. C’è mai stata una servitù più oltraggiosa, più sanguinosa, più macabra di quella che portò a simili processi per far piacere ai tedeschi? E se non basta questo, se non basta questo, ricordatevi che due generali, due ammiragli italiani, che difesero Rodi dalla occupazione tedesca e che dopo eroica difesa si arresero ai tedeschi, i tedeschi li consegnarono al Tribunale militare, al Tribunale straordinario della Repubblica sociale e questi due generali Campioni e Mascherpa furono anche fucilati perché tale era l’ordine della Germania. Ora ditemi voi, ditemi voi se questo non fu un asservimento, se con questi connotati nella propria storia si può avere il coraggio di affrontare noi e dirci: servi degli americani, servi dello straniero, non preoccupati dell’indipendenza della patria. E quando mi si fa l’onore – onore per modo di dire – di paragonarmi al Duce come dittatore e quasi in uno di questi attacchi dei senatori che prima ho citato, mi si dice: «come era Mussolini, così oggi è De Gasperi e con lo stesso spirito andremo a finire in una guerra»; ah, io dico: ricordo di leggere nel diario di Ciano, dell’ex ministro Ciano una certa volta dell’11 aprile 1940 – quando Mussolini tentava invano di persuadere il re a precipitare le cose e intervenire nella guerra – diceva Mussolini a Ciano, lamentandosi delle esitazioni regie: «è umiliante stare con le mani in mano mentre gli altri scrivono la storia» e la scrivono la storia l’occupazione della Polonia e l’invasione della Francia fatta dalle truppe naziste. «Poco conta chi vince – dice Mussolini – per fare grande un popolo bisogna portarlo al combattimento, magari a calci nel sedere, così faro io». Non dimentico che nel ’18 in Italia c’erano 540.000 disertori, questo era il pensiero, con questi propositi, con questa mentalità si è lanciata l’Italia in guerra. Ditemi voi se nelle nostre azioni, nel nostro costume, nelle nostre parole, in quello che siamo dentro e fuori la nostra coscienza c’è un qualche cosa di simile, che possa far dubitare che noi non abbiamo a cuore soprattutto la pace e ditemi voi se noi alleati non di nazisti, non di dittatori come Hitler, ma alleati di laburisti operai come gli inglesi, di socialisti e democratici cristiani come nel resto dell’Europa – in Francia, in Belgio e in Olanda –, degli americani stessi che, come avete visto, quando un generale sgarra lo sanno mandar via, ditemi voi se non siamo più tranquilli circa le velleità guerresche di qualcuno. No! C’è una Lega per la pace, c’è una volontà di pace che non romperemo a qualunque costo e a qualunque sforzo, ma c’è dall’altra parte, dall’altra parte un pericolo che noi non vogliano esagerare, ma esiste e che ci impone il dovere sacrosanto, la responsabilità di fare qualche armamento, qualche armamento piccolo perché, vedete, le 10-12 divisioni che noi metteremo assieme sono appena appena una parte dell’esercito che sarebbe necessario per la pura difesa della frontiera orientale; e noi possiamo far questo, limitarci per ora a questi armamenti perché siamo certi che abbiamo impegnato, in caso di attacco, anche l’aiuto degli alleati che sono con noi nel Patto atlantico. Ecco che il Patto atlantico è veramente un patto di pace e di difesa. Amici miei, non è possibile che uomini abituati a render conto al popolo, non soltanto nei Parlamenti, ma dinanzi alle folle come siete voi, uomini che guardano negli occhi del popolo e sanno che cosa il popolo soffre e ha sofferto nella guerra, non è suo desiderio vivissimo e giusto di avere la pace e la possibilità di lavorare? Uomini che hanno impegnato tutte le loro attività nelle costruzioni, nei lavori pubblici, nel progresso sociale e economico, questi uomini che sognano una Sicilia nuova come un’Italia nuova, un rinnovamento nella giustizia, nella distribuzione della ricchezza, nella distribuzione del reddito, coloro che sognano e che aspirano ad una migliore struttura sociale in favore di lavoratori e di operai, no, non è possibile che costoro abbiano dei pensieri truci e macabri di guerra, che pensino a distruzioni, che abbiano in mente la vanagloria che poteva accecare e avere Mussolini di buttarsi addirittura nella fornace, indipendentemente da chi vince e da chi perde. No! Noi siamo responsabili dinanzi al Parlamento, voi siete il popolo sovrano che richiama a dovere anche il Parlamento, voi siete per la pace, il Parlamento è per la pace, il governo è per la pace, è un patto di popolo. E ora, amici miei, è tempo che io chiuda e che raccolga il succo di tutto questo discorso. Ogni momento della storia ha dalla Provvidenza assegnato il suo compito, ogni generazione è chiamata a esercitare una funzione storica, ebbene io dico: oggi qual è il nostro compito? Qual è la meta che dobbiamo raggiungere? Qual è la ricostruzione, la rinnovazione dell’economia e della struttura sociale del nostro popolo sulla base del progresso e della giustizia. Perciò tutti i nostri sforzi nella legislazione centrale e nella legislazione regionale, nelle amministrazioni, devono essere diretti a ricostruire, a rifare, a ritrasformare l’ambiente, le condizioni di ambiente, in senso favorevole al progresso e soprattutto favorevole ai lavoratori, alla grande massa del popolo venuto qua, che siete voi qui raccolti. Ora amici miei, in favore, in favore di questo programma, di questo compito storico, qui siamo tutti e tutti siamo impegnati e non lasciatevi distrarre da altre questioni che sono lontane, o che riguardano forme di strutture di Stato che non sono attuali, non lasciatevi distrarre e raccoglietevi sovrattutto in questo programma, attorno a questo programma di realizzazione, di pace, di progresso sociale. Un accordo per una nuova Italia che nella concentrazione dello sforzo, ma nella decentrazione dei mezzi, disponga veramente di tutte le libere energie e le convoli verso il progresso della democrazia e verso un rinnovamento sociale. Amici miei, però accanto a questo vorrei dirvi ancora una parola. Accanto al proposito di trasformare il nostro ambiente, di modificare le condizioni di vita in cui ci troviamo, accanto al proposito di cambiare la struttura della società, ah voi vedete quanti cambiamenti si son fatti, quanti cambiamenti sono passati anche sopra questa vostra gloriosa Palermo, regimi e regimi diversi, imperi e regni e sono cambiate statue e sono rinnovati monumenti, tutto passa, tutto passa, ma quello che non passa e che non deve passare è il senso morale del popolo, è la coscienza morale del popolo. Vi è in questo che vi ho detto, in questo trasformarsi delle cose e delle posizioni, sembra che tutto si evolva, sembra che tutto si cambi, si tramuti; ed è vero, molto si tramuta e la Sicilia dei nostri nonni non è più la Sicilia d’oggi e domani per i nostri posteri vi sarà una nuova Sicilia e una nuova Italia e speriamo che sia un’Italia più forte, più pacifica, più sicura di sé, più dignitosa, ma soprattutto in mezzo a questi cambiamenti c’è qualche cosa di eterno ed è eterno e assolutamente difendibile: eterna è l’anima dei vostri figli, dei nostri figli e noi dobbiamo fare uno sforzo soprattutto per difendere quest’anima dei nostri figli e perché quest’anima si tramuti di generazione in generazione e respiri la grande nostra storia cristiana, che ha lasciato tutto ciò che è glorioso, tutto quello che è vitale nelle imprese, nei monumenti e nella storia del passato e che sarà anche domani, domani siciliani, domani palermitani, sarà ancora sempre la nostra bandiera con la quale è glorioso il combattere, è necessario il vincere e soprattutto è, se necessario, anche bello il morire. 