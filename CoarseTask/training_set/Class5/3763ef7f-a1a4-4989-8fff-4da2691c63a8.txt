Polemizzando con un articolo del senatore Tosatti, pubblicato ne La Libertà di mercoledì , il direttore de La Giustizia di stamane arriva alla seguente conclusione: «di fronte ad affermazioni di questo genere, che vanno sempre più intensificandosi in seno alla Dc, senza trovare nella maggioranza di quel partito alcuna seria remora, i socialisti democratici devono ormai porsi il problema se sia possibile e conveniente continuare a mantenere in seno all’attuale coalizione governativa delle posizioni che comportano delle pesanti corresponsabilità e per le quali si profila la minaccia di essere aggirate dall’esterno proprio da parte di forze che fanno parte del partito leader» . Ora nei circoli responsabili della Dc si fa rilevare che l’articolo incriminato esprime l’opinione personale dell’on. Tosatti e che tuttavia per quanto pubblicato dal La Libertà, che in materia ha sostenuto ripetutamente una direttiva divergente da quella del partito Dc, non si presta, nemmeno nei termini suoi, alla conclusione alla quale tende giungere La Giustizia. Ma tale conclusione, poi, è assolutamente inammissibile se si volesse riferirla alla posizione responsabile presa dai circoli dirigenti della Dc. L’atteggiamento della Dc e con l’accettare il sistema dell’apparentamento e con la conferma anche recente da parte del partito, del gruppo parlamentare e del governo della sua leale direttiva collaborazionista, sta a dimostrare come sia da escludere in modo assoluto che le si possono imputare velleità di rottura e propositi di aggiramento e di monopolio. La posizione ufficiale e responsabile della Dc è riassunta del resto nella lettera che il presidente del Consiglio ha diretto il 20 marzo all’on. Saragat. Ne fu letto il testo nella direzione del Psli, in quella della Dc, e in seno al Consiglio dei ministri. Ora che, previo consenso, essa è considerata dalle parti documento pubblico, gioverà ch’essa venga conosciuta più largamente, affinché serva a chiarire dubbi, a dissipare – se occorre – diffidenze fuori di posto. Ecco il testo della lettera . 