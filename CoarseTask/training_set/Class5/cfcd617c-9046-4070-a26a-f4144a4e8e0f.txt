Onorevoli senatori, associandomi come uomo di governo alle eloquenti parole di commemorazione unanimi pur nella loro varietà, qui pronunciate, sento di non poter dir meglio, dell’uomo di azione e di governo, di quello che scrissi e dissi all’amico. Egli fu un conservatore rurale, come egli stesso, del resto, ammise sempre, ma di quelli che in Inghilterra chiamano tories di sinistra, cioè un conservatore illuminato, progressista, e soprattutto tollerante. Ebbe le sue idee sulla riforma agraria, mosse delle obiezioni, fece valere ragioni e critiche, ma al momento decisivo all’atto della deliberazione definitiva, dichiarò che, da democratico convinto, si sarebbe arreso alle conclusioni della maggioranza. Fu di sentimenti monarchici, ma, nel momento cruciale, riconobbe che bisognava sacrificare i propri sentimenti a ciò che rappresentava l’unità della patria, perché espressione della maggioranza. Fu soprattutto leale servitore del paese, leale servitore dell’unità del paese e anche dell’unità del suo partito e spesse volte, dopo aver espresso un suo parere, bastò una mia parola, o quella di altri che rappresentavano la direzione del partito, perché egli si mettesse sull’attenti, dicendo: «la disciplina, soprattutto la disciplina», non intesa come conformismo, ma come razionale ragione di unità nel partito, nel Parlamento, nel paese. Egli fu soprattutto un gentiluomo ed un galantuomo, ed in queste parole è detto tutto. Dopo le commemorazioni echeggiate qui da varie parti, non ho altro da aggiungere se non riassumerle tutte in queste parole: ho già deposto ai piedi della salma l’omaggio del governo e l’espressione delle più vive condoglianze del governo e del paese. 