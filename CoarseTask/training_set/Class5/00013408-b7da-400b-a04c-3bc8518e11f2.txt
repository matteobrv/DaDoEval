Nel momento in cui il Senato si accinge a discutere e a deliberare in Assemblea plenaria sul disegno di legge elettorale per la Camera dei deputati, presentato dal governo e dalla Camera stessa approvato, ho l’obbligo di fare una dichiarazione, che vuol essere ispirata a senso di responsabilità e al rispetto dovuto alla autorità del Senato. La Camera ha approvato questo disegno di legge sul sistema di elezione per i membri suoi, dopo 57 sedute, con un totale di 340 ore di discussione, e il Senato si è preparato al dibattito conclusivo, che ora intende svolgere, con 42 sedute della competente Commissione. Nessun dubbio che il voto del Senato, che coronerà il dibattito che ora si inizia, possa venir dato con la piena consapevolezza del carattere e degli effetti del sistema elettorale che la Camera dei deputati ha già per suo conto e nei suoi riguardi accettato. Tuttavia a questo punto (e parlo a nome del Consiglio dei ministri che mi ha incaricato di farlo) ho l’obbligo, onorevoli senatori, di sottoporvi un altro elemento di giudizio, cioè che il governo considera così importante e decisivo che il disegno di legge diventi tempestivamente operante, da sentire il dovere di porre, come in questo momento pone, la questione di fiducia sull’accettazione da parte del Senato del disegno di legge n. 2782, nel testo già approvato dalla Camera dei deputati, esclusi quindi, come ovvia conseguenza, ogni ordine del giorno, divisione, emendamento o aggiunta. Il porre una questione di fiducia sul testo di un disegno di legge non appartiene certo alla procedura usuale, ma circostanze straordinarie e particolari tendono oggi tale procedimento inevitabile. Sta infatti per chiudersi la legislatura della Camera dei deputati; e l’articolo 61 della Costituzione fissa improrogabilmente il termine per la indizione delle elezioni della nuova Camera. Qualora la legge, votata dalla Camera stessa, non ottenesse l’approvazione del Senato prima della scadenza di tale termine, la volontà dell’altro ramo del Parlamento, che le elezioni della nuova Camera vengano effettuate col sistema da essa adottato, diventerebbe inoperante. Risulta inoltre indispensabile che le elezioni non abbiano luogo a stagione troppo inoltrata, onde evitare il periodo dei più intensi lavori agricoli e delle migrazioni stagionali, che a molti elettori renderebbero difficile l’esercizio del diritto di voto. Ma a queste impellenti ragioni di calendario, che basterebbero da sole a giustificare la richiesta del voto di fiducia, si aggiunge l’intrinseco carattere del disegno di legge. Questo tende, nelle intenzioni del governo proponente e nel pensiero dalla maggioranza che lo sostiene, a facilitare in Italia il funzionamento del sistema parlamentare e quindi a consolidate il regime democratico; l’opposizione, invece, ha svolto e svolge in Parlamento e fuori una intensa agitazione per dimostrate che il sistema elettorale è proposto dal governo al fine e con l’effetto di frustrare la Costituzione e tradire la democrazia. Questa accusa tenacemente ripetuta, nonostante ogni argomentazione in contrario e ogni confutazione, investe in pieno la base politica e programmatica del governo, il carattere generale della sua azione, la sua stessa legittimità morale e pone inesorabilmente, al di sopra di ogni altra, la priorità della questione di fiducia. Ora il governo non può e non intende sottrarsi a questo giudizio globale che è connesso con la sua stessa proposta di legge e perciò ha posto alla Camera la questione di fiducia sulla legge stessa; e questa posizione deve ribadire anche in Senato, affinché il Senato nella pienezza della sua libertà, e nella sua saggezza, assuma tempestivamente le sue responsabilità come il governo, ponendo in causa la sua stessa esistenza, assume in tempo le sue innanzi al Parlamento e al paese. È superfluo del resto rilevare che la proposizione della questione di fiducia non sottrae a codesta onorevole assemblea il diritto e la possibilità di discutere sul merito della legge, poiché essendo proprio su questo stesso argomento che la fiducia al governo si concede o si rifiuta, il dibattito che qui si svolge, si sviluppa appunto sugli argomenti favorevoli o contrari alla riforma elettorale di cui si tratta. Per chi si preoccupa che in tal modo il governo può sembrare che venga ad interferire sui sistemi di discussione parlamentare dei disegni di legge, ripeto che le caratteristiche obiettive che ho prima ricordate contengono già in sé circoscritte le limitazioni opportune. presiDente. Quindi questo non rappresenta un precedente. De Gasperi. Onorevoli senatori, spero che la risposta che il governo chiede vi risulti anche più facile se considerate che la legge, nella sua applicazione, dipende infine dal voto popolare, giacché sarà la maggioranza degli elettori che deciderà se il premio funzionale verrà raggiunto o meno e in qual misura esso risulti, onde della fiducia che abbiamo ottenuto alla Camera e chiediamo ora al Senato attendiamo e serenamente sollecitiamo la solenne conferma nel voto del popolo italiano, chiamato a dire l’ultima parola. (Vivi applausi dal centro e dalla destra). scoccimarro. Domando di parlare. presiDente. Ne ha facoltà. scoccimarro. Non ho l’intenzione di fare un discorso. Desidero solo rivolgere una domanda al presidente del Consiglio con la preghiera che egli mi risponda subito. La domanda è questa: in base a quale norma di Costituzione o regolamento il Consiglio dei ministri ha ritenuto di poter prendere un’iniziativa che modifica la procedura di discussione e votazione della legge, come è stabilita dalla Costituzione e dal regolamento? De Gasperi. La risposta a questa domanda verrà data durante la discussione nella quale mi riservo di riportare tutti gli argomenti che possono essere conclusivi. scoccimarro. Desidero chiedere al presidente del Consiglio se può darmi l’assicurazione che domani sarà presente alla discussione. De Gasperi. Sarà sempre presente il governo e chi risponderà a nome mio. 