Il presidente del Consiglio ha iniziato dando lettura di una serie di domande che l’on. Togliatti, attraverso l’Unità di oggi (nell’edizione meridionale) poneva all’on. De Gasperi. Alla prima domanda e cioè: «perché i lavori di bonifica dell’Alta Val d’Agri, che avrebbero dovuto impiegare più di un milione di giornate lavorative sono stati abbandonati», l’on. De Gasperi ha risposto: non è affatto vero che i lavori di bonifica siano stati abbandonati in Alta Val d’Agri. Essi sono in pieno svolgimento. Sono stati eseguiti lavori di impianti di irrigazione, di sistemazioni idrauliche, di sistemazioni montane e di strade di bonifica per 730 milioni di lire. Tali lavori hanno richiesto l’impiego di 240 mila giornate lavorative. Nella stessa Val d’Agri sono in corso di appalto lavori di impianti di irrigazione, di sistemazioni montane e di strade di bonifica per complessivi 2 miliardi e 225 milioni. Tali lavori richiedono 780 mila giornate lavorative. Alla seconda domanda: «perché la costruzione della diga sul Bradano è stata abbandonata», l’on. De Gasperi ha risposto ricordando che il 30 aprile 1952 sono stati eseguiti scavi di fondazioni in roccia, per gallerie di derivazione, per traversa di deviazione del Bradano, ecc. Entro il mese di maggio si prevede di iniziare i getti per il corpo della diga e per il 1953 si prevede che l’opera sarà completata. Alla terza domanda e cioè: «perché i lavori per il Borgo La Martella a Matera dopo essere stati inaugurati parecchie volte impiegano adesso solo 50 operai», l’on. De Gasperi ha detto: i lavori del borgo La Martella furono inaugurati una sola volta e precisamente dal ministro Campilli nel settembre del 1951. Sono stati già eseguiti lavori per 32 milioni, impiegando 10 mila giornate lavorative. Sono in corso di esecuzione o di prossimo appalto lavori per complessivi un miliardo e 15 milioni di lire, impegnando 330 mila giornate lavorative e 120 operai! Noi non chiediamo ai nostri avversari che una sola cosa: che riconoscano i fatti e che non mentano. Negare che veramente c’è un movimento nuovo, una nuova energica volontà è negare la verità. La Cassa del Mezzogiorno è una realtà. Alla fine del mese di aprile 1952 i cantieri della Cassa del Mezzogiorno in attività sono 1.800, per 123 miliardi e 573 milioni di lire, mentre sono in corso appalti per 114 opere per l’importo complessivo di 33 miliardi e 760 milioni. Questa negazione della verità significa accusare voi di poca intelligenza, voi che potete constatare i fatti. L’on. De Gasperi ha ricordato poi che nel 1951, quando egli venne per la prima volta a Potenza , era avvenuta l’aggressione comunista in Corea. Ricordate che allarme da parte dei comunisti? Essi allora protestavano perché noi stavamo apprestando delle cosiddette difese, ci accusavano di preparare la guerra, di essere contro la pace. Allora io vi dissi: abbiate fiducia nella pace, perché la pace si conquista anche con la energia e la volontà. Abbiamo preparato la nostra difesa, ci siamo stretti in un patto di alleanza: il Patto atlantico. Ebbene vi dico che il Patto atlantico ha salvato la pace. Lo stesso Stalin in una recente intervista ha detto che il pericolo di guerra negli ultimi anni si è allontanato. E si è allontanato perché chi aveva intenzione o disposizione ad attaccare ne è stato scoraggiato dalla unione dell’Europa e dell’America nella alleanza atlantica. L’on. De Gasperi ha rilevato che da parte socialcomunista questa campagna elettorale è stata impostata non più sul motivo della guerra o della pace, della situazione internazionale in genere, ma sui problemi dell’amministrazione interna, cioè di quello che si è fatto e di ciò che si potrebbe fare. Il presidente del Consiglio polemizzando con Augusto De Marsanich, il quale in un recente discorso ha accusato il governo di aver compiuto la «truffa sociale ed economica della riforma agraria» ha detto: a Melfi il prof. Ramadoro , presidente dell’Ente Puglia e Lucania, davanti ai contadini ha fatto stamane una relazione impressionante. Dopo aver ricordato che nel 1950 ci eravamo incontrati in occasioni simili per dare inizio alla campagna di irrigazione dell’Alta Val d’Agri, il cui primo lotto è ora quasi finito portando le acque nella pianura di Viggiano, il 2 giugno, un’altra volta, per iniziare le prime opere irrigue del Tara, il Ramadoro ci faceva la storia recente della riforma a Cerignola, Gravina, Ascoli Satriano, Candela, Lucera, Manfredonia, Carovigno, Nardò, Palaggiano, Montalbano, Pisticci, Bernalda, Iarina e Lavello. In questi paesi ci sono 2.366 famiglie contadine delle più povere che hanno realizzato il loro sogno. Su queste terre si fanno contemporaneamente le opere di trasformazione fondiaria e si costruiscono case rurali con la partecipazione al lavoro dei nuovi proprietari. Solo così si fa una bonifica integrale. Notevole mi è sembrato il rilievo di un tecnico del valore di Ramadoro: che cioè il sacrificio chiesto ai vecchi proprietari in base alla legge stralcio rappresenta solo il 15 per cento della superficie agraria e forestale del comprensorio e che parte notevole dei proprietari ha accettato come ragionevole e sopportabile tale esproprio tanto da non presentare nemmeno ricorso contro i relativi decreti; a Leonessa sorgerà una borgata e un centro di servizio a San Nicola di Melfi. Sarà la nuova classe sociale di proprietari coltivatori che, unendosi al processo produttivo, costituirà il rimedio eroico per la rigenerazione agricola del Mezzogiorno. Dopo aver rilevato il senso sociale che presiede alla attuazione della riforma agraria, l’on. De Gasperi si è soffermato sulla campagna che l’estrema destra, in concordanza con l’estrema sinistra, conduce contro la politica estera e interna del governo. Riferendosi particolarmente alla politica estera, il presidente del Consiglio ha ricordato la situazione in cui si era trovata l’Italia dopo la disfatta. Da quella situazione col nostro senso di dignità e la nostra fermezza siamo riusciti a riassumere una posizione di prestigio e di parità in campo internazionale. Noi abbiamo dovuto subire l’eredità della guerra mal preparata e poggiata sul bluff di 8 milioni di baionette. L’orgoglio, l’avventatezza, la passione faziosa portarono al disastro. Ora, per non ammetterlo, si accusa d’insufficienza o addirittura di viltà coloro che con dignità e ferma prudenza sono riusciti a risollevare l’Italia dall’abisso e dall’isolamento. È la stessa operazione che riuscì ad Hitler dopo la sconfitta della prima guerra e portò la Germania ad un secondo ed irreparabile disastro. È nostro dovere di segnalare questo pericolo e di mettere in guardia le forze giovanili, inesperte del passato. Affrontando in genere il problema dell’estrema destra, l’on. De Gasperi ha detto: noi riconosciamo il valore delle energie volitive e sentimentali della gioventù, sappiamo che in uno schieramento nazionale c’è posto anche per un’avanguardia di ardimento e di baldanza. Non neghiamo quanto di costruttivo vi fu nel movimento fascista e giudichiamo serenamente uomini e cose del passato e del presente ; ma abbiamo il dovere, per la responsabilità storica che portiamo, di avvertire il pericolo, ogni volta che nel tentativo di giustificare gli errori si riveli la tendenza di ripeterli. Per questo senso di responsabilità non per risentimento, non per angusta visione di parte, facciamo sentire il nostro monito, pur apprezzando i sentimenti di quanti in buona fede, ignari della storia, volessero ricalcare in buona fede le vie dello smarrimento! Accetto questo richiamo di Trieste non per scopo elettorale, ma con sentimento fraterno. Il governo fa ogni sforzo per consolidare la posizione degli italiani a Trieste, badando a non spezzare la solidarietà che lega la città con il destino della zona B, attraverso un Trattato che abbiamo subito, senza peraltro mai aderire alla soluzione che proponeva per Trieste. Bisogna rafforzare la nostra posizione a Trieste senza compromettere il nostro diritto sul Territorio libero, vigilando perché gli Alleati conservino l’impegno che loro deriva dal Trattato che hanno voluto e dalla loro dichiarazione del 20 marzo 1948. 