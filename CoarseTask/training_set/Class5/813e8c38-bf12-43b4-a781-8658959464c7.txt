Caro Gallarati Scotti, mi sembra molto pericoloso addentrarsi sino da ora nello stabilire un ordine di priorità per le questioni da esaminarsi nel cosidetto «secondo tempo» della revisione. E mi sembra ancor meno conveniente per noi il prestarsi a far inserire come primo argomento la questione più difficile. Ciò equivarrebbe a rimandare il tutto alle calende greche. La questione di Trieste è fra tutte la più delicata, e appunto per questo non si può né stabilire a priori il preciso momento della sua trattazione, né subordinare alla sua soluzione quella di altre questioni che apparissero, e in realtà sono, più facili. La questione del TLT è bensì compresa nel quadro della revisione del Trattato, ma deve essere considerata alla luce della nostra partecipazione alla politica atlantica e a questa coordinata. Né va dimenticato che i destini della nuova democrazia italiana sono per molta parte collegati con questa questione. 