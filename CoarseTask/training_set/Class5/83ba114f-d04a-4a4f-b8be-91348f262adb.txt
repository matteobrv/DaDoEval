Signor presidente che cosa può dirci sulle dimissioni dei ministri socialdemocratici e della conseguente crisetta di governo? È inutile che mi domandiate delle impressioni sulle fasi della crisetta ora chiusa. Come accade in situazioni analoghe, c’è stato, dapprincipio, un ridestarsi di particolarismi, che nel periodo normale sono sopiti dal lavoro comune. Ha prevalso, comunque, il vincolo delle responsabilità solidali e il senso dello Stato. È degno del massimo rilievo che i colleghi interrompendo la loro meritoria fatica di governo abbiano riconfermato le ragioni profonde della coalizione democratica e il proposito di dedicare ulteriormente le loro forze a consolidarla e a servirla. Chi, per questo periodo transitorio, li sostituisce sobbarcandosi ad un aumento di fatica e di responsabilità, merita tutta la nostra gratitudine. Quali saranno, signor presidente, gli ulteriori sviluppi in gennaio, dopo il chiarimento definitivo del Psli? Fare anticipazioni sarebbe presuntuoso. Ma una esigenza obiettiva e rilevata anche recentemente dal Parlamento, quella di accrescere l’efficienza del governo per quanto riguarda la sua organica funzionalità nel settore economico finanziario, troverà fin da ora accoglimento. Il coordinamento del settore ora ricordato ha fatto negli ultimi tempi dei graduali progressi che conviene via via perfezionare. In attesa dei provvedimenti di legge che si riconosceranno necessari, una azione più unitaria potrà essere subito promossa dal ministro Pella, che è oggi investito, nel ministero e negli organismi più delicati nazionali e internazionali, delle competenze necessarie per dirigere con opportune collaborazioni questo lavoro di più ampio coordinamento. 