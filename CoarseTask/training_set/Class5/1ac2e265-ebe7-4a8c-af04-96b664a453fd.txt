Ringrazio gli amici e anche gli avversari vicini e lontani. Stamane un comunista mi ha detto che Modena non è così faziosa come si crede: forse in questa affermazione c’è un desiderio di migliore intesa, forse un senso di rincrescimento per un passato di scissioni e di conflitti. Comunque oggi si è aggiunto, secondo un manifesto attaccato ai muri, anche il desiderio che De Gasperi venga qui a dire la verità. Voglio dire questa verità con tutta franchezza, con massima comprensione verso lo stato d’animo degli avversari. Questa verità va detta non per imprecare o per accrescere le ragioni di contrasto, ma perché serenamente gli animi riflettano sulla situazione del momento, facciano un esame di coscienza e si decidano per l’avvenire. È venuta l’ora delle grandi decisioni per la salvezza della patria. Vi ricordate che il delitto principale di cui mi si accusa è soprattutto di avere eliminato dal governo la rappresentanza dei socialcomunisti. Voi dite «bene» ma io non dico né «bene» né «male»: dico che in un regime democratico esiste una maggioranza ed una minoranza e la maggioranza è quella che va d’accordo su un certo programma di politica interna ed estera. Se l’accordo non c’è, bisogna che la maggioranza si costituisca diversamente. Ora è avvenuto questo e nient’altro. Non una esplosione né una persecuzione, ma nient’altro che la costituzione di un governo in cui tutti erano d’accordo ed agivano anche in senso contrario. Ma come volete che io avessi potuto ristabilire la collaborazione col Partito comunista, quando in quei giorni si andava a Belgrado a fare accordi con Tito contro l’Italia e contro la soluzione italiana del problema di Trieste? Come volete che avremmo potuto ricostruire la solidarietà di tutti i partiti, una volta assieme nella resistenza, quando di fronte agli aiuti americani e di fronte all’affacciarsi del Piano Marshall sorgeva non per convinzione, non per l’interesse del nostro paese, ma per una parola d’ordine venuta dal di fuori, una campagna accanita contro gli aiuti americani, contro tutto ciò che voleva dire ricostruzione del paese e riordinamento della situazione economica mondiale? Non bisogna dimenticarlo, il Piano Marshall, gli stessi aiuti erano stati offerti alla Russia ed ai paesi orientali e questi non li hanno voluti perché temevano nel Piano Marshall una ingerenza ed una diminuzione dell’autorità dittatoriale. Perché vi sono categorie di uomini, nati e organizzati in Italia i quali per ragioni ideologiche, per prospettive rivoluzionarie nelle quali sperano, per vincoli organizzativi attraverso il Cominform ed altri accordi internazionali, ritengono che la speranza di domani, non sia posta nella loro nazione, entro la nazione, ma fuori di essa, in una direttiva alla quale bisogna subordinare tutto. Non è la legge costituzionale, la legge italiana, la legge della sovranità popolare italiana, è una legge sopra la nazione, la legge bolscevica che rode il cuore, li prende e li fanatizza. Abbiamo visto che era inutile sperare in una distensione, inutile sperare in un trattamento di tolleranza. Bisognava invece cercare la difesa comune ed ecco perché nel 1948 abbiamo fatto quelle elezioni con la parola d’ordine: unirsi tutti per difendere la libertà, l’indipendenza del paese e la volontà del popolo italiano. Non è vero che abbiamo incominciato una battaglia, che abbiamo fatto una campagna per un partito. Abbiamo vinto, ma nessuno può dire sul serio che abbiamo abusato della vittoria. Durante la campagna elettorale ci fu detto, da parte socialcomunista, che se il «blocco» avesse avuto anche un solo voto di maggioranza, avrebbe governato con questo voto. Noi abbiamo cercato degli alleati, abbiamo accettato il controllo e la collaborazione dei partiti minori, di partiti che non avevano un grande suffragio di elettori: con ciò abbiamo voluto raccogliere tutta la gamma possibile delle tendenze, tutti coloro i quali erano d’accordo sul programma della riforma, che avesse però carattere interiore e nazionale. Se avessero vinto i rossi, essi sarebbero andati all’assalto, con pressioni e dimostrazioni, di tutti i Comuni che non fossero stati socialcomunisti. La Democrazia cristiana è stata invece tollerante, nel campo comunale come in quello sindacale e ha lasciato piena libertà al Parlamento. È vero, ciò è stabilito nella Costituzione, ma in altri paesi, dove pure c’era una Costituzione, dove la maggioranza socialcomunista è arrivata al governo, la Costituzione non vale più ed è la maggioranza che si impone. I capi avversari poterono in Italia e fuori d’Italia accusarci, insultandoci di essere «servi dell’imperialismo americano», accusarci di mancata fede verso il popolo. E questo impunemente. Noi non ci siamo occupati delle sanzioni che meritavano queste parole e qualcuno oggi ce ne fa rimprovero: qualcuno oggi dice: «siete stati troppo accondiscendenti, dovevate essere più duri». Lo so. Lo so, amici. Voi che siete in una regione dove sapete cosa vuol dire regime di maggioranza e di una minoranza, so che mi farete anche questo rimprovero. Io lo accetto se è uno sprone per l’avvenire, ma non l’accetto riguardo al passato. Come democratici, come cristiani, bisognava fare l’esperienza fino in fondo: bisognava essere tolleranti sino in fondo, per dimostrare che noi la libertà la vogliamo veramente per tutti. Coloro poi i quali oggi ci vengono a dire, in nome di nostalgie passate, che bisogna ricorrere a sistemi di forza, che bisogna affrontare le squadre in piazza con altre squadre eccetera, questi ci portano una visione che speravamo fosse cancellata per sempre. Noi non vogliamo arrivare a guerre civili, non vogliamo che si affrontino sulle piazze squadre contro squadre, perché se il comunismo ha avuto una certa giustificazione per organizzarsi, questa giustificazione è appunto quella di aver trovato un regime di parte, un regime a tendenza squadrista. Noi vogliamo dire chiaro: in Italia non c’è questa necessità, noi non vogliamo questa alternativa: le squadre da una parte, le squadre dall’altra. No! Unità dello Stato, unità del popolo come è organizzato dal governo. L’Italia è un paese povero che non arriva a mantenere i suoi figli: lo sappiamo, ma sappiamo anche, con tranquilla coscienza, di fare ogni sforzo per il bene del popolo. Noi abbiamo affrontato le riforme: si è tanto irriso alla riforma agraria come fosse «invenzione», un «criterio» buttato lì a difendere il proletariato, a ingannare i piccoli possidenti o i braccianti: non è vero. Voi avete visto: si comincia. Si comincia anche nel Nord, come nel Sud. Si andrà vanti attraverso la «legge stralcio», si faranno la riforma, le bonifiche, si prosciugheranno nuove terre, ne distribuiremo. Abbiamo la ferma volontà di riuscire, ma bisogna che si abbia concordia e che non ci si lasci distrarre da agitazioni di parte. Proprio oggi, a Santa Severina, dove si sono divise le terre, se ne fanno occupare altre per mantenere le agitazioni, l’odio ed i contrasti fra gli stessi contadini. E abbiamo affrontato la questione del Mezzogiorno. Lo so, parlo a voi fra cui vi sono i rappresentanti della montagna che si può ben chiamare con una parola poco gradevole, ma vera, «zona depressa». Lo so, anche voi in Emilia avete tanti bisogni, ma il campo del Mezzogiorno è molto vasto. Dovremo cominciare di lì, ma parallelamente poco dopo, cominceremo qui. La legge c’è, gli stanziamenti ci sono. Specialmente per quanto riguarda la montagna si tratta di una necessità assoluta, di un vostro diritto, di un nostro dovere. Ma si può negare che per la prima volta, dopo tanti discorsi e tante leggi passate, il governo che io presiedo ha veramente compiuto un atto di riforma radicale, impegnativa per esso, per il suo partito, per tutti i governi che verranno, a qualunque partito possano appartenere e il diritto di rivendicare l’avvio al risanamento del Mezzogiorno e di tutte le zone depresse? Amici miei, so che i miliardi non sono sufficienti, ma bisogna cominciare perché se aspettassimo il giorno in cui potremo avere tutti i mezzi necessari per arrivare in fondo a tutte le riforme, allora perderemo il tempo che si è perduto nel passato. Oggi, dopo decine di anni di abbandono di quelle terre, io vi domando, avversari, perché non volete riconoscere, anche se avete altro astio contro il governo, quel che si fa almeno in questo campo? Perché non cerchiamo di unirci e non dite: lavoriamo con voi? Abbiamo avuto, invece, lo spettacolo di partigiani faziosi, specie in Senato. Abbiamo visto parlamentari opporsi, cincischiare sulla legge, sulla riforma, votare contro di essa, dire che questa non è abbastanza e, per amore del meglio di domani, negare quel bene che si può fare oggi. Questa è una politica di divisione. A tutti coloro che ci dicono siate cristiani, mettetevi d’accordo, siate comprensivi, io rispondo: sì, a coloro che questa politica accettano e sinceramente vi collaborano, siamo pronti a stringere la mano ma non possiamo accettare la faziosità di coloro che, col pretesto di insufficienza o di radicalizzazioni, si danno a istigazioni rivoluzionarie affinché nei cervelli penetri l’idea che non c’è altra possibilità che un capovolgimento rivoluzionario. Loro ideale è la conquista attraverso alcuni gruppi sindacali di tutto il potere politico e quindi l’imposizione della dittatura come esiste in Russia e in tutti gli Stati satelliti. È interesse del popolo lavoratore, dei ceti medi, dei piccoli proprietari essere sinceri nella denuncia della tassazione, perché non saranno loro che pagheranno di più ma saranno quelli che fino ad ora sono riusciti a nascondere i milioni ed i miliardi e domani non lo potranno fare pena le più gravi sanzioni. Questa riforma è risanamento morale, ma è anche la base di una possibilità di perequazione sociale. Quando avremo lo specchio sincero di tutte le possibilità di tassazione di redditi, potremo veramente rendere giustizia, introdurre una perequazione, una maggiore proporzione, l’adeguamento a quello che è la possibilità finanziaria di ciascuno. Ecco che io, parlando di solidarietà, faccio un appello soprattutto a chi possiede e a chi più guadagna. Bisogna che queste classi comprendano che ogni lira sottratta alla tassazione è come venisse sottratta al povero, al disoccupato, che ha bisogno di lavoro, perché, amici miei, non possiamo fare lavori pubblici senza spendere denaro e il denaro lo abbiamo solo attraverso il gettito fiscale. Perché se noi ce lo procurassimo stampando moneta, porteremmo il massimo danno a chi possiede e anche a chi non possiede. Ecco l’alternativa: o si pagheranno le tasse sulle libere proprietà e sulle libere imprese industriali, commerciali e professionali e allora il regime attuale può avere i mezzi per fare lavori pubblici e, in genere, per introdurre la sicurezza sociale per tutte le classi o questo non lo si vuol fare e allora bisogna che gli attuali detentori di proprietà e di ricchezze si adattino a vedere lo Stato intervenire direttamente attraverso la specializzazione e se occorre a controllare. Si dice che De Gasperi in queste cose è un poco sinistroide; la verità è che io sono nato figlio del popolo, mi sono sempre trovato in mezzo a lavoratori, ho sentito la loro miseria, sono parte del popolo minuto e sento che questo popolo ha delle ragioni da far valere e che c’è una giustizia da compiere. E badate che c’è la possibilità per tutti, anche per coloro che sono lontani da noi, coloro che sono meno atti ad accettare la nostra tradizione religiosa, c’è la possibilità per tutti di lavorare sopra una base di giustizia, di equità, di senso e di comprensione della vita democratica e popolare. De Gasperi contrappone a tale disposizione le violenze esercitate dagli oppositori, anche in campo sindacale e accenna al ritrovamento di tante armi ben lubrificate . Queste armi sono forse nascoste per essere usate contro gli imperialisti, contro i lontani rappresentanti di un asservimento immaginario, ideologico e realistico? O non sono lì per servire ad una violenta conquista del potere in Italia, per essere usate contro i partiti della libertà e della democrazia? Ebbene noi abbiamo dovuto difendere l’autorità dello Stato, fare appello a tutti coloro che sono per la libertà di tutti. L’abbiamo dovuto fare e quando ultimamente abbiamo visto che in seguito a un conflitto come quello della Corea automaticamente si è preso partito per l’aggressore e quasi attraverso certe province un fremito di «liberazione». Di liberazione contro chi? Liberazione contro un regime democratico come il nostro, che ha lasciato piena libertà, piena capacità d’azione alle organizzazioni, anche di partiti avversari! Allora abbiamo compreso che ci si vuole rivolgere contro l’autorità dello Stato, contro la solidarietà. È un’azione contro l’Italia, ed ecco che noi abbiamo dovuto insorgere. Io vi chiedo di aiutarci ma la responsabilità però, l’organizzazione della difesa la prende lo Stato. Io domando a tutti solidarietà e l’ausilio volontario di tutti coloro i quali lo possono dare durante la vita civile, soprattutto facendo uno sforzo di comprensione. A voi che mi ascoltate chiedo che queste cose le ripetiate anche ai vostri avversari finchè si persuadano che la strada su cui camminano è una strada falsa che li conduce forzatamente a fare quello che mai penserebbero di fare nella loro onesta coscienza. Cosa volete che faccia il vostro presidente del Consiglio quando ogni tanto risuona come un flauto pastorale dopo le tempeste e i fulmini il motto «distensione»… Come volete che crediamo a queste parole quando sappiamo che sono come musiche insidiose che si trascinano in una foresta che poi dovrà inghiottire tutti? C’è l’esempio degli altri paesi. Quindi collaborazione leale, sì, comprensione, alleanza distensiva, sì; ma di fronte alle sole parole, no, sarebbe un tradimento. Non intendiamo subirlo, costi quel che costi! Allora io mi rivolgo a voi e agli altri che mi sentono, agli altri che mi leggeranno, per dirvi: è ora che le masse popolari facciano un esame di coscienza e prendano una decisione. Se è vero che ci si trova dinanzi ad un regime di oppressione che sbarra le vie del progresso, innanzi a «uomini maledetti», come si è detto qui a Modena in un discorso, uomini che «fieri di avere nelle mani il potere si assidono al vertice di una società maledetta», se è vero questo, allora le masse operaie avrebbero ragione di voler minare questa società e capirei la preparazione degli animi, come gli animi esacerbati si preparano alla vigilia di una guerra, capirei la cura nel formare la coscienza rivoluzionaria nei giovani, capirei anche il «lampo» con cui si fanno comparire innanzi i miraggi lontani di uno Stato proletario e capirei il lubrificare le armi nascoste che domani servirebbero a combattere l’estrema battaglia. Tutto il resto come movimenti sindacali, azione parlamentare, tutto questo sarebbe subordinato, una mossa organizzativa e tattica, solo un preliminare alla grande lotta che si crede necessaria, fatale, doverosa. Ma è proprio così, ditemi mettendovi una mano sul petto? È proprio così, esiste veramente un governo cinico a tal modo? C’è una «società maledetta», ci sono dei «governanti maledetti» che governano «con la violenza e con la forza?». Se è così, credete voi che in Italia sia veramente fatale l’urto, che si debba venire fatalmente ad una guerra fratricida? Tutto indica invece che la Repubblica italiana è un regime aperto ad ogni progresso e soprattutto all’avvento delle forze delle masse popolari e del popolo. Volgetevi indietro perché è bene talvolta guardare al passato come è bene quando si mangia il pane bianco, pensare talvolta al pane nero. Ricordatevi l’Italia del 1871. Quando la si è fatta aveva 530 mila persone con diritto di voto su 27 milioni di abitanti; e queste 530 mila persone facevano il Parlamento ed il governo e governavano; poi, a mano a mano, diminuendo il numero degli analfabeti che allora erano niente meno che il 72 per cento, è aumentato il numero degli aventi diritto al voto, di color cioè che decidono sulla politica; e nel 1912 si arrivò così a otto milioni e mezzo con solo il 38 per cento di analfabeti. Attraverso la guerra dal ’19 tutti coloro che avevano partecipato alla guerra o che comunque avevano servito la patria avevano diritto di voto e quindi siamo arrivati in realtà al suffragio universale. Non è vero che si possa parlare politicamente di una casta dominante. Che casta? La gente che sta al governo oggi viene dai ceti contadini, dai piccoli proprietari, dal ceto medio dei lavoratori. Sono figli del popolo che appartengono anch’essi al popolo. Dove sono questi rappresentanti della classe dominante che vogliono restringere, mantenere a sé il potere? È una frase, è una menzogna convenzionale. Questo è un governo di popolo, un governo che si fonda sopra la maggioranza popolare, pronto ad andarsene domani quando ci fosse un’altra maggioranza; perché questa è democrazia e questa è libertà. In certi paesi invece quando «essi» arrivano al potere, gli avversari o sono espulsi o impiccati. Se le nostre masse operaie, invece di lasciarsi fanatizzare per un ideale rivoluzionario che rende stranieri in casa propria, avessero inviato al Parlamento degli operai riformatori, non legati a parole d’ordine che li mettevano contro gli interessi del proprio paese, essi oggi potrebbero controllare il potere politico. Quindi oggi non diteci che la Repubblica non è aperta a tutti in libertà, purchè la Repubblica venga riconosciuta come casa propria, come la casa di tutti i cittadini uguali e non come una passerella per poter saltare poi in uno stato di dittatura proletario. A questo punto De Gasperi riassume quanto si è fatto in Italia per la sicurezza sociale, citando dati secondo i quali le pensioni di invalidità e vecchiaia sono passate da 51.109 nel 1921 a 1.474.251 nel 1958. È vero che non è stata ancora presentata al Parlamento la riforma integrale, ma si sono attuati miglioramenti parziali, come la rivalutazione di 49 volte, l’aumento delle rendite ai pensionati, ecc. Circa l’assistenza, De Gasperi dice che gli Istituti di ricovero nel 1902 erano 2.515, nel 1948 erano 6.607; gli asili infantili nel 1902 erano 3.248, nel 1948 9.213; ed i refettori recentemente creati, fino ad oggi sono 17.811 per due milioni 218.930 assistiti. Poi vi è l’opera dei Comuni. Il presidente a questo punto assicura che il completamento del Policlinico di Modena sarà per l’intervento del Tesoro, sia pure in diverse rate, realizzato con un miliardo e ottocento milioni, ripartiti in sei annualità. E i sanatori e gli ambulatori? Nel 1929 potevano essere ricoverati solo 18.421 malati; nel 1948 i ricoverati erano 88.393. E l’opera nazionale maternità e infanzia? Nel 1938 si diedero sovvenzioni per 133 milioni di lire; nel 1948 3 miliardi, aumentati nell’esercizio 1949-50 a sette miliardi. E le case? So che non tutti hanno la casa, ma potete negare l’attività edilizia di quest’anno? Lo avete visto di persona attraverso le case del piano Fanfani, attraverso l’Istituto della Case popolari. La statistica recente dice che in Italia nel primo semestre 1949 sono stati costruiti 71.891 vani di abitazione e nello stesso periodo del 1950 ne sono stati costruiti 139.171, con un aumento del 94 per cento. S’è fatto, ma bisogna fare di più; ma è inutile che voi continuate ad esasperare la gente dicendo che il governo non fa niente. Dite una cosa su cui sono d’accordo anch’io: «non fa abbastanza». E io dico: «non è abbastanza, ma noi abbiamo la volontà di fare e siamo sulla giusta strada». De Gasperi parla quindi del problema della disoccupazione e accenna a quello che si è potuto fare per rimediarvi, ai cantieri di rimboschimento e ai corsi di riqualificazione. Quanti italiani passavano la frontiera e andavano all’estero negli anni precedenti la guerra e il fascismo? Nel 1913 si ebbe la punta di massima nella emigrazione con 873.000 unità in un anno mentre in quest’ultimo triennio si è potuto assicurare lavoro all’estero solo a 150 mila operai. Quante difficoltà da superare! Un mondo chiuso, un mondo egoista, in cui bisogna, a furia di accordi, trovare nuove vie all’emigrazione: lo stiamo facendo e in Brasile ed in Argentina e ora in Australia abbiamo trattato ed ottenuto la possibilità di emigrazione. È un lavoro lento, tenace e che non può dare subito i suoi frutti. Si è cercato attraverso provvidenze temporanee di assorbire un’altra aliquota di lavoratori. Ogni anno entrano 200 mila nuove unità lavorative e se si dice che il numero dei disoccupati è rimasto lo stesso, non è esatto. La riforma agraria implica una macchinazione dell’agricoltura e porterà quindi alla costruzione di macchinari in Italia ed allora daremo lavoro all’industria meccanica, questa disgraziata industria che ci dà tante preoccupazioni perché creata e gonfiata a dismisura come industria di guerra. I lavoro pubblici messi in programma quest’anno, i cosiddetti investimenti, sono molto maggiori dei lavori pubblici dello scorso anno, di due anni fa. Se si parla oggi di necessità di riarmo, di difesa della libertà, una parte almeno di queste spese potranno venire assorbite da lavori e quindi rappresentare un certo progresso anche per l’industria meccanica e per l’industria in genere. C’è stata una grande polemica recente a proposito di inflazione, a proposito di produzione e subito la sinistra ci ha soffiato dentro dicendo: tutto va male, tutto va in malora. Ma non è vero, l’indice della produzione industriale è favorevole; se nel ’38 era cento, nel ’50 va dal 115 al 120: perché vi sono industrie che vanno male e industrie che vanno bene e che si compensano naturalmente nelle statistiche. Il reddito complessivo tra il 1947 e il 1950-51 è aumentato dal 25 per cento superando il 1938. Gli investimenti sono arrivati al 21 per cento del reddito nazionale. Tutti gli uomini pensosi della situazione finanziaria dicono che siamo già arrivati ad un limite al di là del quale noi non riusciremmo a pagare ma potremmo correre il rischio di far fallimento ossia svalutazione. De Gasperi accenna all’opportunità di snellire la macchina burocratica dello Stato: cita l’esempio della Cassa per il Mezzogiorno. C’è stata una polemica in argomento, una polemica che è venuta da parte del rappresentante della missione ECA . Noi non siamo infallibili, come non è infallibile il governo americano. Noi non siamo infallibili, come non lo sono nemmeno gli uomini che ci criticano: le critiche possono esserci utili quando ci possono giovare e quindi le accettiamo con buona volontà. Ma vorremmo che almeno i giornali stranieri, i giornali americani, non se ne servissero per svalutare lo sforzo che l’Italia ha fatto e per diminuire contemporaneamente il merito dell’America che ci ha aiutato. Parlando dell’industria metalmeccanica, il presidente afferma che il governo sente il dovere di affrontare questo grave problema: si è costituito all’uopo un comitato di economisti e di tecnici perché esamini le situazioni singole e cerchi la possibilità di organizzare tutto il settore. Se è necessario ci si metterà dentro lo Stato pur di salvare soprattutto il lavoro degli operai e la situazione sociale. C’è tutto un fervore di rinnovamento e di opere ma c’è bisogno di tempo, di uomini, di mezzi; non si può improvvisare dall’oggi al domani senza cagionare gravissimi danni. Noi non possiamo semplicemente dare la terra ai contadini, senza aiutarli poi con le sementi, con l’aratura, con la meccanizzazione laddove è possibile e necessario. Noi dobbiamo aiutare le campagne con l’irrigazione. Questi lavori si fanno nel Mezzogiorno ed anche nel Nord. Ma dobbiamo ricordarci soprattutto la montagna la quale (lasciatelo dire a me che sono un montanaro) è stata purtroppo abbandonata. Quindi la verità è un’altra. La democrazia politica in Italia è assicurata e va diventando sempre più democrazia sociale. Uno sforzo viene fatto per assicurare il lavoro, l’assistenza, il pane e la casa. Molto cammino è ancora da fare, lo sappiamo, ma la diritta via ormai l’abbiamo presa. E noi marceremo verso uno Stato che concilii la libertà con la giustizia sociale. Non possiamo, noi, fare a meno della libertà, perché la libertà è non soltanto dignità della persona, non soltanto indipendenza della famiglia, è anche libertà dello spirito. In Italia ognuno può avere la fede che crede, il partito che preferisce, ma il progetto della nazione è possibile solo se c’è uno sforzo concorde di solidarietà. Chi ha deve dare e contribuire in modo che tutti possono oggi avere una certa sicurezza di vita. Che cosa vuol dire l’autonomia, la libertà, il libero destino di questa nazione? Tutti devono mettere questo sopra ogni altra ideologia, anche se noi siamo fra coloro che desiderano vivissimamente la collaborazione internazionale tanto da rinunciare anche a parte della sovranità, non mai però all’anima della nazione, alle sue glorie e al suo avvenire. C’è qualcuno in Modena (più di un secolo fa partì proprio da qui la prima voce per l’unità e la libertà della patria: quella di Ciro Menotti) , c’è qualcuno in Modena che anela sul serio alla dittatura di parte; che si fanatizza per alcuni messaggi lontani, quando questa Italia può dire la sua parola purchè la si consideri come madre da servire, focolare da difendere, casa comune di cittadini liberi ed eguali, officina di solidarietà produttiva? Voi che avete compiuto nella resistenza, prima in confronto dello straniero poi in confronto di ogni violenza di parte (e qui ricordo che oggi è l’anniversario della morte di Fanin alla cui memoria mi inchino), voi non potete essere né per la violenza né per la dittatura. E poiché vedo tante bandiere democristiane mi sovvengo che a voi democristiani non ho ancora rivolta una parola dal cuore, un pensiero diretto: questo pensiero prima è di ringraziamento per la vostra operosità, per la vostra attività non senza rischi, per il vostro coraggio, amici, perché ci vuole poco coraggio in una grande città dove siamo maggioranza, ma ci vuole molto coraggio laddove si è minoranza, dove si è piccola parte. Io spero che il vostro esempio insegni a tutta l’Italia: il periodo della paura è finito, deve essere finito! Con ciò non comincia oggi il periodo della rappresaglia, no! Incomincia il periodo della libertà e della dignità per tutti. Quando faccio appello al senso di solidarietà, al servizio del bene del popolo, so che voi siete i più convinti assertori della giustizia, della giustizia sociale, alla quale voi tendete e per la quale lavorate; non solo per un senso umanitario, che anche altri possono condividere, ma per un senso più profondo, per un senso di dovere e di coscienza, per il richiamo pressante e quotidiano della vostra coscienza cristiana. 