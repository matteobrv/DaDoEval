L’on. De Gasperi ha pronunciato un discorso, nel quale ha esortato l’assemblea a considerare realisticamente la situazione, tenendo soprattutto presente che le elezioni politiche si dovranno svolgere nella prossima primavera e potranno essere anticipate ma non posticipate. Accennando alla questione della legge elettorale, il presidente ha, poi, rilevato che la Democrazia cristiana ha tale base di consensi nel paese per la quale anche con la con la proporzionale è certo che contro di essa non si può costituire un governo ed è quasi impossibile farlo senza la sua collaborazione. La posizione della Democrazia cristiana nei confronti della riforma elettorale deriva, perciò, soltanto dalla necessità di assicurare alla maggioranza la stabilità del governo. Quindi non è che ci battiamo per una maggiore influenza del nostro partito, che ha la forza di influire con qualunque sistema elettorale sulla composizione del governo e di impedire che un governo si faccia contro di noi o senza di noi. Dobbiamo però ammettere la possibilità di coalizioni negative per rovesciare un governo nostro, ma non positive per crearne un altro senza di noi. Ecco il fatto che giustifica la nostra posizione nella riforma elettorale; riforma elettorale significa necessità di assicurare la stabilità del governo. Se le due estreme si coalizzassero, il paese certamente reagirebbe come contro un connubio immorale, perché intrinsecamente repellente. Sembra difficile, che esse possano mettersi insieme nonostante le molte affinità di metodo e qualche sbocco analogo nel sistema di governo. Ma supponiamo che avvenisse anche questo e che la reazione della popolazione, dell’opinione pubblica, non fosse così salutare, così rapida da poterlo impedire; noi avremmo allora un governo che non potrebbe svolgere né una politica interna comune, né una politica estera. L’anticlericalismo che potrebbe essere l’unica base per siffatta coalizione è un fatto negativo, non un fatto costruttivo. Dopo aver rilevato che contro la possibilità di una coalizione negativa non vi è nella nostra Carta costituzionale il mezzo adatto alla Costituzione di Bonn, con l’istituto cosiddetto del «voto fiduciario ricostruttivo», De Gasperi ha detto che ciò rappresenta un altro motivo per adottare un sistema che faciliti il funzionamento della maggioranza parlamentare. Il sistema più idoneo sarebbe proprio quello uninominale, che esprime la volontà della maggioranza in ogni circoscrizione, sistema riconosciuto perfettamente democratico in tutti i paesi del mondo libero. D’altra parte bisogna tener conto delle obiezioni che generalmente si fanno; la brevità del tempo (questa idea per maturare richiederebbe un certo studio, una certa riflessione); ed il fatto che accanto alla Dc ci sono i partiti minori, i quali ritengono che con il collegio uninominale scomparirebbero. E allora il desiderio di raggiungere l’effetto necessario col sistema che sembra il più diretto, contrasta con quello che è il pensiero vostro e anche mio personale, di collaborare con i partiti i quali ammettono la base comune della democrazia. Maggioranza vuol dire espressione della volontà prevalente, volontà positiva e costruttiva, capace di governare. Nessuno potrebbe trovare antidemocratico, se dicessimo che tale maggioranza governa per quattro, cinque anni (come in Svizzera) o se si trovasse qualche altro espediente regolamentare per renderla stabile, come le norme per il voto di fiducia o il voto francese per procura o infine se per aumentare la possibilità di circolazione interna si esprima con 50 più X invece di 50 più uno. È un errore sostenere che oggi il sistema proporzionale sia il solo aderente alla Costituzione. La democrazia è maggioranza e minoranza: una maggioranza responsabile del governo ed una minoranza che lo controlla. La formula della legge elettorale deve risultare corrispondente al fine di assicurare non la stabilità di un partito, ma la stabilità di un sistema che corrisponde ai fondamenti della nostra Costituzione ed alla volontà del popolo, espressa attraverso il voto. Qual è il sistema? È chiaro: la democrazia parlamentare. E risulterà evidente che si tratterà della democrazia e non di un partito, quando la maggioranza auspicata ed ottenuta si comporrà di più partiti uniti da un comune programma democratico, quando, entro tale schieramento, è libero lo sviluppo dei partiti e quando fuori di esso minoranza ed opposizione hanno il diritto e la possibilità dell’esercizio del controllo, il sistema democratico è assicurato nel suo meccanismo essenziale. Il meccanismo non altera i fondamentali princìpi democratici sanciti nella Costituzione, la quale non ha fissato una procedura elettorale, ma soltanto per ogni cittadino il diritto di votare, cioè di esprimere il proprio voto in modo uguale, ma non con effetto uguale garantito. Quando si svolgesse il referendum, data la nostra situazione, ci si troverebbe sempre di fronte ad una minoranza notevole, soverchiata da una lieve maggioranza, ma mai convinta. Eppure nessuno ha mai detto che il referendum – che anzi si invoca – è negativo e antidemocratico. La trasmissione della volontà popolare si fa per maggioranza; ma ad un certo punto anche per selezione: a tutti il diritto di rappresentanza ma non a tutti il diritto di governare. Vi esorto a prepararvi alla battaglia elettorale con gli occhi sulla necessità di consolidare il sistema democratico, aperto a tutti coloro che vogliono servire la democrazia e la necessità della nazione in questo momento. La nazione ha bisogno di un periodo di pace esterna ed interna: la pace interna non si può difendere che in base allo stato di diritto creato dalla Costituzione: «l’Italia è una Repubblica democratica fondata sul lavoro». Ora vorrei richiamare la vostra attenzione su due articoli della Costituzione, che ci vengono spesso ricordati da parte dell’estrema: articolo 3: «è compito della Repubblica di rimuovere gli ostacoli di ordine economico e sociale che, limitando di fatto la libertà e l’uguaglianza dei cittadini impediscono il pieno sviluppo della persona umana e l’effettiva partecipazione di tutti i lavoratori all’organizzazione politica, economica e sociale del paese» . Innegabilmente questo compito è stato votato anche col cuore e con la fede da noi. Il concetto che l’attuale struttura sociale è ben lontana dall’essere tollerabile e che manca di giustizia, è stato espresso molte volte nelle discussioni costituzionali. Allora era addirittura la questione più calda, quella che si dibatteva di più. Ed oggi, possiamo dire che ci sia qualcosa di diverso? Penso ad un certo momento che se noi avessimo una sinistra socialista moderata, come in Germania, o come sono i laburisti in Inghilterra, penso che in quel caso saremmo in grado, noi maggioranza cattolica, di far davvero dei passi notevoli nelle riforme sociali. Credo che li faremo e che li potremo fare. Innegabilmente non possiamo adagiarci nella situazione in cui siamo oggi. Mi ha fatto impressione, l’altro giorno, in una conferenza con l’on. Pastore e i rappresentanti della Cisl, leggere i dati dei licenziamenti. Ebbene, quando le cose vanno bene non sentiamo niente: chi guadagna tiene in tasca. Gli operai sì e no riescono ad ottenere un lieve aumento. Ma quando le cose vanno in crisi, sono gli operai che ne scontano le conseguenze e non valgono per gli altri i guadagni che pure, prima, ci sono stati. Questo è uno dei fenomeni che ci dicono che il nostro organismo non va bene, che c’è qualche cosa da regolare, perché non corrisponde alla Costituzione. In via di fatto non si possono dare agli operai dei diritti politici ed economici senza la possibilità di uno sviluppo della persona umana. Che ha la sua base nella situazione economica. Giorni or sono, al Senato, parlando con alcuni deputati della sinistra moderata dicevo loro: guardate, se i socialcomunisti riconoscessero che la patria di tutti è l’Italia e sentissero il dovere della solidarietà nazionale invece di rappresentare una permanente minaccia per la libertà, molti problemi di giustizia sociale potrebbero essere avviati a soluzione. Ma questo pericolo ritarda l’attuazione delle riforme. E prima dell’articolo terzo della Costituzione il secondo dice: «la Repubblica richiede l’adempimento dei doveri inderogabili di solidarietà politica, economica e sociale». La solidarietà politica vuol dire: nazione italiana e doveri verso la patria; la solidarietà economico-sociale vuol dire: limiti alla rappresentanza degli interessi di classe, limiti che può imporre solo lo Stato attraverso le leggi. Noi che siamo gli eredi della scuola sociale cattolica e che nelle settimane sociali convergiamo il nostro sguardo sulle classi umili e meditiamo sopra le strutture sociali ed energicamente vogliamo che esse mutino, dobbiamo dire che questo nostro entusiasmo persiste, che questa nostra fede non è illanguidita, ma è purtroppo paralizzata dalla minaccia di tutti i giorni che esige, innanzi tutto, la difesa del baluardo democratico perché, caduto questo, tutto cade ed è precluso ogni sviluppo della persona umana ed è la fine degli ideali spirituali che ci animano. A questo proposito il presidente ha accennato alle polemiche in tema di revisione costituzionale, sostenendo che le basi della Costituzione non possono essere poste in discussione perché chi ne profitterebbe sarebbe l’estrema destra e l’estrema sinistra o coloro che vogliono mettere addirittura in causa la forma dello Stato. A Genova, mi pare, una volta la Costituzione veniva messa su un altare e poi letta al popolo una volta all’anno. Ma erano poche parole e lo si poteva fare. Noi non la abbiamo messa in un sacrato, e quindi alcune cose possiamo modificarle. Ma non dobbiamo toccare i punti fondamentali proprio quando è convalidata la base sostanziale della nostra convivenza civile. Dobbiamo salvaguardare la pace interna e non vogliamo accrescere i motivi di divisione. Oggi non siamo più nella situazione del Partito popolare che era all’opposizione. Ora siamo noi i responsabili e se noi cadiamo, cade la democrazia in Italia. Oggi la nostra espressione supera quella della Dc come tale, come rappresentazione del pensiero cristiano nella vita sociale. Incombono su di noi delle responsabilità ben più gravi: dobbiamo infatti sentire la responsabilità dell’unità e della stabilità democratica, proteggerla contro i catilinari di ogni specie, animarla con spirito di fraternità, di tolleranza civile, di giustizia, che è lo spirito cristiano applicato alle necessità della convivenza civile: ecco la meta che esige il nostro sforzo illuminato e concorde. 