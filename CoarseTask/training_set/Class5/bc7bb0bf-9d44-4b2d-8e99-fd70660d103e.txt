Articolo di commemorazione del vescovo di Trento, monsignor Celestino Endrici , figura emblematica del cattolicesimo sociale trentino, che aveva appoggiato la sua ascesa politica nel Partito popolare italiano. Dopo l’avvento del fascismo, era interceduto presso Vittorio Emanuele III per farlo scarcerare dopo l’arresto avvenuto nel marzo del 1927, per tentato espatrio clandestino, e successivamente per farlo assumere alla Biblioteca vaticana negli anni dell’«esilio interno». La versione è qui ripubblicata per dar conto delle integrazioni operate successivamente da De Gasperi, tralasciando alcune variazioni stilistiche di minore importanza. Dal 1000, cioè dell’epoca esattamente controllabile su documenti storici, ad oggi, tre soli furono i vescovi tridentini che oltrepassarono i trent’anni di episcopato: Udatrico II che governò la Chiesa tridentina dal 1022 al 1055 e fu il fondatore del principato, perché nel 1027 ebbe dall’imperatore Corrado II l’investitura del Comitato tridentino e più tardi anche dei Ducati di Bolzano e di Val Venosta; il cardinale Ludovico Madruzzo , vescovo di Trento dal 1567 al 1600, e già prima sostituto dello zio cardinale Cristoforo per quanto riguardò il famoso Concilio, e Celestino Endrici, scomparso nel 1940 e consacrato vescovo nel 1904. Questi governi episcopali longevi lasciarono tutti e tre impronte profonde e durature. Celestino Endrici, alunno del Collegio germanico e professore del Seminario di Trento, veniva, giovane ancora e nella pienezza delle sue energie fisiche e spirituali, da quella generazione dinamica e militante che aveva subito l’influsso e la suggestione del programma sociale di Leone XIII. Assistente ecclesiastico dell’Associazione universitaria trentina, promotore e sostenitore di altre numerose attività cattoliche, quando giunse all’episcopato egli era già preparato e maturo a diventare un vescovo sociale alla maniera belga, e il cattolico trentino infatti colla sua rete spessissima di organizzazioni cristiano-sociali, collo straordinario sviluppo delle società economiche di assistenza e delle sue associazioni artigiane, rurali e operaie, poteva sostenere il paragone, meglio di qualunque altra regione italiana, colle zone più evolute dell’azione cattolico-sociale belga e olandese. Il nuovo vescovo, che da professore e organizzatore, s’era battuto colla penna e colla parola contro il radicalismo anticlericale e il socialismo marxista, volse ora ogni cura a dare al clero in seminario e fuori un’educazione sociale illuminata e a creare ed accrescere un laicato combattivo e fiero delle proprie convinzioni. Ma già pochi anni dopo il suo avvento mons. Endrici che aveva schierato tutte le forze di conservazione e a un tempo di rinnovazione della sua diocesi contro il socialismo proveniente dal Mezzogiorno, cioè dalle provincie italiane, si trovò minacciato alle spalle dalla penetrazione linguistica che veniva dal settentrione per mezzo di società scolastiche germanizzatrici, come lo Schulverein e il Volksbund. A questa propaganda la quale, talvolta coll’appoggio intermittente delle autorità statali, disintegrava la scuola, portava la discordia civile fin nei più remoti villaggi e apriva le porte alla penetrazione protestante, il vescovo Endrici sbarrò risolutamente il cammino, suscitando sospetti e avversioni potenti. Quanto queste fossero profonde e pericolose si rivelò appieno allo scoppio della guerra europea. La storia dei conflitti nei quali monsignor Endrici fu coinvolto colle autorità militari viennesi durante la guerra tra la Monarchia austro-ungarica e l’Italia è stata scritta in un volume di quasi 300 pagine (Zanolini, V., Il vescovo di Trento e il governo austriaco durante la guerra mondiale, Milano, Vita e Pensiero, 1919 e Trento 1934) ed ebbe a suo tempo una eco così larga che non è più necessario raccontarla. Basterà ricordare che il vescovo di Trento, dopo aver subito una serie di angherie da parte delle autorità militari, il 1° marzo 1916 venne dichiarato in arresto e nel maggio tratto a Vienna, ove fu sottoposto ad ogni sorta di pressioni e di minacce, perché si dimettesse dalla sua alta carica. L’accusa principale che gli si muoveva era quella di non aver pubblicato, allo scoppio della guerra, una lettera pastorale che condannasse l’Italia e giustificasse la guerra di aggressione austriaca. Il vescovo, diceva l’accusa, era anche un alto funzionario dello Stato , e come tale aveva il dovere di difendere positivamente il «pensiero di Stato austriaco» contro l’irredentismo e le aspirazioni italiane. Ora mons. Endrici non girò la questione cercando giustificazioni transverse ma l’affrontò in pieno; discusse coi ministri, coi militari e cogli accusatori il «Date a Cesare quel che è di Cesare e a Dio quel ch’è di Dio» e nei documenti di difesa passò a sua volta al contrattacco contro il postumo gioseffinismo di certa burocrazia imperiale. Ecco come egli difendeva la sua causa in una lettera informativa inviata da Vienna, a mezzo del nunzio, al papa Benedetto XV . «Santità! L’onda spaventosa di odio e di vendetta che si è scatenata sopra il clero e il popolo tridentino, appena scoppiò la guerra coll’Italia, è inaudita nella storia. Nei riguardi ecclesiastici questa bufera assunse presto la fisionomia di un Kultur Kampf. Le condizioni psicologiche e morali del clero e del popolo… erano quelle delle vittime sotto la sferza di un crudele tiranno che si vendica sopra un innocente, non potendo sfogarsi contro il colpevole. In questo stato d’animo l’unico conforto era guardare alla Chiesa al proprio vescovo e ricorrere a Dio. Orbene, quale effetto morale avrebbe prodotto sull’animo esasperato di tutti, se il rappresentante della Chiesa, vindice e tutrice della giustizia e maestra di carità, con atti solenni avesse lanciato incenso e quasi inneggiato ai persecutori? Come si può pretendere che la Chiesa, la quale deve vivere la vita del popolo, curare i suoi dolori e tutelarlo, faccia, quando è torteggiata, delle manifestazioni che di fronte al senso morale dei fedeli suonino connivenza, coonestazione di atti inumani e servilismo alla forza bruta?». Questo appello a Roma mise il governo viennese in serio imbarazzo. Esso aveva creduto di raggiungere colle pressioni, colle lusinghe e coi negoziati, svolti dal ministro dei culti in persona, lo scopo a cui l’autorità militare voleva arrivare imbastendo addirittura un processo lesae maiestatis , l’allontanamento cioè dell’Endrici dalla cattedra di S. Vigilio, ma la Santa Sede rispondeva non ritenere opportuno «trattare la vertenza del vescovo di Trento durante il fragore della armi» e il 3 settembre 1916 una lettera del cardinale Gasparri comunicava al vescovo perseguitato: «Sua Santità è addolorata per le gravi difficoltà a cui Ella è esposto e prega il Signore di volerla confortare e sostenere, e desidera assicurarla nuovamente del suo paterno affetto e del suo vivo interessamento per Lei». Era il massimo che la Santa Sede poteva ottenere allora: la sospensiva. Nel frattempo l’indomito tridentino veniva relegato nella abbazia di Heiligenkreuz, nella selva viennese, non lungi da quel famoso castello di Mayerling, in cui s’era svolta la misteriosa tragedia dell’arciduca ereditario Rodolfo . [La parte seguente non compare nella prima edizione pubblicata su «L’Osservatore Romano» nel 1940]. Fu nel confino di Heiligenkreuz che il tormentato destino di quest’uomo valoroso s’intrecciò di nuovo colla modesta, ma altrettanto travagliata vicenda di chi scrive. Nella primavera del 1904, studente ancora all’Università di Vienna, ero divenuto interinalmente una specie di segretario d’onore del prof. Endrici, per il periodo dei negoziati per la sua nomina a Vienna e poi della sua consacrazione a Roma: periodo contrastato anche quello, perché la nomina non era andata così liscia e le obiezioni politiche dovettero essere superate una ad una. In quelle contingenze però egli ebbe occasione di conoscermi intus et in cute, tanto che l’anno che seguì, finiti gli studi, mi volle alla direzione del giornale dei cattolici trentini . Io accettai con entusiasmo, perché anch’io avevo imparato ad apprezzare in lui l’uomo dalla vedute larghe e moderne, lontano da ogni angustia di parte e nelle lunghe confidenze dell’attesa di Vienna avevo intravisto un vescovo che avrebbe protetta, avverso il regime, la libertà politica dei cattolici, sì che potessero divenire grado a grado l’espressione integrale della vita pubblica trentina. Mutammo perciò il titolo del giornale da Voce cattolica in Trentino, e si potè allora impostare il Partito popolare trentino «come un partito democratico non confessionale» (come si usava dire allora con terminologia impropria) e unirvi tutti gli uomini di buona volontà, dai cosiddetti cattolici intransigenti a quelli ch’erano detti liberali , venendo così queste sfumature assorbite in un movimento d’azione sociale, di stile e ordinamento democratico, e naturalmente sotto la propulsione dei giovani, che seppero però spingere senza precipitazione e senza rompere coi più autorevoli dell’età precedente. Il merito principale di mons. Endrici fu quello di rispettare difendere la libertà politica dei credenti, distinguendo nella vita pubblica le funzioni e le responsabilità e vigilando tuttavia a mezzo dell’organizzazione cattolica propriamente detta, affinché i concetti ispiratori di cristianesimo e giustizia sociale fossero sempre presenti ed operanti. So bene che a questo punto se si trattasse di sintesi storica, converrebbe ricordare tra i maggiori quelli che più operarono direttamente nel settore politico e sociale – e il nome eminente di uno, viene spontaneo alle labbra di tutti, mons. de Gentili , – ma essendo stato chi scrive il testimone più costante e più confidenziale di tutte le vicende, egli sente l’obbligo di celebrare qui quello che fu il ruolo supremo di moderatore di mons. Endrici. Torniamo ora a Heiligenkreuz. Lo scoppio della guerra ci aveva separato. Contro l’opinione di molti – ma non di mons. Endrici – io avevo preso su di me la decisione di sospendere il giornale che ormai dopo l’entrata in guerra dell’Italia, e in un regime di severa censura militare, non avrebbe potuto vivere, senza far torto ai sentimenti del paese e, preavvertito da amici, avevo prevenuto il formale decreto di confino, già predisposto, mettendomi volontariamente sotto la vigilanza della polizia della città di Vienna ch’era allora, in confronto degli organi delle zone di operazione, la meno vessatoria. Ed ecco che quando il vescovo venne relegato a Heiligenkreuz non ci fu tra noi due più che la «selva viennese» che ci separava. Il ravvicinamento però non si dimostrò facile. L’abbazia aveva avuto l’ordine di tener lontani tutti i visitatori pericolosi e, nominalmente, il sottoscritto, onde dovemmo ricorrere a mimetizzazione e giri tortuosi per arrivare ad incontrarci sotto le piante secolari del bosco. Quale alternativa di angoscia e di speranze, quali sfoghi di cuori trepidanti ed esacerbati per due lunghi anni! Nei momenti tragici Egli ricorreva ai grandi autori. Teneva nella sua stanza su di un leggio medioevale in edizione in folio La Città di Dio nella quale cercava sfogo e consolazione. [La parte successiva riprende, con qualche leggera variazione, la prima edizione del1940]. Per lunghi mesi fu sottoposto a numerose insistenze affinché egli acconsentisse alla nomina di un amministratore apostolico e almeno a sostituire il vicario generale; e al di qua del Brennero tratto tratto la stampa soffiava nel fuoco. Fino ancora nel maggio 1918, un congresso del popolo tedesco radunato a Vipiteno (Sterzing) fra le altre condizioni di una pace vittoriosa, metteva «il conferimento della sede vescovile di Trento a un tedesco». D’altra parte i trentini vedevano ormai nel coraggioso vescovo il campione della loro resistenza. Nella valli trentine s’invocava il suo esempio, s’indicevano preghiere e La Libertà, organo dell’emigrazione trentina, che si pubblicava a Milano, scriveva il 27 luglio 1918: «Emulo vero del grande prelato belga (l’Endrici) addimostrava fieramente a nemici e ad amici come si debba compiere il proprio dovere, con un coraggio che s’impone alla ammirazione nostra e del mondo civile e che la storia non dimenticherà». Ma ora la decisione militare precipita, l’8 novembre decisa la sorte delle armi l’esule vescovo veniva liberato da una commissione militare guidata dal colonnello degli alpini Vittorio Magliano, dall’accampamento prigionieri di Sigmundsherberg e il 13 veniva ricondotto in trionfo a Trento. Oggetto di grandi manifestazioni a Verona, a Milano, sotto la presidenza del cardinale Ferrari , a Firenze e a Roma, ove Benedetto XV lo abbracciò «salutandolo con parole, che significavano avere egli sofferto per la libertà e la dignità della sua Chiesa», decorato dal sovrano, onorato dal governo che si proponeva di nominarlo senatore del regno (come Principe di Trento era stato in Austria membro della Camera dei signori) Celestino Endrici guadagnò allora innanzi ai pubblici poteri quel prestigio che egli spese poi in favore della sua diocesi durante il periodo della ricostruzione e del torbido dopo guerra. Trentasette chiese erano scomparse, 103 abbisognavano di restauro, mancavano le campane, interi villaggi erano rasi al suolo e molti altri danneggiati, la vita religiosa e la vita sociale reclamavano lo zelo dei pastori e gli sforzi degli uomini dabbene. Mons. Endrici, riprendendo e continuando il suo programma di azione, provvede alla sistemazione del seminario maggiore e minore di Trento, e del minore in Tirolo (Merano), crea case di esercizi spirituali, organizza congressi eucaristici, promuove l’azione cattolica in tutte le sue categorie, ravviva e riveste di forme nuove il culto dei martiri anauniesi e nell’organizzazione ecclesiastica aumenta decanati e parrocchie. Fino che la salute glielo concede, egli si recò di parrocchia in parrocchia per le visite pastorali, rialzando le chiese ed elevando gli animi. Nel 1928, in particolare considerazione dei suoi meriti, la diocesi tridentina fu elevata ad arcidiocesi. Anche in questi ultimi anni in questioni delicate e difficili egli sa intervenire con energia e con tatto, guadagnandosi anche l’affetto del clero e della popolazione di lingua tedesca che riconosce il suo senso di paternità e di giustizia. Le autorità che talvolta rimangono sorprese dal suo stile rude e decisivo finiscono sempre coll’ammirarne la dirittura, il suo sentimento di dignità, il suo patriottismo sostanziale e verace. Egli diventa l’intercessore dei suoi antichi avversari, il mediatore delle loro lagnanze e delle loro preghiere. Tutti comprendono così che quando ha lottato non l’ha fatto per passione di parte, ma per la concezione profonda ch’egli ebbe e sempre mantenne, in confronto a tutti, della libertà della Chiesa, della dignità episcopale. Pare quasi che la Provvidenza gli abbia concesso gli ultimi anni della sua attività per dimostrare a tutti, dell’uno e dell’altro campo, che la sua serenità, la sua carità, la sua paternità superano le ragioni di contrasto e fanno dimenticare gli urti del passato. La diocesi tridentina alla sua morte non pianse pertanto solo il vescovo, ma anche il principe nel senso etimologico della parola poiché nei momenti più avventurosi di quella terra travagliata tutti guardarono a lui come il primo e sentirono che egli li rappresentava, li guidava e li proteggeva. [La parte seguente non compare nella prima edizione pubblicata su «L’Osservatore Romano» nel 1940]. E quale tributo di riconoscimento e di gratitudine dovrei pagare io che dopo avergli data dal 1919 al 1922 la consolazione da lui tante volte preconizzata di vedere i rappresentanti del trentino in prima fila anche nella politica nazionale, fui costretto poi nella persecuzione a invocare la sua affettuosa testimonianza? Sia qui lodata la sua memoria, perché di contro a tanti pavidi consiglieri che mi suggerivano di abdicare e di piegarmi all’avversa fortuna, mai una parola egli mi disse per sminuire l’impegno che avevo assunto come capo del Partito popolare. Sia benedetto il nome di lui che quando intervenne per lenire e abbreviare la mia pena, non indulse ai metodi in voga e mai un cenno si lasciò sfuggire che turbasse la dignità della mia coscienza o mettesse in forse il diritto delle mie convinzioni. [La parte successiva riprende, con qualche leggera variazione, la prima edizione del 1940]. Tempra robusta di lottatore, quando le malattie lo assalirono, egli affrontò anch’esse da lottatore, con vigoroso ottimismo e con tenace resistenza, distraendosi con animosi progetti per l’avvenire. Poco prima di morire aveva costituito il Comitato per celebrare il IV centenario del grande Concilio rivolgendo un appello ai vescovi di tutto il mondo. «Io non ci sarò, soleva dire, ma bisogna che prepari la via al mio successore». Mons. Endrici ha lasciato nella diocesi tridentina larga eredità d’affetti, come pastore zelante e paterno, come promotore di riforme e sollecitatore di iniziative; ma forse l’ammaestramento più specifico che egli ha lasciato viene dalla fama del suo carattere. Incontrare degli uomini che abbiano più facile eloquenza di lui e che posseggano quello che papa Lambertini chiamava «buon guardaroba», cioè ottima memoria delle cose lette, non è raro; ma trovare un uomo come lui che quando una parola va detta, la dice senza paure e quando non si debba dire, non la pronunci, costi quel che vuol costare, è difficile. E ancora: incontrare uomini più abili e più eruditi, non sarà impossibile, ma imbattersi in uomini come mons. Endrici che abbiano ben chiare in testa quelle tre o quattro idee fondamentali che sono necessarie per dirigere se stessi e gli altri nelle tempeste della vita, non è ventura di tutti i giorni, cosicché quando questi uomini di fermo carattere e di idee chiare scompaiono, noi sentiamo che la perdita è grave. [La parte seguente non compare nella prima edizione pubblicata su «L’Osservatore Romano» nel 1940]. Ma tale è l’incompiuto destino dell’uomo quaggiù. Lo ricordo nelle ore vespertine di qualche giornata feriale, quando da rematore robusto spingeva la barca verso il seno più apparato del lago di Toblino e giunto là ove non si sentiva che il canto dell’usignuolo, il giovane vescovo infervorava il suo ancor più giovane interlocutore alle speranze e alle conquiste di un mondo nuovo, più cristiano nella giustizia sociale e nel diritto dei popoli. Molto Egli operò e molto sofferse nello sforzo tenace dei remi, fino che caddero dalle sue mani, senza che Egli potesse vedere l’alba del nuovo giorno. Ma altri rematori seguiranno per l’impulso e colla speranza di Lui, e la celebrazione che oggi facciamo della sua memoria significa anche intensificare lo sforzo e rinnovare l’impegno. 