Riconosce che il caso di Aldisio rappresenta una linea di continuità nella difesa dello Statuto siciliano; ma ritiene che questo dovrà essere soprattutto difeso al Senato, dove andranno gli esponenti più sfavorevoli allo Statuto. Aldisio è quindi per lui l’uomo più adatto per difendere lo Statuto al Senato; e ciò senza dare l’impressione che il Cn voglia diminuire l’autonomia siciliana. […] L’esperienza insegna di essere chiari con gli elettori e di dire quale è la meta e quale la graduazione delle nostre intenzioni. Bisogna cioè prospettare le nostre soluzioni, tenendo conto della graduazione delle nostre possibilità. Perché la verità è che nessuna riforma si può fare in democrazia, se manca una base finanziaria. Solo le rivoluzioni si muovono senza questa preoccupazione, ma non la Dc che deve invece insistere sul suo metodo democratico. Bisogna dire le ragioni che hanno arrestato la realizzazione immediata di riforme di struttura: ragioni di finanziamento. Raccomanda, con la chiarezza, il senso di responsabilità nel presentarsi agli elettori, per promettere quel che poi non si può mantenere. Sulle obiezioni fatte da Ravaioli e da Rapelli in merito ai collegamenti per il Senato e alla inserzione di indipendenti nelle nostre liste per la Camera, chiede agli obiettori che parlino francamente . Noi siamo stati logici e consequenziali con la nostra concezione «corporativa» permettendo ai rappresentanti dei produttori di entrare al Senato coi nostri voti. I problemi di oggi debbono essere risolti con la collaborazione di tutte le classi. Se no, c’è la violenza; e in questo caso, non siamo in grado di far concorrenza alla estrema sinistra. Il partito esiste solo in quanto rappresenta gli interessi del paese. Bisogna perciò cacciare dal partito chi vuole imporre le proprie pretese e i propri personalismi. Contesta a Ravaioli che il tono polemico da lui usato sia incostruttivo e controproducente . Bisogna dire la verità delle cose per essere seguiti. E con la verità, avere una visione visiva e prospettica della nostra azione tenendo conto di ciò che rappresentiamo nell’opinione pubblica e di quel ce in essa rappresentano i partiti democratici che collaborano con noi al governo . 