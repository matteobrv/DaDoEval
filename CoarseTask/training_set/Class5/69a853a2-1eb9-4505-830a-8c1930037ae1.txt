Il governo seguirà con vivo interesse i lavori che oggi si iniziano e ne trarrà norme e ammaestramento. Esso sa che la categoria dei commercianti non ha semplicemente il compito della distribuzione interna, ma anche quello di riconquistare i mercati esteri. A mano a mano che la situazione si normalizzerà, questo compito passerà sempre più dallo Stato a coloro che ne hanno la tecnica, la preparazione e la tradizionale funzione. Il presidente del Consiglio ha dichiarato quindi di essere consapevole dei pesi tributari che gravano sulla categoria dei commercianti. Il carico è arrivato ad un tal punto che l’amministrazione finanziaria deve concentrare la sua opera nello sforzo di una giusta perequazione tra le diverse categorie. La categoria dei commercianti è un elemento essenziale della vitalità economica del paese. Minarne l’esistenza e paralizzarne l’opera affidando le sue funzioni agli organi statali, significa comprimere in modo intollerabile la naturale libertà delle attività individuali. 