Signor Presidente, mi riferisco alla lettera in data 1° ottobre 1951, che Ella mi ha fatto rimettere dall’Ambasciata del Canada a Roma in merito all’organizzazione dei lavori del Comitato dei Cinque per la Comunità Nord-Atlantica ed alla designazione del rappresentante italiano in seno ad essa. Concordo coi suggerimenti che Ella ha formulato, sia per quanto concerne le riunioni da tenersi a Parigi immediatamente prima dell’Assemblea delle Nazioni Unite, sia per il lavoro preparatorio da condursi da parte di un Gruppo «ad hoc» di speciali rappresentanti. Concordo anche con quanto Ella ha proposto relativamente alla collaborazione del Comitato dei Cinque con l’OECE. Le comunico che il Rappresentante italiano nel Comitato sarà il ministro Giuseppe Pella; egli avrà come «alternate» il sostituto italiano presso il Consiglio atlantico, ambasciatore Alberto Rossi-Longhi , il quale assicurerà anche la partecipazione italiana al Gruppo di Lavoro preparatorio, che terrà la prima riunione in Londra; se necessario, speciali rappresentanti per il particolare compito di esso verranno designati in seguito. Voglia gradire, Signor Presidente, gli atti della mia più alta considerazione. 