Non ho chiesto subito la parola perché immaginavo che i colleghi non sarebbero rimasti soddisfatti di una dichiarazione di deplorazione, mentre ancora non sono stato informato dei fatti. Debbo però avvertire che il governo aveva preannunciato agli organizzatori delle dimostrazioni che non sarebbero stati permessi concentramenti di forze dinanzi al Parlamento. (Proteste all’estrema sinistra). Questo dico non per drammatizzare o attenuare la portata dell’incidente, che naturalmente deve essere giudicata a parte. Ma, poiché l’onorevole Ingrao ha aggiunto considerazioni di carattere generale sui diritti dei cittadini, devo dire che era dovere imprescindibile del governo assicurare la libertà del Parlamento da ogni sorta di pressione esterna. (Vivi applausi al centro e a destra – Prolungati rumori all’estrema sinistra). [Dopo alcuni interventi e una breve sospensione della seduta, il presidente del Consiglio prosegue il suo discorso]. Penso che non sia il momento di aprire una discussione sopra le manifestazioni odierne, sulle quali mi riservo di riferire in altro momento, quando avrò tutti gli elementi di fatto relativi agli incidenti deplorevoli che sono stati qui segnalati, i quali riguardano in modo particolare l’immunità e l’integrità dei deputati. È passato un certo tempo prima della ripresa della seduta, perché ho voluto direttamente informarmi presso tutte le autorità responsabili. Mi pare inutile far notare che l’intervento delle forze dell’ordine era stato provocato non soltanto dalla proclamazione dello sciopero generale, ma da un ordine generale di organizzazione dei vari gruppi che dovevano concentrarsi nelle adiacenze del Parlamento. L’ordine dato alla forza pubblica era di non permettere che si formassero assembramenti attorno al Parlamento, e ciò anche per la sicurezza del Parlamento stesso. Comunque, da questa inchiesta – su cui potremo anche tornare, se gli elementi non saranno sufficienti – è risultato che quanti deputati hanno voluto accedere o uscire da Montecitorio sono stati liberamente fatti passare ad esibizione di tessera: casi in contrario sono dunque rarissimi, perché come norma generale non vi sono state difficoltà. (Commenti all’estrema sinistra). Secondo le informazioni della questura, i vari tentativi dei singoli gruppi che da diverse direzioni di marcia si volgevano verso il centro e le adiacenze della Camera sono stati resi vani dall’intervento della forza pubblica. Verso le sei e un quarto si poteva dire che la manifestazione era completamente abortita, (rumori all’estrema sinistra), quando da Montecitorio sono uscite alcune persone che, all’altezza del largo Tritone, si sono mosse verso un gruppo di dimostranti che era stato sciolto. In quel momento un gruppo – non si è potuto precisare se comprendente deputati o no – si mise alla testa del gruppo sciolto per tentare di riformarlo. Avendo questo gruppo rifiutato l’esecuzione dell’ordine di sciogliersi, lo scioglimento venne imposto con la forza. Fu in questo parapiglia, nella mischia che seguì, che l’onorevole Ingrao, che faceva parte di questa massa e non si era qualificato, (vive proteste all’estrema sinistra), fu colpito. Nel momento nel quale fu colpito non si era ancora qualificato, tanto è vero che l’onorevole Natoli, che era in sua compagnia e che si era qualificato, non ebbe alcun disturbo. Ad ogni modo deploro vivamente l’incidente, sia per la cosa in sé, sia per l’interpretazione che gli si possa dare. Ma esso è al di fuori delle nostre responsabilità, perché le ovvie istruzioni erano di usare i massimi riguardi ai deputati, che non soffersero né molestie né violenze di sorta, e in genere verso tutti i cittadini. (Commenti all’estrema sinistra). Comunque, allo stato delle informazioni che ho, escludo che ci sia stato proposito consapevole di trovarsi di fronte ad un deputato. Se nuovi elementi dovessero risultare in contraddizione coi risultati di questa inchiesta, naturalmente il governo farà il suo dovere. (Commenti all’estrema sinistra). 