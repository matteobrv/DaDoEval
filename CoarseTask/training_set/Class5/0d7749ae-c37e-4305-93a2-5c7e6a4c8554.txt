Prima di incominciare la discussione raccomanda che essendo il tema vasto e avendo la relazione toccato molti argomenti, pur non intendendo di limitare il diritto alla parola e il giudizio di ognuno, di trattare gli argomenti con consapevole responsabilità. Riassume la sua relazione per facilitare la discussione. Pregiudiziale: difesa del regime libero; forza unitaria del partito, necessità per la funzione della Dc; se non esiste è perduta anche la funzione. Congresso proposto come è noto, per fine giugno si deve fissare cosa deve dire il Congresso. Superamento della crisi governativa: rinunciare all’esame del dettaglio e guardare invece allo sviluppo della crisi. Egli fu partigiano della soluzione Pella a quel tempo ed ancora oggi ritiene che nessun’altra via era allora possibile. Quindi passaggio amministrativo prima, poi governo più qualificato (esigenze sociali) ed era il governo Fanfani come l’uomo più indicato. Si è verificato che la sventolata apertura sociale non era che una manovra di copertura dell’alternativa socialista. Il governo Fanfani ha prodotto una decisa presa di posizione da parte del Psd. Successivamente su questo slancio siamo arrivati al governo di concentrazione. Accenna all’intervento politico della Cisl in quanto precisato che non può approvarsi. La stampa di partito è stato un altro degli argomenti toccati e sottolinea che quando i liberi giudizi sono inquadrati in un organo a carattere genericamente unitario non sono sfruttati dagli avversari come può essere fatto togliendoli da fogli separati. Principio della maggioranza previa discussione in sede propria. Quale la questione che principalmente dovrà trattare il Congresso: programma economico, politico e sociale (relativo ai problemi del mezzogiorno). Il partito non arriverà mai a raggiungere [omissis]. Noi non siamo un partito cattolico in quanto i cattolici abbiano affidato esclusivamente alla Dc di rappresentare i loro interessi sul piano politico e tanto meno intendiamo impegnare la Chiesa con la nostra azione politica pur ispirandoci alla morale ed ai princìpi cristiani. Deplora l’abuso che si fa anche nel nostro campo dell’appellativo: «noi cattolici» . Siamo tutti cattolici specialmente in Italia che non è un paese misto e quindi diciamo: noi democratici cristiani. […] Per quello che riguarda l’infrazione formale della disciplina del partito avverte che è al punto 6 dell’o.d.g. che si trova l’argomento e accenna che fu per il caso Rapelli che la Direzione si è trovata a chiedersi se il suo provvedimento dovesse o meno essere ratificato dal C.[onsiglio] n.[azionale] in quanto Rapelli ne è un membro. Gli sembra che nella sua relazione l’allusione a Battaglie d’oggi fosse così trasparente da non aver lasciato dubbio alcuno in nessuno di coloro che ha [omissis]. […] Richiama l’assemblea sull’argomento finanziario toccato anche da Taviani, argomento che deve starci presente e che deve impegnarci tutti a contribuire alla sua soluzione. […] Sottolineando la stima che ha avuto e ha per l’Andreotti precisa che se ha invocato l’attenzione dei nostri sui rapporti alla periferia con i partiti minori è stato proprio perché la situazione si era rovesciata e quella collaborazione che prima era al centro e alla periferia si era poi spezzata al centro. D’altra parte la sua scelta è la più utile e una volta scelta deve essere mantenuta e salvaguardata con la maggiore cautela. È necessario imporsi una linea e perseguirla con lealtà e coraggio forti della nostra fede democratica. 