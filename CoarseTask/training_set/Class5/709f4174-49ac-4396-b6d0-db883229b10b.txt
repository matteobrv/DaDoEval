Riferisce sulla conferenza dei ministri degli Esteri a Parigi e sul programma dell’Esercito europeo. Le richieste, sia pure non formali, della Germania di chiarimento della questione della Saar e della sua posizione per l’ingresso nel Patto atlantico hanno destato impressione. Per la Saar il problema è aperto fino al Trattato con la Germania, ma i tedeschi dicono che i fatti nuovi – come la nomina dell’ambasciatore – alterano l’equilibrio. Per il Patto atlantico si vorrebbe adottare una soluzione che possa sostituire l’adesione. Se ne è parlato in occasione della discussione dei rapporti tra il P.[atto] a.[tlantico] e la Comunità europea. I francesi dicono che ammettendo la Germania nel P.[atto] a.[tlantico], si riaccende il militarismo tedesco. La Germania, in presenza di obblighi che derivano dal P.[atto] a.[tlantico] di cui non fa parte, vuole essere consultata affinché non le vengano imposti obblighi, alla cui deliberazione non abbia partecipato. Per quanto riguarda il problema della Saar, Schuman ha detto che è meglio affrontarlo subito. Circa il problema generale si è addivenuti poi ad un ritocco dell’Assemblea in analogia al piano Schuman. [Dopo alcuni interventi, il presidente del Consiglio riprende la parola sul disegno di legge per i miglioramenti economici ai dipendenti statali]. Le concessioni già fatte non possono essere più discusse e sono coperte con il gettito dei monopoli. Come si fa a sostenere che su 1.500 miliardi di entrate non si possono reperire 2 miliardi? Comunichiamo che i 2 miliardi saranno reperiti con tassazioni a carico degli evasori fiscali che nella denuncia dei redditi hanno dichiarato cifre irrisorie. […] Il governo non dovrebbe cadere su questo punto. Esiste una preoccupazione elettorale dei deputati di cui si deve tenere conto. Finora il problema è rimasto nel campo tecnico finanziario. Perché dovremmo portarlo nel campo politico? La situazione economica è difficile e sarebbe un grave errore provocare una crisi in tale situazione. D’altra parte la maggioranza non potrebbe essere diversa da quella attuale. Occorre quindi vigilare e se necessario chiedere anche il voto di fiducia. Rileva poi, per quanto riguarda l’art. 2 del disegno di legge sui miglioramenti economici ai dipendenti statali, che esistono due emendamenti presentati uno dai comunisti e uno da De Vita . Non si deve assolutamente cedere alla demagogia. Vanoni legga le misure degli stipendi del 1859. […] È necessario predisporre subito i provvedimenti per la riforma dell’amministrazione approvati in una precedente seduta. Egli stesso, come presidente, li presenterà simultaneamente. 