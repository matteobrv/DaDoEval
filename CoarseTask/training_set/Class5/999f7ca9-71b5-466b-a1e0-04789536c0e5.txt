Sig. Segretario di Stato, signore e signori, oggi è stata una giornata densa. Molti sono stati i discorsi amichevoli e non vorrei rovinare l’effetto di quanto sentito con un discorso meno eloquente. C’è però stato in particolare un discorso che mi ha toccato nel profondo, e sono convinto abbia fatto lo stesso effetto su tutti coloro che ci sono amici. Mi riferisco al discorso del presidente Truman di fronte alla statue equestri. Sono stato commosso – e non mi dispiace ripeterlo – dal calore, dalla sincerità, dall’enfasi del presidente. Siamo grati per l’importante e autorevole dichiarazione sulle relazioni fra i nostri due paesi, e non meno commossi dalla generosità con cui il presidente Truman ci ha mostrato quanto siano genuini i suoi sentimenti. Noi politici sappiamo quanto la politica induca alla cautela e a volte la cautela limita le nostre espressioni. A volte temiamo le parole per restare sul sicuro. Solo un vero uomo di stato può permettersi di dire ciò che sente e nel contempo essere un grande leader. Nei tre giorni scorsi abbiamo avuto molti colloqui e abbiamo svolto molto lavoro interessante. Abbiamo prodotto testi e comunicati, esaminato dati, confrontato appunti. Ma lascerei da parte tutte queste carte per il momento: direi solo che al di sopra e oltre a tutti questi elementi materiali c’è stata la piena prova di quello spirito di amicizia profondamente radicato a cui le parole scarsamente possono rendere giustizia. Menzionerò ancora la squisita ospitalità dei nostri amici americani, l’efficienza della loro organizzazione e la loro sincerità. Sanno che a loro va la nostra gratitudine. Nel passato ce ne siamo dati prova l’un l’altro. Continueremo a farlo nel nostro interesse e nell’interesse del nostro comune benessere, della nostra sicurezza, della nostra pace. Devo aggiungere una parola di ringraziamento molto speciale per l’impagabile collaborazione del segretario di Stato, il cui senso politico e il cui talento ci sono stati di grande aiuto durante i lavori. Levo il calice al Presidente degli Stati Uniti. 