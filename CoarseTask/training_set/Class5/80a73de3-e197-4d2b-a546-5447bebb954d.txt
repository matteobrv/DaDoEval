In questo modesto convito circondato dal fervore delle vostre anime giovanili, permettete che io parli a voi, non dal banco dell’alta responsabilità politica che ricopro, ma da uomo a uomo, da fratello maggiore a fratelli minori, alla luce della speranza cristiana che arde nei nostri cuori; dico speranza perché la fede è «sostanza di cose sperate» e perché è questa speranza che costituisce l’energia vitale che ci sospinge nel nostro travagliato cammino e ci caratterizza non soltanto contro gli avversari che questa speranza hanno spento o tentano di spegnere, ma anche in confronto di coloro che, a tratto a tratto, possono fare con noi lo stesso cammino, benché nutriti, consapevolmente o non, solo da ideali che si esauriscono nel ciclo umano e terreno. Dirsi cristiani nel settore dell’attività pubblica non significa avere il diritto di menar vanto di privilegi in confronto di altri, ma implica il dovere di sentirsi vincolati in modo più particolare (nelle manifestazioni della vita pubblica) da un profondo senso di fraternità civica, di moralità sociale e di giustizia verso i più deboli e i più poveri. A buon diritto il Santo Padre, nel suo messaggio deplora «il basso tono morale della vita pubblica e privata» . Orbene, noi abbiamo il dovere di accogliere in umiltà questo monito che ci viene dalla più alta Autorità Spirituale e di esaminare se ciascuno di noi abbia fatto il doveroso sforzo inteso ad elevare questo tono e particolarmente se nella nostra opera di uomini pubblici abbiamo fatto quanto era in nostro potere di fare per impedire la «sistematica intossicazione delle anime semplici» di cui ha parlato il Papa. Quando il Padre comune chiama tutti i suoi figli spirituali «sul fronte del rinnovamento totale nella vita cristiana e sulla linea della difesa dei valori morali»è certo che per quanto riguarda la nostra persona tutti siamo impegnati intimamente e totalmente; ma per quanto riguarda la nostra attività pubblica, lo sforzo ed i compiti saranno diversi a seconda della funzione che abbiamo e la responsabilità che portiamo. Ci sono, infatti, dei doveri particolari che sono inerenti al nostro stato, che spettano alla carica di cui siamo investiti o al mandato che abbiamo ricevuto. Poiché parlo a voi che volete dedicarvi alla propaganda dei nostri princìpi politici ed a ciò vi andate preparando con dotte lezioni di benemeriti insegnanti, lasciate che mi limiti a dirvi solo poche cose che provengono dalla mia esperienza. 1)Siate sempre partigiani dell’unità ed imparate a fare dei sacrifici per mantenerla. La democrazia organizza i partiti ed i parlamenti e li fonda sul criterio della maggioranza. Non si è trovato nel regime moderno che la forza del numero come elemento determinante per attuare e legittimare una deliberazione. Salvo naturalmente i princìpi fondamentali della morale che, specie per chi si dice cristiano, devono essere pregiudizialmente supposti. Chi accetta un mandato accetta implicitamente o esplicitamente questa regola; se egli vuole sottrarsi ad essa, è ovvio ed onesto che lo dica prima di accettare l’incarico. Talvolta può costare qualche umiliazione o sacrificio, ma questo è nobilitato e compensato dagli effetti dell’unità. Essere uniti vuol dire dare il senso della sicurezza democratica, della stabilità delle libere istituzioni parlamentari, della difesa compatta dei princìpi per i quali siamo stati eletti. L’allarme suscitato da certe passeggere differenze rivelatesi in seno alla rappresentanza democratica cristiana è stato esagerato, ma non si può negare che queste differenze vennero abilmente sfruttate dagli avversari, adombrando dei dubbi sulla sicurezza del mandato affidatoci dal paese nel ’48. Ma a prescindere da questo fatto contingente, è indubbio che sarebbe grave danno mostrare con i fatti che un partito che s’ispira al pensiero evangelico non trova nel suo spirito ideale quell’elemento coesivo, necessario per superare differenze, le quali, esistendo un programma politico ed economico-sociale preventivamente accettato, non possono che riguardare mezzi e metodi. Sono grato a coloro che in questi giorni danno un esempio unitario sospendendo gli organi di stampa delle cosiddette correnti interne. Ritengo che abbiamo il sacrosanto dovere di sopportarci l’un l’altro. La sopportazione è, infatti, una virtù democratica di vecchia data. Ricordate che cosa raccomanda S. Paolo ai Colossesi, che pur chiama «fratelli, come eletti di Dio, Santi ed amati?». Per loro dettò questa norma connaturata all’umana debolezza: «sopportarsi l’un l’altro». Noi non siamo nè eletti di Dio, nè Santi: nessuno, quindi, ha il diritto di meravigliarsi che vi siano fra noi dei contrasti, ma tutti avrebbero diritto di sorprendersi se anche un partito che vuole rinnovare la democrazia nello spirito cristiano non sapesse esercitare la virtù fondamentale della democrazia. 2)La seconda raccomandazione che voglio fare a voi è questa: non basta apprendere la nostra dottrina politica e sociale, entusiasmarsi per i nostri princìpi, infervorarsi con tutti gli elementi psicologici ed affettivi che rendono suggestiva la parola; bisogna anche sapersi collocare al posto giusto, nel momento storico che attraversiamo, conoscere la proporzione delle forze che ci osteggiano, o ci possono appoggiare, concentrare i nostri sforzi sul punto decisivo della lotta. Ora non v’è dubbio che il punto decisivo della lotta è la libertà politica, intesa come libertà preliminare di tutte le libertà più essenziali e fondamentali. Non siamo idolatri del sistema parlamentare e misuriamo nello spazio e nella storia tutta la relatività delle istituzioni politiche; ma dopo l’esperimento ventennale di una dittatura di partito, che ha lasciato il paese in rovina e nel sangue del popolo italiano il microbo del totalitarismo, noi siamo più che mai convinti che la questione pregiudiziale politica è quella della libertà. Certamente essa deve essere la libertà di uno Stato forte, di una democrazia autorevole e rispettata. Noi riconosciamo che non è stato fatto ancora abbastanza per renderla tale nei suoi uomini e nei suoi organismi, ma l’analisi di queste deficienze è complessa e porta ad indicare la causa principale nel fatto incontrovertibile che la democrazia italiana deve evolversi, svilupparsi e migliorarsi non solo in un periodo di incalzanti problemi economici e di complessa e minacciosa situazione internazionale, ma dovendo proteggersi dai colpi incessanti del maglio bolscevico, che la vorrebbe disgregare e frantumare. Questo supremo pericolo è riconosciuto dai più, ma piccole questioni secondarie trattengono alcuni dal partecipare alla difesa o li deviano sui binari morti; c’è inoltre chi ostinatamente vorrebbe ripetere la marcia del ’22 per ricadere negli errori che ci condussero al disastro. Non dubito che la Democrazia cristiana resterà fedele a se stessa e credo che i cattolici avranno fiducia nella sua direttiva, sia pure invocando da essa più unità, più energica consapevolezza: giacché nelle nostre circostanze il mondo religioso per poter compiere la sua auspicata opera di rinnovamento ha bisogno che nella vita civica esista uno schieramento che difenda vittoriosamente la libertà e risani e consolidi la democrazia. È vero che per quanto riguarda i partiti democratici in genere si rivelano dei sintomi scoraggianti. Sono deplorevoli. Ma non bisogna disperare dei sentimenti democratici dei cittadini i quali, se saremo uniti e fermi, risponderanno – ne sono sicuro – all’appello. I tentavi di far rinascere l’antico conflitto tra Chiesa e Stato sono destinati a fallire. Ci provvede la Costituzione che ha incorporato i Patti lateranensi, e più ancora il sereno buon senso del popolo italiano. Io non ho autorità per rivolgermi ai cattolici, come tali, costituendo essi un cerchio più vasto di quello che comprende i militanti della Democrazia cristiana, ma mi pare di poter dire a voi tutti, miei giovani amici, che questo sforzo nel settore che ci è proprio, cioè in quello politico, non contraddice ma si inserisce nel più vasto impulso di fondamentale rinnovamento auspicato dal S. Padre. Con profonda devozione comprendiamo la Sua «instantia quotidiana», come dice S. Paolo, cioè il cruccio di ogni giorno che incombe su di lui, per la cura di tutte le Chiese, alcune delle quali hanno perduto ogni libertà d’azione e soffrono persecuzioni sanguinose; e a questo triste spettacolo di tirannia sentiamo più volte il dovere di batterci fino all’estremo per garantire la libertà della fede e della Chiesa, libertà che implica «la difesa dei valori morali e l’attuazione della giustizia sociale», come il Santo Padre ci raccomanda. Questa libertà è conciliabile con le nostre più pure tradizioni risorgimentali, è necessaria per lo sviluppo dello Stato democratico verso una cristiana struttura sociale; è parte integrante della nostra Costituzione: è elemento essenziale della vitalità e della grandezza del popolo italiano. 