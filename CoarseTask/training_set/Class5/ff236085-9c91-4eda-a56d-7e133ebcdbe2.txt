Celebrando oggi, qui in Campidoglio, tra una corona di amici di tutte le patrie, celebrando alla presenza di Luigi Einaudi, uomo del Piemonte, io uomo di Trento, Luigi Sturzo siciliano , sento l’Italia una con pienezza tale di sentimento, che per essere espressa vorrebbe da me parole belle e solenni, le parole che ebbero i nostri poeti più grandi e i nostri statisti più felici; parole che io, pressato e angustiato dalla azione quotidiana, non so trovare. Dalle nostre Alpi al mare di Sicilia, è questa la nostra Italia una, la nostra Italia libera; una Italia senza smanie di vane e inique grandezze e perciò veramente grande; una Italia che ha reso e vuol rendere giustizia a tutti i suoi figli; una Italia che ricorda con umiltà la sua passata grandezza, ma prepara con fierezza un suo avvenire; una Italia che non invidia né insidia i suoi vicini; una Italia che non combatte né spregia nulla, nemmeno l’Italia di ieri, che ci oppresse, ma, vigile, contro il ritorno di infauste avventure, vuol ereditare quel che ebbe di buono anche il tempo che buono non fu. Se non fosse la gravità insopportabile del vivere quotidiano e la tensione della lotta politica che ci tolgono ogni nobile ozio, dovremmo poterci dedicare con maggiore attenzione alla nostra storia, alla storia di chi ci precedette nella vita politica e sociale, onde divenire più giusti verso il passato per non ripetere gli errori di esperimenti falliti, per diventare più prudenti nelle imprese avvenire. Magnifica occasione sarebbe stata questa della celebrazione di un uomo poliedrico nella figura e «polihistor» nell’attività pubblicista, come Sturzo, che egli stesso è un complesso fattore di storia. Ma devo rinunziare al tentativo di un quadro completo e limitarmi ad un aspetto particolare. Luigi Sturzo agli occhi di molti, di troppi italiani, passa per un critico troppo acre del regime borghese, per un perturbatore dell’equilibrio nazionale, per uno scompaginatore del vecchio Stato. E certo, a rileggere i suoi discorsi politici, recentemente raccolti, innanzi a qualche pagina taluno potrà rimanere perplesso. Egli vi appare come un chirurgo che con mano ferma e talvolta inesorabile sottopone ad una crudele anatomia quel regime liberale, che pur aveva creato lo Stato nazionale unitario. La critica in realtà è rivolta contro l’accentramento burocratico e contro la classe parlamentare, discorde o incapace; e chiede un regime di popolo da sostituirsi al regime ormai polarizzato della borghesia, un contenuto di giustizia sociale da trasfondere nelle stracche arterie dello Stato democratico. Ma era facile per gli uditori o lettori superficiali, soprattutto per gli avversari faziosi o interessati di interpretare la sua polemica come diretta contro le libere istituzioni democratiche e soprattutto come politica di risentimento e di rivincita di quella parte cattolica che era appena entrata nel cimento politico. Ma per interpretare storicamente la durezza e talvolta l’asprezza di quella polemica bisogna ricordare che nel triennio dal 1919 al 1922 il Partito popolare fu al centro della lotta politica, tra il fuoco non sempre metaforico della destra e il violento attacco dell’estrema; che c’era un cumulo di pregiudizi ostili da rovesciare, una cintura di avvenimenti da superare, una massa incerta da orientare e trascinare a uno sforzo di partecipazione alla vita politica. Bisognava soprattutto dominare la varia psicosi del dopoguerra, col suo spirito sovversivo, colle sue confuse tendenze o dittatoriali o disgregatrici. In tali frangenti Sturzo affrontò il problema dello Stato, chiedendone in una forma audace o perentoria, il rinnovamento. Di fronte ai due estremismi conveniva dare agli italiani una visione radicalmente riformatrice e preparare una nuova Costituzione che, al di fuori e contro l’accentramento statale, sprigionasse le forze autonome della vita pubblica e delle società intermedie e le utilizzasse per una grande riforma politica e sociale. Bisogna ricordare però che quando Sturzo parlava e scriveva così, nessuno in Italia immaginava che fosse in pericolo la stessa base dello Stato liberale costituzionale e messa in causa la stessa libertà come accadde poi col fascismo; nessuno poteva figurarsi che, criticando il sistema rappresentativo nella sua insufficienza e disfunzione, volesse giungere a rovesciare la stessa tribuna parlamentare. Se avessimo davvero temuto tale possibilità, forse maggiore sarebbe stata la nostra cura di distinguere anche nel tono e nella formulazione le finalità della nostra critica da quella dei due estremismi. Comunque, Sturzo in parecchie solenni manifestazioni marcò con precisione la differenza tra un programma di rinnovamento e quello rivoluzionario. Egli aveva ragione di sperare che tale programma avrebbe avuto il sopravvento sopra la tattica della conquista violenta. Non fu così. Oggi guardando indietro ammaestrati dall’esperienza, abbiamo diritto di chiedere alla giovane generazione che pur sospingendo la vita politica italiana verso le riforme di struttura e un rinnovamento sociale più che mai necessario, non dimentichi mai di difendere pregiudizialmente le basi della nostra convivenza civile, cioè la libertà e il sistema democratico. Luigi Sturzo fu sollecito a mettere in rilievo tale necessità 2 mesi dopo la «marcia di Roma», nel discorso tenuto a Torino il 20 dicembre 1922 , nel quale egli insiste nelle sue riforme costituzionali, ma pone come pregiudiziale ad ogni riforma il ristabilimento delle libertà e dell’ordine, il che voleva dire garanzia per il metodo e il libero sistema rappresentativo democratico. Anzi, a tali condizioni, egli mette in vista anche la possibilità di una collaborazione quando dice: «è obbligo di ciascun italiano che non vive di odii e di esaltazioni… concorrere con disciplina al ripristino dell’ordine, alla trasformazione dei nostri istituti politici e alla rivalutazione delle nostre forze economiche» . La sorte d’Italia, la necessità della «ricostruzione legale» – com’egli chiama prudentemente la soluzione antirivoluzionaria –, gli è più cara che la sorte del partito ch’egli ha creato e dirige, tanto che pur avendo avuto delle riserve circa gli atteggiamenti del nostro gruppo parlamentare, ne difende però nel suo discorso di Torino, due mesi dopo la «marcia» il tentativo da noi fatto in un primo momento, di stare a fianco del governo fascista, onde modificarne e legalizzarne la direttiva . «Se nel 1919-20 – egli dice – il nostro gruppo avesse rinunziato al ruolo del collaboratore necessario e incomodo insieme, la marea bolscevizzante avrebbe soverchiato i governi e precipitato il paese nell’anarchia; se vi rinunziava nel 1921-22, la Camera non avrebbe più potuto funzionare e le ripercussioni sarebbero state assai gravi» . «Se noi – concludeva – possiamo concorrere efficacemente a superare lo stadio rivoluzionario e di disordine, a far sentire la forza delle più alte e superiori direttive morali e nazionali, da far ritornare il paese nella legalità e nell’esercizio costituzionale, anche quelli che dubitano, per amore o per pregiudizio, della nostra linea di condotta, troveranno che la nostra funzione politica l’abbiamo compiuta» . Questo è possibile quando anche noi, nei più difficili momenti, abbiamo fede nei destini della patria nostra. È noto che questo spirito di transigenza e di patriottismo disinteressato non ebbe fortuna. A mano a mano che il fascismo accentuava la sua tendenza dittatoriale, il Partito popolare dava maggior rilievo alla sue pregiudiziali libertarie e democratiche, finché nel discorso al Congresso di Torino (23 aprile), Sturzo elevò quell’inno alla libertà per cui Mussolini provocò la rottura, esclamando che quel discorso era il «discorso d’un nemico». La rottura si allargò, fino che i capi del popolarismo dovettero pagare di persona e Sturzo prendeva la via d’un esilio lungo e sconsolato. Egli si dava così in ostaggio a quei princìpi di libertà e di dignità per i quali aveva combattuto, esempio non solo di fierezza e di resistenza, ma anche di fede nell’immancabile rottura finale. Così da lontano il suo spirito ci fu ancora di guida. Pubblica nel 1925 il suo Italy and Fascismo che fu tradotto in diverse lingue e arrivò anche in qualche biblioteca italiana; fonda il Secrétariat International des Partis Démocrates d’Inspiration chrétienne con l’intervento della maggior parte dei partiti europei di tale tendenza; nel 1927-28 scrive il suo lucido libro sulla Comunità onternazionale e il diritto di guerra . Nel 1931 esce a Parigi il suo poema Il ciclo della creazione . Nel 1935 pubblica, sempre a Parigi, il suo Saggio di sociologia , con una sua personale teoria, segnalata dai più insigni sociologi; due anni dopo il suo libro sulla Chiesa e lo Stato e, nel 1939-40, inizia la stesura di quell’opera così densa di pensiero che è La vera vita, sociologia del soprannaturale: in quel periodo egli era a Londra, sotto i bombardamenti . Dall’ottobre 1940 al 1946 Sturzo svolge in America una intensa attività come collaboratore politico e letterario di parecchie riviste e si occupa delle sorti d’Italia, tenendosi in contatto con le autorità americane e con le comunità nazionali. L’indefessa attività di quegli anni è narrata nel suo libro La mia battaglia da New York (1944-46) e le sue speranze nella rinascita dell’Italia sono narrate nell’altro volume Italy and the new order (1943-1944). Finalmente il 6 settembre 1946 sbarca a Napoli. Dopo questi accenni bibliografici, naturalmente incompleti, voi concluderete che quest’uomo è sostanzialmente un uomo di pensiero e di alto pensiero; pensiero nutrito di severi studi e vasti; pensiero consapevole dell’antico, informato del nuovo e tra le fonti gloriose della tradizione, nuova fonte esso stesso. Ed è stato ciò non di meno, ed è, un uomo dall’azione umile e quotidiana. Un grande pensatore e un grande politico sembrano secondo certi bolsi miti retorici, esseri sdegnosi, solitari, gladiatori truculenti. Luigi Sturzo è invece l’uomo che ha militato in tutte le nostre milizie umili e faticose, lo ricordiamo in tutte le nostre file, in tutti i nostri gruppi, in tutte le nostre preparazioni. Luigi Sturzo è l’uomo che vive, naturalmente, tra gli umili ed è umile egli stesso. Oggi, a ottanta anni, nelle sue stanzette, presso una casa di suore, è sepolto tra mucchi di carte, una buona parte delle quali è di povera gente che a lui ricorre. Pensatore e politico, sì, ma un uomo di azione come pochi in tutti i campi, dall’Azione Cattolica alla cultura, all’assistenza; dalla predica alla conferenza, dall’articolo di giornale alla lettera di direzione. Spesso quanti lo abbiamo avvicinato, abbiamo sentito la violenza del suo pensiero, l’acutezza implacabile delle sue osservazioni, la veemenza della sua azione. Ieri ha compiuto ottanta anni; ma io posso dirvi in confidenza che questi vizi egli non li ha perduti. Mai però abbiamo sentito in lui qualcosa che sembrasse, anche lontanamente, ipocrisia di pura forma o rancore acido e aperto. Questo critico acerbissimo di istituzioni centenarie e di uomini pubblici si offende come una bimba, a sentire un giudizio cattivo portato in conversazione su un altro uomo. Ma io sono qui a onorare in Luigi Sturzo anzitutto un italiano. Eppure la maggior calunnia che gli sia stata fatta è quella di aver avuto scarso sentimento di italianità. Io sfido a trovare una parola nella sua opera, dalla quale non traspiri un amore addirittura cocente per l’Italia. L’Italia è il tema che lo elettrizza, che fa lacrimare di tenerezza quei suoi vivissimi occhi che non sembrano avere ottant’anni. L’Italia non è stata per lui quel comodo mito che certuni celebrerebbero con varie liturgie; ora troppo segrete, come nelle così dette «Logge», ora, come durante il Fascismo, troppo dal balcone. L’Italia è stata ed è per lui questa terra così forte e così delicata (quanto sia delicata noi lo sentiamo in questi giorni); è questo popolo mirabile che ha sopportato tutte le servitù e sempre ne è uscito libero; che ha dato al mondo alcune tra le più alte glorie dell’uomo e lavora i suoi magri campi e sta dietro alle sue scarse fortune. L’Italia è stata per lui ogni paese italiano, ogni città, ogni regione, ogni campagna, ogni casolare. È stata tutta la sua storia, è stata ed è civiltà, è stata ed è una forma di vita, una potenza nell’ordine delle anime dello spirito. Luigi Sturzo prese nelle sue mani nervose agili e fortissime tutte le fila, tessute nel silenzio e nel pianto dai cattolici italiani, messi allora al margine della nazione. Il merito di Sturzo non è soltanto quello di un puro empirico, né quello di un mero pensatore; c’è in lui come un poeta così uno storico. Egli ha veduto questa forza che rinasceva nel mondo, la forza dei cattolici, che si rinnovavano e, lasciando cadere tutte le scorie di cui i tempi li avevano ricoperti, le spoglie di cui li avevano rivestiti, come di livree i vari regimi, tornavano a essere cittadini con pieni diritti e con eguali doveri. Egli ha veduto, in particolare qui in Italia, che cosa mancava alla nostra unità spirituale e, contro ogni dittatura larvata o aperta, sostenne la democrazia, quale politica di popolo e per il popolo. Egli ci ha insegnato a servire questo nostro mirabile paese, come serviamo Iddio e l’umanità, con lo stesso scrupolo e la stessa dedizione. Né Iddio è un padrone di schiavi, né l’Italia è un paese di servi. La raffiche della violenza possono devastarci, ma non ci spengono. Le voghe della servitù possono per un momento annebbiarci e ubriacarci, possono darci grosse febbri, ma non ci uccidono. Luigi Sturzo compie ottanta anni. Io che vi parlo di lui sono un vecchio, né giovani sono i maggiori miei amici e i maggiori miei nemici. Che cosa lasciamo detto ai nostri giovani? Quale è il nostro legato per i figli? Abbiamo vissuto tra ogni sorta di terrore e di angustia. Lasceremo a loro un mondo che, quanto più si dilata nel pensiero e nel cuore, tanto più sembra che diventi stretto e feroce nei rapporti sociali e politici? La mia voce, tra l’oppressione delle cose e l’acerbità dei problemi, può parere talvolta distratta. È tuttavia ferma ed è chiara: giovani amammo la libertà; la libertà spirituale e politica difendiamo da vecchi. Giovani amammo il popolo e il popolo amiamo da vecchi. Daremmo tutta la nostra storia, se fosse necessario, daremmo la nostra vita pur di poter essere certi che i nostri figli avranno gli stessi amori: la libertà, il popolo nella sua consistenza nazionale, nella sua sete di giustizia sociale, nella sua fede. Nessuno spirito di fazione o di rappresaglia ci muove. Anche quando dobbiamo ammonire o reprimere, non è la libertà di una parte che vogliamo soffocare; è la libertà di tutti che vogliamo difendere. 