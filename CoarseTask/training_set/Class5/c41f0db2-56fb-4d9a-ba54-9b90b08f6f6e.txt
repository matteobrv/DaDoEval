Signor Presidente e Caro Amico, La ringrazio della Sua cortese lettera del 21 corrente; e mi consenta di dirLe quanto considero utile ed opportuna la Sua iniziativa intesa a chiarire fin d’ora il contenuto e la portata della nostra prossima riunione del 12 maggio. Io ritengo infatti che sia assai importante, nell’attuale momento politico, che tale riunione risulti particolarmente sostanziosa e costruttiva, sì da costituire – e da apparire agli occhi delle nostre opinioni pubbliche che ne sono in attesa – un nuovo passo verso la meta dell’integrazione europea alla quale stiamo concordemente dedicando i nostri sforzi. Io penso dunque che l’art. 38 del Trattato CED, dal quale – come Ella giustamente sottolinea – l’attuale procedura ha tratto ispirazione, vada interpretato anche alla luce delle altre successive decisioni che i sei Ministri degli Esteri hanno preso in comune e particolarmente quelle di Lussemburgo del settembre dell’anno passato e di Roma dello scorso febbraio. Esse, così come l’atteggiamento che prendemmo attraverso i nostri Delegati in occasione della presentazione all’Assemblea ad hoc del «questionario» governativo, mi sembra dimostrino la concorde intenzione dei sei Governi di mantenere alla procedura che deve portarci alla Comunità politica europea un carattere particolare quale richiesto dalla importanza delle decisioni che dovremo prendere e dalla portata che esse avranno nei settori della politica interna oltreché nel campo internazionale. Occorre cioè a mio parere che nelle nostre frequenti riunioni, opportunamente – come è ovvio – preparate, vengano studiate e risolte le principali questioni di merito che si sono poste dal progetto di Trattato presentatoci dall’Assemblea ad hoc, lasciando poi ad una conferenza di nostri delegati o a riunioni di comitati di lavoro il compito di elaborare i principi fissati. È mio parere quindi che la prossima riunione dei Ministri del 12 maggio dovrebbe già poter procedere all’esame dei punti di vista dei Governi su almeno alcuni dei problemi sostanziali posti nel progetto di Trattato, allo scopo di ottenere un riavvicinamento tra essi ove necessario e, se possibile, raggiungere qualche prima conclusione. Per questo del resto mi pare concordammo appunto a Strasburgo di far circolare attraverso il Segretariato del Consiglio dei Ministri CECA le nostre prime osservazioni. E penso che dall’andamento di queste nostre discussioni sulla sostanza del Trattato trarremo gli elementi per decidere, al termine della nostra riunione, circa il carattere, la procedura, la composizione della eventuale conferenza o dei comitati di lavoro che dovranno – con la loro attività permanente negli intervalli delle nostre riunioni – elaborare, ripeto, le nostre decisioni. Io spero, Signor Presidente e Caro Amico, che tale sia – come mi era parso di capire – anche il punto di vista dei miei colleghi. Perché, Le dico francamente, vedrei molti e seri inconvenienti di vario genere, e che certo Le sono perfettamente chiari, in una contraria decisione che intendesse mettere come oggetto della nostra prossima riunione puramente questioni procedurali. Ringraziandola nuovamente per l’iniziativa che Ella ha voluto prendere, mi è particolarmente gradita l’occasione per rinnovarLe i sensi della mia alta considerazione. 