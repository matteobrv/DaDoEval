Caro Sforza, Cingolani mi aveva iersera autorizzato a sunteggiare o a ridurre la sua finale dichiarazione. Sono intervenuto, come avrai visto. Per la storia, ecco il testo come fu pronunciato. Considerato a sangue freddo, non offre alcuna ragione di turbamento. Anzi il «riunire i propri figli» è una dizione diplomatica piuttosto accorta. Ti so d’accordo del resto nella considerazione che il punto di partenza in confronto dei Tre e di Tito deve essere: «la dichiarazione del 20 maggio diceva esplicitamente che tutto il Territorio (cioè zona A e zona B) spetta all’Italia». Sta poi a noi di facilitarne la pratica applicazione col fare delle concessioni di carattere etnico. Non credo che si possa dare ora alla dichiarazione alleata una postuma interpretazione nel senso che essi avrebbero semplicemente aderito ad una soluzione di compromesso da ricercarsi con gli slavi. Senza dubbio sarà questo un fatale corollario della mutata situazione politica; ma non il punto di partenza. Nessuno può prevedere l’avvenire, quindi inchiodiamoli al loro impegno morale. Partendo da questa premessa bisognerà agire per una soluzione italoslava transattiva, attenendosi alla tua prudente formula di Milano: Territorio libero con eventuali rettifiche interne di carattere etnico («adattamenti di frontiera»). Questa prudenza è necessaria, affinché quando fossimo costretti a concludere un negoziato più largo, ogni concessione debba apparire come sacrificio dovuto alla causa della pace e non uno scivolare da una premessa troppo generosa. Questa non è meschineria tattica, ma doverosa preoccupazione verso il sentimento così morboso di certe categorie. Intanto, mentre mi felicito per il tuo successo senatoriale, ti prego di insistere perché si ristabilisca la situazione. Hoc primum. Poi si vedrà. Cordialmente 