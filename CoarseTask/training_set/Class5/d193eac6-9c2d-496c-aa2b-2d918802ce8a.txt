Dopo aver rivolto un vivo ringraziamento ai membri della Direzione, del Consiglio nazionale, al vicesegretario Spataro, (vivi applausi), e a tutti i congressisti, dichiara che si limiterà ad alcune brevi osservazioni di risposta agli ultimi oratori. Ha apprezzato i rilievi dell’on. Pastore sull’espansione ideologica, corrispondenti alla sua posizione di deputato democristiano, mentre in altra occasione, aveva detto, come sindacalista, di non volere accettare nessuna qualificazione. Non è vero che esistano nel partito «cappe che si sentono ma non si vedono», essendo il desiderio più vivo degli organi che hanno la responsabilità della Direzione del partito di ascoltare la base, intenderne i desideri e le aspirazioni. (Vivissimi applausi). All’on. Pella, che ha lamentato il silenzio osservato circa il suo esperimento governativo, dichiara che, se il rilievo si riferisce alla sua relazione, non ha luogo di essere, poiché in tale relazione ha evitato ogni cronistoria sugli esperimenti governativi e sull’analisi delle responsabilità, cercando di indirizzare il suo esame verso obiettivi comuni e mete più alte. Desidera aggiungere di non avergli mai mosso nessun rimprovero per avere accentuato il sentimento nazionale, né per aver presentato il suo governo come governo della nazione, essendo anche i suoi governi di cui Pella fece parte anch’essi governi della nazione. Dichiara quindi di ammirare le qualità e le attitudini personali dell’on. Gronchi, riconosciute dal partito, che infatti gli ha affidato la più alta carica parlamentare. Vorrebbe solamente che la sua attitudine a tessere avvicinamenti con gli altri partiti fosse messa in opera nell’ambito del partito per realizzare l’accostamento delle diverse correnti. (Vivissimi applausi). Circa le osservazioni che sono state fatte sul metodo di elezione del Consiglio nazionale, ricorda che non si rende un servizio al partito proponendo il sistema proporzionale, che paralizzerebbe l’attività degli organi direttivi. Del resto, ritiene che il Congresso stesso chiedendo l’adozione di una scelta decisa tra sinistra e destra, si è fatto interprete in realtà del bisogno di una regola di maggioranza. Non si dimentichi comunque che non esiste organismo democratico che possa vivere senza il principio del governo e della responsabilità alla maggioranza. (Vivi applausi). Conclude sottolineando di avere elaborato un programma che spera si elevi al di sopra di tutte le piccole questioni che dividono i membri del partito e dichiarando di accettare di comparire in tutte le liste che tale programma fanno proprio: desidera infatti svolgere un ruolo, quello di mediatore, di rappresentante unitario della coscienza del partito. (L’Assemblea, in piedi, applaude lungamente. Si grida: «viva de Gasperi!») . 