Parlerà anche lui con piena sincerità. L’impostazione delle varie fasi della situazione è stata riassunta da Il Popolo. Le critiche fatte erano in maggior parte fondate e legittime. Egli però aveva prospettato l’inopportunità di fare dei cambiamenti nella compagine ministeriale perché questi avrebbero portato inevitabilmente alla crisi. Sarebbe immediatamente mancata la coalizione dei partiti e in questo momento in vista del convegno di Londra e soprattutto delle prossime elezioni amministrative non era possibile. (Consensi). Le trattative internazionali sono troppo importanti in questo delicato momento e anche la legge di delega doveva essere accolta con ogni fiducia dei membri del Parlamento , perché avendo tutti un’unica origine e un’unica meta ci dovrebbe essere maggiore comprensione per la grande missione cui la Dc è stata chiamata dopo le elezioni del 18 aprile. Ma è stato triste non essere riusciti a convincere di questo gli amici. Questi amici, dopo le critiche fatte al governo, hanno continuato a ripetere che il presidente ne era escluso. Egli del suo operato ne dovrà rispondere di fronte al paese. Ha avuto è vero la tentazione di aprire la crisi per potersi maggiormente dedicare alla presidenza del Consiglio nazionale del partito. Ma la concezione cristiana del mandato ha un valore ben diverso dalla concezione liberale. (Applausi). Ha poi valutato tutti i pro e i contro della situazione ed alla fine ha preso la determinazione di continuare la sua opera. Egli non può in questo momento allontanare dal governo i colleghi che hanno sempre collaborato con lui. Rileva quindi come la procedura della seconda votazione della Camera sia stata veramente corrosiva per l’unità del gruppo. Senza il principio della responsabilità comune il partito si sfascia. La forza e l’impulso del Partito comunista sono in questa disciplina. La Dc è stata dal 1948 ad oggi com’è, perché ha rappresentato il punto solido della nazione. Si augura quindi che i colleghi giovani e non giovani si possano ravvedere per riprendere insieme la perfetta collaborazione. Se il paese resisterà a questa demolizione del partito che dura da due mesi vuol dire che è forte! Certo però dice che questo continuo stillicidio che viene dall’alto può produrre i suoi frutti deleteri. Rievoca quindi gli sforzi del Partito popolare con la sua minoranza al governo dopo il 1922, prospettando le conseguenze che si verrebbero a verificare se dovesse tornare un’analoga situazione. Ringrazia quindi della comprensione trovata in seno a questo gruppo e infine facendo riferimento a quanto chiesto in principio di seduta in merito alla politica estera, riferisce circa il convegno di Londra e assicura per Trieste la completa vigilanza perché non si scivoli in posizioni pericolose. Non può rispondere completamente alle questioni rivoltegli dal sen. Galletto avendo riferito ampiamente anche nei riguardi dell’emigrazione nella precedente riunione. Per i rapporti culturali risponde a Carboni ricordando quanto già comunicato in merito agli scambi franco-tedeschi. Invita quindi i colleghi insegnanti a mettersi a disposizione del Ministero degli Esteri con i consigli e la collaborazione per l’organizzazione di campi, viaggi, ecc. Ringrazia di nuovo il gruppo. 