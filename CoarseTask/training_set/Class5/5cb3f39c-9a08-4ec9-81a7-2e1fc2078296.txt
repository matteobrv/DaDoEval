[…] Ad un giornalista che gli chiedeva quale fosse l’atteggiamento del Governo italiano nei rispetti della molteplicità di iniziative per il raggiungimento di una unità europea, se, cioè, il Governo italiano sia piuttosto favorevole a procedere indipendentemente rispetto ad ognuna di queste iniziative, ovvero se ritenga più opportuno affrontarle entro un medesimo quadro, il presidente del Consiglio ha risposto che il Governo di Roma ritiene preferibile procedere su un unico fronte e non per settori. A questo proposito egli ha notato come anche i progetti collaterali quali il cosiddetto «pool verde», dovrebbero essere studiati in stretto riferimento con gli altri programmi in esame. Dopo aver annunciato, rispondendo ad una domanda che le conversazioni tra gli esperti italiani e francesi per l’esame di numerose questioni di interesse reciproco si inizieranno nel corso del pomeriggio di domani, l’on. De Gasperi ha tenuto a smentire nuovamente le intenzioni, che gli erano state attribuite, di un’opera di mediazione tra Francia e Germania a proposito dei protocolli addizionali. È d’altra parte improprio – egli ha aggiunto – continuare a parlare di «protocolli»; il comunicato diramato questa sera, egli ha fatto osservare, parla soltanto di testi interpretativi, testi tuttora in fase di elaborazione e di discussione. A questo proposito, egli ha tenuto a ribadire che, data la natura esplicativa e interpretativa di questi testi, essi non possono in alcun modo ostacolare il lavoro dei parlamenti sul trattato difensivo e la ratifica di tale trattato. Ciò non significa, naturalmente, che il Parlamento non verrà messo al corrente dei testi esplicativi quali essi verranno definiti. Rispondendo a un’altra domanda di un giornalista, l’on. De Gasperi ha dichiarato di ritenere che il trattato potrà essere ratificato dai parlamenti europei nel corso della primavera, e di sperare che la Camera italiana potrà ratificare il trattato prima del suo scioglimento. 