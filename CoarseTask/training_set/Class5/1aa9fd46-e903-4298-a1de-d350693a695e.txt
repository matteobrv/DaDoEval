Mi associo alle parole di indignazione e di condanna pronunziate dal presidente della Camera e faccio mio, a nome del governo, l’augurio che il collega onorevole Togliatti possa presto riprendere la sua attività e la sua lotta per l’idea che lo ispira esercitando i diritti del libero dibattito e della democrazia parlamentare. L’attentato esecrando di per sé non è rivolto solo contro la persona dell’onorevole Togliatti, ma finisce col colpire anche il metodo democratico, creando un’atmosfera di odi e di risentimenti… (Vivissime interruzioni alla estrema sinistra – Rumori – Commenti). aMenDola GiorGio. Ne siete voi i responsabili! Vergognatevi! Assassini! Siete coperti di sangue! Andatevene! (Rumori). laconi. Avete il sangue sulle mani! lonGhena . Non è permesso offendere così! (Vivissimi rumori all’estrema sinistra – Interruzioni). presiDente. Esprimano in altra forma la protesta! Nessuno nega il diritto… Una voce all’estrema sinistra. Dove è Scelba? Faralli . Scelba non c’è; ha paura! Manda la Celere, Scelba! È vile! (Rumori – Commenti). presiDente. Onorevole Faralli! De Gasperi. Scelba non ha paura! (Interruzioni – Rumori – Scambio di apostrofi fra il centro e l’estrema sinistra – Agitazione). Voci al centro. Misurate le parole! presiDente. Facciano silenzio! Prosegua, onorevole De Gasperi. De Gasperi. Egregi colleghi, io sento tutta la mia responsabilità e sono disposto ad accettare in qualunque momento una discussione ed una deliberazione della Camera, con il contributo anche dell’opposizione… (interruzioni alla estrema sinistra – commenti – rumori); mi pareva però che questo non fosse il momento più favorevole. (Interruzioni all’estrema sinistra). Voci all’estrema sinistra. La maggioranza! Una voce all’estrema sinistra. Oggi si spara! Si versa del sangue come al tempo di Matteotti . Chi ha detto che i comunisti erano troppi nel nostro paese? De Gasperi. Avremo occasione, se credete anche domani, in una giornata che io spero non trascorra così sanguinosa come è cominciata quella di oggi a Livorno. (Interruzioni alla estrema sinistra). aMenDola GiorGio. Dipende da voi! De Gasperi. …dove è stato ucciso un agente e due carabinieri sono rimasti feriti. (Rumori all’estrema sinistra). In ogni modo, il governo assume la responsabilità delle sue azioni. (Rumori all’estrema sinistra). Una voce all’estrema sinistra. Ma dov’è Scelba? Scelba ha paura! Altra voce all’estrema sinistra. Assume la responsabilità come Mussolini ! De Gasperi. Il governo assume la responsabilità delle sue azioni. (Rumori e interruzioni alla estrema sinistra). Creando un’atmosfera di odi e di risentimenti, in cui si fa appello alla forza, alla violenza e alla rivolta, si rende impossibile… Una voce all’estrema sinistra. Le armi dove sono? Chi ha le armi? Le avete voi! De Gasperi. …ogni sforzo di ricostruzione in Italia e una pacifica democrazia. (Rumori all’estrema sinistra). Dinanzi a questo attentato, che noi condanniamo… (rumori all’estrema sinistra), riaffermiamo la nostra fede nel sistema democratico e nella pacifica gara dei partiti… Una voce all’estrema sinistra. Date le dimissioni! De Gasperi. …per il progresso della libertà e della giustizia sociale! (Vivi applausi al centro – Rumori all’estrema sinistra). [Seguono gli interventi dell’on. Gian Carlo Pajetta e del presidente della Camera dei deputati. De Gasperi prende nuovamente la parola dopo la presentazione di un ordine del giorno – firmato dallo stesso Pajetta e dai socialisti Gastone Costa e Virgilio Nasi – per le immediate dimissioni del governo, cui era imputata la responsabilità politica e morale dell’attentato]. De Gasperi. È chiaro: si tratta di un ordine del giorno di sfiducia, che ripete press’a poco l’appello della Direzione del Partito comunista, che leggo sui giornali . Lo credo ingiusto nella motivazione, infondato nelle conclusioni, del tutto negativo in confronto alla situazione agitata del paese. Spero che la Camera, con un proposito anche di pacificazione, per lo meno lo rinvii. Il governo assume – come ho detto – la responsabilità delle sue azioni ed è pronto a difendersi, ma mi pare che in questo momento, considerata l’agitazione nella quale si trova il paese, preda evidentemente di risentimenti, odi e fazioni, sia un’opera saggia della Camera di rinviarlo. (Rumori e proteste all’estrema sinistra). [Segue un lungo intervento dell’on. Pietro Nenni, che si associa alla richiesta di dimissioni del governo e la dichiarazione dell’on. Gian Carlo Pajetta di trasformare l’ordine del giorno in mozione di sfiducia contro l’Esecutivo]. presiDente. Sta bene. Onorevole presidente del Consiglio, io però vorrei chiederle se, mantenendo il carattere di semplice ordine del giorno, non fosse possibile discuterlo prima, forse domani o dopodomani. Faccio questo quesito per rendermi interprete di un’esigenza che è anche preoccupazione per uno stato di tensione che non conviene ad alcuno prolungare ; e d’altra parte per regolare il corso dei lavori parlamentari che ancora ci rimangono da espletare. De Gasperi. Il governo non si oppone per questioni procedurali; naturalmente la sua opposizione è dovuta a ragioni sostanziali. Se il governo avesse la minima convinzione che i colleghi che presentano la mozione hanno ragione, dovrebbe dimettersi. Ma questa convinzione non l’ha, e difenderà la sua posizione. (Applausi al centro – Rumori all’estrema sinistra). Permettete che esprima il mio pensiero. presiDente. Onorevoli colleghi, se vogliamo intenderci per una discussione, sarà bene procedere con una certa disciplina. De Gasperi. Sono stato interpellato circa il pensiero del governo, e ho risposto, quanto alla sostanza. Ora mi si interroga quanto alla procedura. Non si può dibattere sulla procedura. La procedura è stabilita nella Costituzione ed è prevista dal regolamento della Camera. Il presidente si attenga come crede al regolamento. Io non mi metto, a questo proposito, in un atteggiamento negativo né in uno positivo. Quando la Presidenza della Camera crederà, in base alla Costituzione e al regolamento, di mettere in discussione l’ordine del giorno o la mozione Pajetta, io farò nel dibattito la parte che tocca al governo. (Interruzioni all’estrema sinistra). Una voce all’estrema sinistra. Tre gennaio! De Gasperi. D’altro canto io rispondo all’onorevole Nenni che, se egli in sostanza ritiene che si apra un periodo che possa incominciare a creare una situazione di unità, come egli la chiama, prima di tutto esiste un’unità morale… Una voce all’estrema sinistra. Proprio così! De Gasperi. …che io accetto come base. E la prima condizione di questa unità morale è di non ritenere, di non supporre che il governo che siede qui, in questi banchi, possa essere in qualsiasi forma… auDisio . È responsabile. De Gasperi. …confrontato e paragonato, come si è detto da quei banchi, a una situazione parlamentare di Mussolini, in cui il capo stesso del governo aveva dato l’ordine di uccisione. È così esagerato ed infondato questo pensiero, specialmente nei miei confronti di aventiniano convinto. (I deputati della sinistra, del centro e della destra si levano in piedi e plaudono a lungo – Si grida: «viva De Gasperi!» – Rumori all’estrema sinistra). 