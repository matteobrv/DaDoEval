Ti mando materiale informativo a cui aggiungerò poi le note che mi trasmetterà Quaroni . Eccellente e positivo il contegno di Schuman . Non so se nel tuo dossier esista una continuazione del famoso colloquio di Hickerson . Come spiega Tarchiani il silenzio di Marshall ? Sarebbe bene chiederglielo, per essere in chiaro – alla Camera – anche su questo particolare. Ciò che risulta dai colloqui a Bruxelles Dai tre colloqui con Spaak si può concludere quanto segue: 1. Spaak afferma che tra i Cinque non si è mai presa di petto la eventualità di un’adesione dell’Italia o di altri Stati al Patto di Bruxelles. Il testo del patto prevede ulteriori adesioni, ma si ritenne che convenisse prima costituire un nucleo più compatto e più omogeneo che riguardasse tanto un’ipotesi germanica, quanto russa. Già il patto originale, disse Spaak, correva il rischio di essere considerato un bluff per la sua inefficienza militare. L’aggiungervi subito l’Italia non poteva far sorgere la questione del trattato, ad esempio, il Portogallo, quella della Spagna ecc.? Ogni nuova adesione avrebbe significato un ritardo per risolvere complicazioni nuove. E invece urgeva far presto per assicurare il rapido concorso dell’America. Ciò non toglie che l’adesione sia possibile e desiderabile, quando si presenti come matura. È chiaro che l’adesione non può venire né richiesta dagli interessati né sollecitata dagli attuali componenti, prima che essa sia assicurata in sondaggi ufficiosi. A mia precisa domanda, Spaak torna a confermarmi di non aver mai constatato presso gli inglesi un pregiudiziale atteggiamento negativo. A mia ulteriore domanda ancora Spaak specifica che tra i Cinque la formula concordata è «difesa più a est che sia possibile» lasciando ai militari di determinare tale possibilità. Circa il Patto atlantico comunica che il testo dei Cinque è stato inviato in America ove dovrà nascere il patto a Sette. Personalmente è convinto che il problema della difesa diventerà per forza europeo e che quindi lo schieramento dovrà venire allargato. Il Belgio poi, come la Francia, sono interessati ad una copertura anche verso est e devono desiderare che in una forma o nell’altra l’Italia possa intervenire. Il punto determinante è la decisione americana e, con tale riferimento, Spaak mi ha chiesto se l’iniziativa della visita Marras era dovuta all’America , al che ho risposto in senso affermativo, aggiungendo che certamente i circoli militari americani prendono in considerazione anche l’Italia e che anche da parte del Dipartimento di Stato s’erano dati suggerimenti in riguardo. Solo Marshall a Roma si era astenuto [da] farci riferimento a tali suggerimenti, sia per estrema delicatezza sia perché non riputasse il momento politico tempestivo. O potrebbe anche esser vero, come vogliono taluni, che fossero gl’inglesi a interferire? Spaak, a tale domanda incidentale, rispose: mi pare di poter escludere siffatto intervento negativo. Concludendo Spaak mi ha detto di non credere a un conflitto prossimo, ma di ritenere che convenga essere riarmati per il momento in cui la soluzione della questione germanica non potesse più essere differita. M’è parso di comprendere che il Belgio, del quale oggi Spaak è interprete di fiducia, ci vede con ogni simpatia, purché non ci troviamo in antitesi coll’Inghilterra. 2. A lungo si parlò della questione coloniale. La particolare caratteristica della concezione Spaak è che egli crede che se noi cedessimo sulla Cirenaica gl’inglesi sarebbero senz’altro favorevoli a chiudere [tutta] la partita, lasciando a noi le altre tre, salvo imprecisate concessioni all’Abissinia in Eritrea. La sua convinzione è cosi forte ch’egli si offerse di fare su tale base il mediatore. Risposi che avrei sentito Schuman e poi ne avrei parlato con Sforza e che eventualmente gli avrei inviato nei prossimi giorni una lettera confidenziale . Egli mi confermò anche in un terzo colloquio questa sua sicura ambizione di riuscire. 3. È molto favorevole a creare un organismo di cooperazione europea. Il comitato di studio che si volle dai Cinque lascia aperte tutte le vie. Tuttavia, a mia precisa domanda, Spaak smentì che il comitato abbia l’incarico di consultare altri Stati e avviarli verso l’adesione. È per ora un comitato pro foro interno, precisò. Ma egli personalmente prevede che si allargherà e, in ogni caso, vede bene la proposta Sforza circa l’OECE. Segnalo anche un colloquio con Rolin presidente del Senato e della commissione per l’ONU. Esistono, egli disse, tre alternative circa la proposta di ammissione: 1)o interpretare il parere dell’Aja in senso favorevole all’Assemblea e passare oltre; 2) o invitare il Consiglio di sicurezza a tenerne conto in favore dell’Italia, e della Finlandia; 3) o infine deliberare che Italia e Finlandia partecipino intanto con voto consultivo. Egli chiedeva di sapere a Parigi a tempo, se quest’ultimo espediente venisse da noi considerato accettabile. Ne ho già fatto cenno a Quaroni. Un colloquio col vice presidente Eyskens , con Schryver , Cauvelaert ecc. mi ha fatto capire che i cristiano sociali belgi sono molto impressionati per l’incertezza della situazione politico-economica francese. Vedrebbero volentieri anche l’unione doganale, ma bisognerebbe pur vedere, dissero, con chi avremo da fare. Appunto su Parigi Chiaro, concreto, confortante il colloquio con Schuman, che m’è parso uomo di notevole rilievo e di informazione ampia e controllata. Dichiarò che la Francia, quando lo desiderassimo, era pronta ad appoggiare la nostra adesione al patto di Bruxelles o a favorire qualsiasi altra forma di collaborazione che noi, con l’assenso dell’America, desiderassimo. Promise di tenerci informati, in leale amicizia, sulla opportunità o tempestività di qualsiasi iniziativa volessimo prendere. Ammise che l’Inghilterra è sempre la prima a mettere in sospetto il continentalismo. L’interesse della Francia alla difesa verso est è troppo evidente perché non avvertisse l’importanza dell’apporto italiano. Ritiene che i nostri paesi hanno lo stesso modo di vedere circa la Germania, necessità di strapparla alle seduzioni nazionaliste o comuniste e d’altro canto necessità di essere cauti. La proposta Bevin di nazionalizzare la Ruhr è di una estrema imprudenza. Circa la cooperazione europea rettificò la informazione Spaak. Il comitato designato dai Cinque deve prima elaborare un compromesso tra il piano francese e quello inglese, tenendo conto anche delle proposte Sforza ecc. Fatto questo studio preliminare, prima di ogni deliberazione dei Cinque, verranno consultati anche Stati fuori del patto, prima certamente l’Italia. Si occuperà dei particolari con Sforza nel convegno di dicembre; sa che gl’inglesi obiettano che non bisogna correre il rischio di guastare colla politica anche l’OECE. Circa le colonie è meno ottimista di Spaak. Non crede che gli inglesi siano disposti facilmente a mollare sulla Tripolitania e Eritrea; tuttavia egli prega di essere ulteriormente documentato per poter insistere. Altri punti di rilievo: dichiarazione di Schuman e Queuille circa l’unione doganale e comunicazione di Moch sulla convenienza di organizzare le informazioni, di Ramadier circa militari, di Marie sulle leggi di difesa ecc. Devono giungere appunti da Quaroni. Il quale insiste perché si chiarisca il colloquio Hickerson e si risponda al suggerimento americano di fare proposte . Appunto di Quaroni sulla conversazione De Gasperi-Queuille . (23 novembre 1948, ore 11-11,30) Il presidente Queuille ha intrattenuto a lungo il presidente De Gasperi sulla situazione interna francese mostrandosi soddisfatto del corso dello sciopero pur ammettendo che tutto non è ancora tranquillo. Ha dato atto che gli italiani, nella loro grande maggioranza, hanno avuto un atteggiamento corretto. Gli stranieri più agitati sono stati gli spagnuoli. Ha detto che il Governo francese non ritiene ci siano depositi di armi molto considerevoli nascosti in Francia, con la possibile eccezione della zona del sud-est e ad opera delle organizzazioni spagnuole. È stato poi parlato dell’Unione doganale: Queuille ha confermato che il Governo francese vi è favorevole e intende spingere avanti le cose fino ad arrivare ad un progetto da presentarsi ai due Parlamenti. Non è però possibile nascondersi che si va incontro a delle difficoltà non indifferenti. Ha particolarmente insistito sulla questione dell’adeguamento della legislazione fiscale e sociale nei due paesi, adeguamento che solleverà delle forti difficoltà anche di carattere interno. Il presidente De Gasperi pur non nascondendosi anche lui le difficoltà da superare, ha confermato la ferma volontà del Governo italiano di condurre a termine l’iniziativa. I due presidenti si sono trovati d’accordo sulla opportunità di approfondire i rapporti fra i due Governi per lo scambio di informazioni circa l’attività dei comunisti nei due paesi, e circa la situazione al di là della cortina di ferro. Ha confermato l’invito fatto dal ministro Moch al presidente De Gasperi di inviare a Parigi il sottosegretario di Stato all’interno per concretare questi accordi. Appunto di Chauvel sulla conversazione Schuman-De Gasperi (23 novembre 1948, ore 11,30-12,15) Il ministro, assistito dal segretario generale del dipartimento, ha ricevuto stamani il presidente del Consiglio italiano, assieme all’ambasciatore d’Italia. La discussione ha riguardato da principio l’unione doganale. Il signor De Gasperi ha indicato di essersi intrattenuto in proposito con il Signor Queuille che ha dichiarato la volontà di concludere del governo francese. Il signor Schuman ha confermato questa volontà. Ha precisato che secondo lui conviene sottomettere al Parlamento, in gennaio, un primo accordo da mettere al voto. In seguito, interverranno dei primi progetti di legge destinati a dare effetto alle misure che nell’insieme permetteranno di realizzare l’unione doganale. Infine, a una data che si potrebbe fissare al 1° gennaio 1950, potrà essere realizzata la ratifica delle tariffe. Senza dubbio, diversi elementi sono poco convinti dell’opportunità dell’unione doganale, sia sul piano politico sia su quello degli interessi particolari, quindi bisogna fare propaganda e il governo francese vi si impegnerà. Esistono delle difficoltà. Non sono insormontabili. Diventeranno preoccupanti se, alle obiezioni dei comunisti, si aggiungesse un’opposizione da parte dei rappresentanti di alcune categorie d’interessi. Il signor De Gasperi si è dichiarato molto soddisfatto delle spiegazioni dategli e ha aggiunto che il suo governo seguirà la stessa linea del governo francese. I ministri hanno quindi avuto uno scambio di vedute sull’immigrazione. L’uno e l’altro hanno constatato che degli elementi comunisti, favoriti dalle circostanze, si sono infiltrati negli organismi a cui spettano, secondo gli accordi, la responsabilità delle operazioni d’immigrazione. Da una parte e dall’altra è stato fatto tutto un lavoro di preparazione e si può sperare che in avvenire non si produrranno più le difficoltà incontrate. Il signor De Gasperi ha quindi evocato il problema dell’associazione dell’Italia all’organizzazione dell’Europa occidentale. Il signor De Gasperi ha detto che il governo italiano è deciso a marciare nel senso dell’associazione dell’Italia a tale organizzazione ma ha ricordato che tale associazione solleva in Italia un’opposizione assai vivace, soprattutto da parte dei comunisti. Questa opposizione si spiega senza difficoltà in un paese che ha subito due guerre in 20 anni e per il quale la seconda ha dato luogo a una lotta che è proseguita contemporaneamente sul piano internazionale e su quello interno. Attualmente la corrente pacifista è estremamente forte in Italia e al di fuori da tutte le considerazioni di alleanza di una o l’altra tendenza ideologica, c’è dunque una certa resistenza da parte degli italiani a ogni iniziativa suscettibile di condurre l’Italia a un conflitto armato. Si è comunque mostrato ottimista riguardo al risultato del dibattito parlamentare: ha espresso la fiducia di riuscire a condurlo in modo tale da dare un’ampia libertà d’azione al governo italiano. Intanto il governo italiano, da parte sua, desidera di essere presto chiamato a partecipare a qualche forma di organizzazione occidentale. Gli si è detto ripetutamente che il governo britannico vi è poco favorevole. Gli americani, consultati, non hanno confermato questa indicazione. Il signor De Gasperi si è domandato se il governo britannico non attribuisca al governo italiano l’intento di sfruttare l’invito rivoltogli per ottenere, in cambio dell’accettazione, dei vantaggi sul piano coloniale o su quello della revisione del trattato di pace. Orbene, tiene a precisare che il governo italiano non ha affatto questa intenzione Lo scambio di vedute prosegue; (Il signor De Gasperi ha detto che se l’organizzazione europea si costituirà con la garanzia e l’aiuto americano e l’Italia ne restasse fuori, l’opinione pubblica italiana avrebbe l’impressione di essere abbandonata e le conseguenze potrebbero essere serie) permette di dimostrare al signor De Gasperi che la Francia è favorevole all’ingresso dell’Italia nel Patto Atlantico (il signor Chauvel fa osservare che per quanto concerne il Patto atlantico ci sono reticenze da parte del governo britannico) così come alla sua associazione, anche il più vicina possibile, ai lavori per la realizzazione dell’unione europea. Su questo secondo punto il signor Schuman indica che, secondo lui, l’Italia dovrebbe essere chiamata a entrare nella combinazione appena i cinque partecipanti al patto di Bruxelles si saranno messi d’accordo sulla questione di principio e prima che alcun accordo sia firmata fra loro. L’Italia, in questa ipotesi, non sarebbe chiamata ad aderire a un accordo già concluso, ma parteciperebbe a tale conclusione alla stesso titolo delle cinque potenze firmatarie del patto di Bruxelles. Per quanto concerne le colonie italiane, le proposte scambiate non hanno fatto emergere alcun elemento nuovo di informazione. Il signor Schuman ha molto nettamente precisato che ai suoi occhi solo due soluzioni sono possibili, vale a dire la regolamentazione simultanea di tutte le questioni relative all’attribuzione della Libia o rimettere a una data più lontana la soluzione di tutti questi problemi. Il signor De Gasperi ha detto che tutte le informazioni in suo possesso porterebbero a credere che la popolazione della Tripolitania non sia contraria al ritorno dell’Italia: non ci sarebbe ragione di attendersi guai seri. I due interlocutori hanno convenuto che in definitiva la posizione a cui si atterrà la delegazione americana sarà decisiva. Il signor Schuman ha evocato le difficoltà sollevata in Francia dalla questione della ratifica dell’accordo sulla modifica della frontiera. Il signor Quaroni ha reso conto dei contatti presi e che si propone di sviluppare con il marchese di Moutiers. Il signor Schuman ha sottolineato che non si tratta di rimettere in discussione l’attribuzione della centrale elettrica del monte Cénis, ma che le obiezioni riguardano l’interesse militare rivestito da tale cresta o tale versante. Si è ammesso che la questione sarà oggetto, fra qualche tempo, di uno scambio di punti di vista destinato a fissare dei punti fermi. Il signor Schuman ha dichiarato che la sua preoccupazione principale è di evitare un voto ostile che potrebbe avere un effetto morale del tutto sproporzionato rispetto al suo oggetto geografico. 