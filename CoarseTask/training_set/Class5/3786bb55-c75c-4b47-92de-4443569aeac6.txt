De Gasperi ha rivolto ai convenuti cordiali parole di saluto, compiacendosi per l’organizzazione e i risultati del Convegno, di cui ha sottolineato l’importanza e l’utilità ai fini migliori di quella intensa ed efficace collaborazione che il partito intende svolgere per l’attuazione del vasto provvedimento di giustizia sociale. Dopo essersi soffermato sul contributo che richiede il realizzarsi della riforma, ha ricordato che bisogna incessantemente attingere all’ispirazione cristiana. La forza della fede e lo spirito di sacrificio sono indispensabili per vincere ogni ostacolo, in ogni campo. Si deve guardare non tanto al contingente, quanto all’avvenire, con quel senso della continuità dei nostri ideali e della nostra azione, che solo può animare la nostra fiducia [e] spronarci all’impegno del dovere da compiere al servizio del popolo italiano. 