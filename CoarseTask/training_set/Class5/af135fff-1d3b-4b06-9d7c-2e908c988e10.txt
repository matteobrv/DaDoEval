Cari amici mi sento felice di poter rivolgere brevemente il mio saluto, un saluto di riconoscimento che contiene ammirazione ed elogio per le opere che, come ha detto il sindaco, la collaborazione dei dirigenti e degli operai ha qui costruito. Pensate che cosa sarebbe l’Italia se nella maggior parte delle regioni e soprattutto in quelle meridionali potessimo avere una tale cooperazione e collaborazione di progresso industriale. Che cosa sarebbe della situazione di certe regioni del Mezzogiorno che io ho attraversate recentemente , dove la miseria è quasi endemica e permanente, direi, apparentemente insuperabile. Quando si dice che dipende dalla energia degli abitanti e dalla iniziativa dello spirito, maggiore o minore, si dice una cosa che è solo apparentemente vera poiché come ho spiegato più volte, quando mi sono recato in America, di città in città, mi vedevo circondato da italiani e americani che erano alla loro partenza dalla Calabria e dalla Sicilia, poveri operai o contadini, ma che in America, avendo ritrovato altre risorse naturali o sociali, hanno saputo crearsi una posizione agiata. Si vede così che anche gli italiani del sud, anche il calabrese, quando è messo sopra un terreno di possibile sviluppo economico, trova nella natura, nel carattere, nelle predisposizioni del terreno tutte le risorse necessarie per diventare elemento di grande ricostruzione. Ma se vi fossero i dirigenti e gli uomini di impresa e non vi fosse la collaborazione, l’efficacia, l’energia, la volontà di lavorare insieme, anche la iniziativa andrebbe perduta. Io penso quindi che qui ci sia stata una fortunata collaborazione tra gli uomini che hanno avuto il coraggio della intrapresa e fra i collaboratori e gli operai che hanno avuto la tenacia di sostenerla. Oggi le imprese che qui esistono sono frutto di una opera comune e così dovrebbe essere in tutta l’Italia. Disgraziatamente le lotte continue avvenute, sono state una grande remora al progresso. In verità, bisogna riconoscere che senza organizzazione operaia e senza lo spirito della agitazione poteva accadere, come è accaduto in certi paesi, che la grande massa venisse sfruttata anche contro la volontà personale degli imprenditori. Però questo aculeo, questo spirito di critica e di agitazione che vengono dalla organizzazione operaia, se sono necessari, se possono essere un contributo anche essi al progresso, non devono mai passare un certo limite, e se potremo in avvenire pensare a molte forme di partecipazione da parte degli operai ed a una distribuzione equa del rendimento, rimane sempre la necessità della collaborazione e dannoso rimarrà il criterio della lotta di classe intesa come lotta politica. Con tale spirito dobbiamo rivedere anche il problema dell’organizzazione operaia. Il governo alla presente discussione è assente volutamente. Il governo, come tale, non vuole intervenire e consigliare una forma o l’altra dell’organizzazione sindacale . Il governo riconosce la necessità di una rappresentanza veramente concorde degli interessi operai. Però penso che l’esperienza ha dimostrato come l’accordo sia possibile soltanto se nell’organizzazione vige il rispetto di tutte le fedi, non solo, ma anche il principio della neutralità e dell’indipendenza in confronto dei partiti. Mi hanno detto che qui un rappresentante della Cgil ricordava recentissimamente l’esempio e la parola del nostro indimenticabile on. Grandi che fu il fondatore dell’organizzazione operaia unitaria. Ma io sono stato un collaboratore dell’on. Grandi durante il periodo della lotta clandestina e insieme preparammo statuto e direttive e so che egli, Grandi, condivideva con me la preoccupazione della libertà sindacale in confronto alla tendenza politica. Tenevamo allora presente come esempio imbattibile le Trade Unions inglesi, nelle quali militano protestanti, cattolici e indipendenti; ma che sanno tenersi lontane da ogni estremismo politico e soprattutto dallo sfruttamento politico di organizzazioni rivoluzionarie straniere. Di tale tendenza, ed entro il limite della convivenza democratica, si facciano interpreti i partiti politici e ne assumano la responsabilità verso lo Stato democratico e l’opinione pubblica, ma le organizzazioni sindacali che hanno funzioni organizzative, rappresentative professionali e assistenziali ed in una forma e nell’altra dovranno esercitare funzioni di diritto pubblico. Non è con ciò che si mutila l’attività dell’organizzazione sindacale. Fra una attività semplicemente burocratica, come l’avevano le Corporazioni fasciste e l’azione agitatoria e disgregatrice imposta dal Cominform, c’è di mezzo un campo fecondo di attività politico-sociale. Purtroppo lo sforzo unitario che venne fatto in questi tre anni, pare sia stato vano, nonostante moniti e raccomandazioni in nome della concordia. Abbiamo visto una lunga serie di scioperi politici e di agitazioni sussultorie, abbiamo visto che gli ordini del Cominform attraverso il Partito comunista hanno manovrato anche l’attività sindacale. Per questo oggi si fa la battaglia per la neutralità, per la libertà, per l’unità delle forze operaie. E nello stesso senso abbiamo combattuto il 18 aprile. Sono lieto di poter fare questa dichiarazione in mezzo ad operai così intelligenti come siete voi e sono lieto di farle in un ambiente dove la collaborazione fra ogni singolo sforzo ha dimostrato il progresso che si è potuto raggiungere. Noi non pensiamo che sia possibile alla sola classe operaia, soprattutto del lavoro manuale, di assorbire tutte le funzioni dello Stato, noi crediamo che il sistema migliore – non dico perfetto – di governo è quello che promana dal suffragio universale che voi avete usato il 18 aprile ed è attraverso questa votazione che si designa il governo e la espressione di questa volontà popolare non può che essere la espressione di tutti gli italiani, di tutti gli interessi e di tutte le esigenze. Orbene non è facile come governo nella disastrosa situazione del dopoguerra, trovare la linea di confluenza che costituisce il progresso della comodità [recte: comunità] democratica, ma se si è veramente animati dalla volontà di creare e di fare, a rischio anche di commettere degli errori ma con il proposito di correggerli, credo che siamo sulla strada buona, che siamo sopra quel cammino che ci dovrà condurre alla meta. Badate, non bisogna mai fidarsi dei faciloni che vantano di ottenere il cambiamento in un mese, in un anno: si migliora di padre in figlio, una situazione si crea in decenni, a forza di tenacia di lavoro, di sacrificio, di intraprendenza e di cooperazione. Voi avete visto tutto questo a Valdagno e così anche nello Stato. Non bisogna pensare che si possano improvvisare delle grandi riforme e dei totali rinnovamenti. L’importante è che ci sia la volontà di camminare nella strada diritta e che ci sia la tenacia del lavoro e una certa stabilità. Anche nella democrazia, anzi più nella democrazia che in qualsiasi altro regime, ci vuole una certa stabilità. Questa stabilità noi non dobbiamo né possiamo cercarla nelle grandi famiglie ereditarie, nelle grandi tradizioni del passato, dobbiamo cercarla nella permanente sovranità del popolo. Se voi aumenterete la vostra cosciente partecipazione alla attività politica, noi riusciremo [a] creare in Italia la vera democrazia. Una volta non si sentiva che dispetto e disprezzo per il popolo italiano da parte di altre nazioni che si sentivano più progredite e guardavano a noi come nazione di secondo grado, oggi possiamo dire che nel mondo abbiamo già un nome e sapete qual è il nostro nome: casa dei democratici che tentano di organizzare il popolo in un sistema libero e tuttavia ordinato. Ecco i due grandi problemi e le due grandi difficoltà: godere la libertà e non abusarne per non mettere in pericolo l’autorità e non abusare troppo dell’autorità per non mettere in pericolo la libertà. Questo è il grande compito che abbiamo noi come governo, che avete voi come cittadini, perché ricordate che il governo non è niente se non viene aiutato dalla vostra comprensione. Noi non vogliamo arrivare ad imporci con la forza perché sappiamo che le dittature, anche se portano dei vantaggi immediati, poi decadono o dominano, perché non sono fondate sulla convinzione. Noi vogliamo compiere il miracolo di fondare la nostra stabilità sul buonsenso e sulla comprensione del popolo italiano. Ed io ho questa fede assoluta e se qualche cosa mi carezza, non è la abilità di trattare o di fare dei compromessi, come si favoleggia, ma è questa fede assoluta che mai mi abbandona nonostante le difficoltà del momento. C’è che il popolo italiano è composto di tali energie volitive e di tali tradizioni e di tale cultura che bisogna che un giorno o l’altro arrivi alla meta. Amici lavoratori io confido nella vostra comprensione, sulla vostra collaborazione, sulla vostra ragionevolezza. E credo che non abbiamo avuto torto se il 18 aprile, in mezzo ad una Europa che temeva imminente una catastrofe, il popolo italiano ha dato prova di buon senso. Questa vittoria è inutile che qualcuno s’immagini che sia stata fugace e dovuta a impressioni fugaci, perché essa si fonda sulla crescente maturità del popolo italiano. 