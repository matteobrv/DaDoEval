Ho la ferma convinzione che la socialdemocrazia abbia nella vita politica italiana una funzione precipua: quella di contribuire nel suo specifico campo di azione ad un processo di debolscevizzazione, e nello stesso tempo di dare anche la sua opera al processo di rinnovamento sociale. È anche per questo che in ogni occasione ho evitato di lasciarmi influenzare dai rapporti numerici considerando con la maggiore simpatia le affermazioni di un partito che ha come fondamento il postulato della democrazia politica. Di fronte alle prospettive di secessione delineatesi nel Psli con la probabile uscita degli anticollaborazionisti, non crede Lei, signor presidente, che Saragat e i suoi amici potrebbero restare, in quanto sostenuti da una base più compatta al governo, senza attendere la sanzione congressuale? Penso che le dimissioni dei ministri socialdemocratici non siano più solo un’affermazione politica, ma che la loro Direzione abbia voluto farne anche un impegno di carattere personale. È ovvio che in queste condizioni il Congresso di Napoli (cui d’altra parte corrisponderà a breve distanza quello di Firenze) ha la sua importanza, anche per l’esame della situazione che ne risulterà. Qual è l’atteggiamento della Dc di fronte agli ultimi avvenimenti? Esiste nel suo partito qualche orientamento, sia pure di modeste proporzioni, verso un mutamento della formula del 18 aprile? Lo escludo. La Dc si è già pronunziata tassativamente a questo riguardo. 