Quali conclusioni Ella può trarre, signor presidente, dallo svolgimento dei lavori di questa conferenza? Lo svolgimento dei lavori è stato soddisfacentissimo. Lo spirito che ha animato la riunione è stato informato a un senso sempre maggiore di comunione e di volontà realizzatrice. Lei pensa che lo spirito e il dinamismo di questa conferenza si estenda nei Paesi e si traduca nei Parlamenti? Lo spero e lo credo: i sei ministri hanno riaffermato che il progresso della Comunità è legato alla fusione degli interessi essenziali degli Stati membri. Per quale data Lei pensa che si possa arrivare alla ratifica della CED? Io penso senz’altro in primavera, anche prima delle elezioni. Lei ritiene possibile una politica estera comune dei sei Paesi? I sei ministri, affermando la necessità della creazione dell’armata europea, hanno affermato la necessità di una politica militare comune; il che significa, in certo senso, già una politica estera comune. 