Presente est diretto alla Delegazione italiana alla Conferenza Comunità Europea Difesa. Per opportuna conoscenza si trascrive quanto la nostra Ambasciata di Bonn ha telegrafato in data 13 corrente: «Questa sera sono stato convocato dal sottosegretario Hallstein . Questi ha voluto parlarmi di due questioni delle quali la prima che concerne la garanzia di reciproca assistenza dei Paesi che fanno parte della CED, è considerata da lui molto urgente in quanto prevede che essa sarà domani discussa a Parigi. Hallstein mi ha detto che la delegazione italiana avrebbe riportato ora in discussione la formula sulla garanzia e sulla reciproca consistenza nel caso di aggressione fra i vari Stati membri discostandosi da quella concordata già nelle riunioni precedenti al livello Ministri degli Esteri. Egli ritiene che agli interessi degli Stati più esposti, quali l’Italia e la Germania, corrisponda maggiormente la formula precedente più ampia che è stata proposta ed accettata anche da noi. Mi ha detto che è probabile che si tratti degli stessi scrupoli di natura costituzionale affiorati già nelle discussioni precedenti. Hallstein ha insistito sul fatto che la formulazione adottata non impegnava, oltre il limite consentito dalle rispettive costituzioni, gli Stati partecipanti. Egli anzi ritiene che era stato un successo l’aver ottenuto l’approvazione di Stati meno interessati di noi. Hallstein sarebbe grato se V.E. ritenesse riesaminare la nostra posizione». Informo, per opportuna conoscenza e norma di linguaggio, che ho telegrafato quanto segue alla nostra Ambasciata a Bonn […] . 