Preferisco essere molto chiaro e fare come se parlassi non soltanto ai colleghi che siedono nell’aula, ma al paese, con tutto il senso di responsabilità che pesa su di me. Siamo in sede di votazione del bilancio, di votazione di quell’equilibrio di bilancio che è stato sostenuto con tanta forza, e mi pare con tanto successo, dai relatori della Commissione e dall’onorevole ministro. Dare un voto che, attraverso l’espressione generica di ordine del giorno, in realtà infirma questa approvazione, questo equilibrio del bilancio, mi pare enormemente contraddittorio. Non so se la Camera può assumere una tale responsabilità di fronte alla gravità dei problemi che si trattano. (Commenti all’estrema sinistra). Il dire che è urgente accettare o deliberare intorno a provvedimenti in favore agli statali; dire che la ricerca dei mezzi si potrà fare con imposte che gravino su altre categorie (evidentemente, non di quelle meno abbienti), è dire poco dinanzi alla serietà del bilancio, in cui tutte le voci dell’entrata e dell’uscita sono precisate, e dove gli impegni che il ministro ha preso sono di tal forza e coscienza che mi pare l’aggiungere un voto così generico non vorrebbe dir niente. Accetto più volentieri che si discuta a fondo questo progetto, sia nella forma di interpellanza annunciata dall’onorevole Cappugi sia come la Camera desidera. Ma che si discuta il pro e il contra; e ciascuno dei partiti, degli uomini e dei gruppi, assuma la propria responsabilità per le conseguenze che può avere il loro atteggiamento. È stato dichiarato adesso che non si tratta di una questione politica, né di fiducia. È più grave ancora, egregi colleghi! Se fosse semplicemente una questione di fiducia, sarebbe questione di persona: o mia, o del ministro del Tesoro, o di chiunque si occupasse direttamente di questo problema; è invece una questione di fiducia dinanzi al paese. Il paese non può essere messo in condizione di dubitare che noi non abbiamo la volontà di risanare la situazione economica e di attenerci rigorosamente a questo impegno che abbiamo assunto dinanzi alla Camera, e che la Camera ha confermato due volte, impegnandoci dinanzi alla Commissione finanze e tesoro con rigore particolare. Io voterei col cuore quell’ordine del giorno, perché si tratta di una richiesta sostanzialmente fondata; possiamo discuterla, non nella sostanza, ma nella tempestività. Vi abbiamo detto; posto che il bilancio è questo, lasciateci un po’ di tempo per vedere le possibilità di nuove entrate, attraverso la riforma tributaria che sarà presentata. Allora credo che il significato dell’ordine del giorno Avanzini voglia essere questo: prendere occasione dalla discussione della riforma della burocrazia per fare qualcosa di concreto nell’interesse del paese. Allora noi saremmo pronti ad affrontare la questione e sopportarne le conseguenze. In questo senso noi abbiamo interpretato l’ordine del giorno Avanzini, non nel senso che sia condizione assoluta arrivare ad una totale riforma amministrativa, perché questo potrebbe avere significato dilatorio, senza termini precisi; ma nel senso bensì che sia una questione da discutere contemporaneamente anche essa. Il ministro ha accennato nella esposizione come globalmente gli aumenti ci sono stati, come il peso è aumentato ugualmente. Ha detto: una migliore distribuzione fatta con criterio di riforma riguardo alle funzioni ed agli organici potrebbe migliorare la situazione dei singoli impiegati, senza gravare eccessivamente il bilancio. Comunque, questi due problemi devono essere guardati a fondo. Amici, ci troviamo di fronte a funzionari che versano in una situazione di disagio, ma v’è oggi relativa stabilità nei prezzi nei confronti del 1° gennaio dell’anno scorso, e non mi pare si riscontri un peggioramento grave o addirittura un aumento che abbia prodotto una situazione di assoluta emergenza. (Interruzioni a sinistra). Questa è la verità. Ora io dico: noi abbiamo ammesso che abbiamo il dovere, che abbiamo avuto fin dall’anno scorso il dovere degli adeguamenti per arrivare almeno alla situazione del 1938. Ma altro è dire che vogliamo arrivare a questo, altro è dire che vi dobbiamo arrivare tutto a un tratto. Io faccio appello al vostro senso di responsabilità, che dovete avere sia dinanzi al paese, sia nell’interesse dei lavoratori; perché basta un atto di leggerezza per generare dei dubbi sopra la nostra solidità economica. Le conseguenze sarebbero fatali anche per il tenore di vita dei lavoratori. È impossibile aumentare rapidamente gli stipendi e per di più senza il contrappeso delle rispettive entrate, senza procurare il contemporaneo aumento dei prezzi. Se aumentano i prezzi, noi saremo nella spira vorticosa dell’inflazione. Ciascuno perciò assuma le proprie responsabilità. Se credete che questa possa essere una proposta conciliativa, dico: non trattiamo questa materia in un ordine del giorno. Il governo prende atto di questo desiderio generale della Camera, e si propone di discuterlo prossimamente, sia accettando la annunziata interpellanza, sia in altra forma. Allora esso assumerà la propria responsabilità dinanzi a proposte più concrete. Non vogliamo risolvere la questione votando sopra un ordine del giorno. In questo senso prego anche l’onorevole Avanzini di ritirare l’ordine del giorno e di accontentarsi di queste dichiarazioni, che corrispondono al suo spirito. (Proteste all’estrema sinistra – Commenti). [Il presidente del Consiglio prende di nuovo la parola dopo l’intervento dell’on. Fernando Santi, che si dichiara disposto a ritirare il suo ordine del giorno, purché la questione sia ripresa nei giorni successivi e il governo si impegni formalmente a risolverla con una comunicazione]. Mi pareva di aver detto abbastanza chiaramente che in linea di principio riconosco la fondatezza delle richieste degli statali. L’ho riconosciuta in passato e torno a riconoscerla oggi. Ma qui non si tratta soltanto di riconoscere, si tratta di trovare i miliardi necessari per far fronte alle richieste. Fino a ieri non li abbiamo trovati. Il bilancio che vi è stato presentato è stato fatto col massimo rigore e abbiamo dovuto creare una speciale commissione, che ha lesinato su tutte le richieste. Abbiamo detto che attendiamo in un prossimo futuro un aumento delle entrate per affrontare il problema degli statali in modo soddisfacente. Altrimenti si dovrebbe provvedere in maniera inadeguata senza risolvere nulla. Abbiamo anche detto che il problema degli stipendi deve essere affrontato insieme con il problema della riforma dell’amministrazione. È chiaro, infatti, che il problema degli stipendi è connesso con molti altri, cioè con quello dell’orario di lavoro, dell’avventiziato e in genere con tutti i problemi che riguardano gli impegni che sostanziano i rapporti di lavoro. È necessario dire chiare parole su questi argomenti e discuterli a fondo, con piena responsabilità. Ho dichiarato prima che sono disposto ad accettare la discussione dell’interpellanza Cappugi, o di altre interpellanze analoghe entro un congruo periodo di tempo, ad ogni modo prima della discussione di tutti gli altri bilanci, e quindi, forse, verso la fine di questa settimana. Ma questa discussione alla Camera deve essere preceduta da discussioni in seno al governo, da un preciso esame del ministro delle Finanze e anche dall’esame delle Commissioni parlamentari. Dateci il modo di fare le cose sul serio per avere una conclusione pratica, altrimenti le cose rimarranno come sono . (Approvazioni). 