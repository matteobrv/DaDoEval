Si tratta di evoluzione non di separazione o tanto meno di contrasti, io credo e so che molti animi patriottici in buona fede sono preoccupati di questo apparente dissolversi di un tesoro secolare. Ci sono dei rischi innegabilmente. Dipende molto dalla maturità delle persone che dirigono, dalla maturità delle persone che vengono amministrate e dalle doti di coscienza delle une e delle altre. Dipende molto da tutto questo. A ogni modo chiediamo e abbiamo il diritto di chiedere, all’alba di un rinnovamento generale dell’amministrazione dello Stato, che si permetta che si faccia fino alla fine, che lo si accompagni con benevolenza, che non si cerchi di silurarlo; perché se questo va avremo fatto qualche cosa di nuovo e di veramente adatto alle nuove esigenze e aspirazioni che sono sempre profonde nell’animo delle persone e degli Istituti. Se questo non andasse diremmo che i tempi non erano ancora maturi per l’esperimento e vedremmo il da farsi. Ma io dico questo solo per esposizione dialettica, polemica. Io ho l’opinione già radicata e profonda e credo a questo rinnovamento. Però non bastano le volontà che dirigono; ci vuole la cooperazione profonda e sincera dell’opinione pubblica, delle associazioni private, di quelli che si chiamano i partiti di tutti. Ci vuole questa fede in tutti. Se non c’è noi lavoreremo invano. Il mio voto è che questa collaborazione nasca là dove non è ancora nata e diventi sincera laddove è appena a metà; sia una collaborazione di opinione pubblica e di stampa. Io vorrei esprimere un voto, né di qua né di là, nessuno agisca per diminuire in noi quella fiducia di cui abbiamo bisogno per costituire qualche cosa di positivo e di definitivo in questa Regione. Io provo dispiacere quando si mette in dubbio la nostra volontà di collaborazione leale tra i gruppi etnici. Non perché m’importi molto che un giornale scriva in un modo o nell’altro; ma perché penso che il dubbio scoraggi coloro che hanno bisogno di fiducia per operare. Io faccio il voto che come il presidente e gli assessori di questa Regione collaborano tra di loro in uno spirito di reciproca fiducia e rispetto nell’intento di una leale intesa fra gruppi etnici, questo spirito stia anche nell’opinione pubblica, nella stampa, nelle espressioni, nelle manifestazioni collettive in genere. Questo lo dico specialmente per coloro i quali si preoccupano più del necessario delle funzioni di difesa etniche in zone di confine, ma lo dico a doppia ragione anche agli altri: non scrivete, non rivolgetevi a gente fuori che può avere un proprio concetto di uomini e di attuazioni dal quale non abbiamo molto da imparare. Non rivolgetevi a questi per avere della protezione e dell’aiuto, ecc.: qui vi è l’Italia e vi è un governo democratico il quale è aperto a tutti; se vi sono ingiustizie devono essere riparate; si chieda, si batta, si abbia pazienza come bisogna averne tutti. E se liquidando il passato non riusciamo a liquidarlo del tutto, ricordiamo che in tutto il mondo vi sono state sanzioni per quanto è avvenuto durante la guerra, ma si deve ammettere che difficilmente trovereste un paese in cui le sanzioni siano state così limitate come nel nostro. C’è chi se ne lagna; ma io me ne vanto sperando che tutto ciò giovi alla conciliazione e alla pace. 