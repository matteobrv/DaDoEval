Desidero ringraziare particolarmente il presidente di questo Consiglio per le Sue cortesi parole e rivolgere un saluto a tutti e a ciascuno dei Sostituti che rappresentano in modo permanente e operante la solidarietà atlantica. L’ideale che tutti dobbiamo sempre sforzarci di raggiungere è una solidarietà fatta di intima, sincera cooperazione a tutti i livelli di questa potente organizzazione e nello spirito della più completa parità di diritti. E infatti questa solidarietà è il patrimonio più prezioso dell’Occidente in quanto la nostra organizzazione custodisce e attua i due beni più preziosi: la pace e la difesa. Nella volontà di attuare questo ideale, di raggiungere questi scopi e di difendere questo comune patrimonio, ritengo veramente di poter dire che l’Italia, che il Governo italiano non sono secondi a nessuno. Noi abbiamo fatto e facciamo uno sforzo che può sembrare piccolo in termini di confronto assoluto, ma che in relazione alle risorse di un Paese come l’Italia è veramente grandissimo. Tanto più grande in quanto il Paese deve difendersi sia sul fronte esterno che su quello interno, deve cioè a un tempo riarmarsi al limite massimo consentito dalle sue forze e attuare quelle profonde riforme che, mantenendo sano il corpo sociale, possano renderlo più atto a difendersi contro la minaccia esterna. Voi, Signori Sostituti, avete ricevuto in ventura uno dei compiti più gravi e più importanti che si possano demandare ad uomini di buona volontà. Ma io sono sicuro, lo sento e lo vedo, che voi non dimenticate mai la Vostra responsabilità e vi sforzate di lavorare insieme come soltanto possono lavorare in profonda armonia di intenti e di azioni i soldati di una buona causa. 