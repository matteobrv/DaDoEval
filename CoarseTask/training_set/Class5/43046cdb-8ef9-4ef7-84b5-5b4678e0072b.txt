Sono venuto tra voi anzitutto per curiosità perché nei giorni scorsi, durante i comizi di Roma, un oratore ha detto che la riforma agraria era soltanto un trucco economico e sociale; un altro ha affermato che tutto era restato sulla carta. Ma io sapevo che a quest’opera gigantesca avevano lavorato Fanfani, Colombo, Gui e tutti i dirigenti degli Enti di riforma; possibile che nulla fosse stato realizzato? Allora sono venuto tra voi a cercare la verità e qui ho trovato la prova del lavoro fatto. Non c’è dunque soltanto una «Sagra delle prime pietre», come ironizza l’opposizione, ma vi è anche la sagra di quelle che vengono dopo e che compiono l’opera. Si stanno completando i lavori di irrigazione, tra poco vedremo anche qui cadere la pioggia artificiale; speriamo che almeno sotto quell’acqua i nostri avversari non potranno gridare: «piove, governo ladro!». L’on. De Gasperi ha quindi rilevato come si operi dovunque per congiungere l’opera di assegnazione delle terre a quella di bonifica, trasformazione e progresso fondiario, perché gli Enti di riforma sono decisi a seguire i contadini anche dopo che essi sono entrati in possesso della terra, aiutandoli ad aumentare la produzione e a far progredire l’agricoltura. Questa riforma non è una guerra che divide e che crea conflitti tra classe e classe, è un’opera che vuol superare i contrasti per andare incontro al popolo, ai più deboli, in nome di un superiore ideale di giustizia. Dopo aver rivolto il suo ringraziamento agli uomini che lavorano negli Enti di riforma ed avere riaffermato l’impegno del governo di procedere su questa strada di progresso, l’on. De Gasperi ha auspicato che quest’opera sia accompagnata dalla fede, dalla intelligenza, dalla fraternità del popolo. Noi abbiamo bisogno di sentirci sorretti dal consenso dei contadini e dei poveri. Noi non domandiamo a nessuno di sacrificare il proprio interesse, ma ci farebbe male al cuore vedere che non siamo capiti da coloro per i quali lavoriamo. Quello che abbiamo fatto fino ad oggi significa che non ci fermeremo domani alle parole, che attueremo gli altri programmi di rinnovamento. Non è vero che il Mezzogiorno è abbandonato: è vero che per lungo tempo è stato abbandonato, ma oggi per esso è cominciata un’epoca nuova che potrà essere proseguita a condizione che non ci abbandoniate e che siate decisi a superare il passato nell’attuazione della giustizia sociale. Amici di Melfi, portate con voi queste parole: non troppe promesse, non troppe acclamazioni per quello che è stato fatto, non eccessive soddisfazioni, ammissioni anzi che occorre fare di più, ma anche necessità di lavorare insieme, perché se saremo uniti e non ci faremo dividere da fanatismi partigiani, raggiungeremo le nostre mete di progresso e di rinascita. Questa è la nostra bandiera: un paese democratico, un paese sostanzialmente cristiano! 