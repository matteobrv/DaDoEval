Fa sempre pena vedere come Pietro Nenni abbia ridotto l’Avanti! ad organo del Cominform. È vero che egli si è ormai acquistato di fronte al Cremlino il titolo di demolitore del socialismo italiano, cioè di demolitore dall’interno di qualcosa che è assai più che la tradizione d’un giornale. Un titolo di benemerenze, notare bene, che può vantarsi di essere il solo ad essersi procacciato nell’Europa libera. Non esiste infatti, si sa bene, un solo capo socialista in Francia o in Germania, in Inghilterra o nel Belgio che come lui sia riuscito a ripetere l’impresa notturna del cavallo di Troia, se pure, in quei paesi, s’è trovato qualcuno disposto a tentarla, ciò che non risulta. È stata, infatti, una disgrazia italiana. Fa sempre pena, dicevamo, vedere come l’Avanti! serva fedelmente (ma si può parlare di fedeltà del cavallo di Troia?) le tesi del Cominform in tutto e per tutto, con le sole trasparenti variazioni della tattica. Viene a Roma il cancelliere Adenauer. È democristiano e quindi l’Avanti! deve dire di questa visita, come faceva ieri, tutto il male possibile mettendoci anche qualche inutile cattiveria. Ma, notare anche questo, se il cancelliere fosse anziché un democristiano, il capo dell’altro grande partito tedesco, quello socialista, l’Avanti! dovrebbe dirne peste ugualmente . Il giornale conosce ormai bene il repertorio degli argomenti cominformisti, non solo quelli contro i partiti democristiani, ma anche quelli contro i partiti socialisti, o radicali, o altri; tutti meno, s’intende, quelli comunisti. Si fa più presto a dire che conosce ed adopera le tesi comuniste contro tutti i partiti esistenti nell’Europa non soggetta all’URSS. L’Avanti! serve, infatti, il comunismo; per essere precisi, quello stalinista. Lo serve non soltanto per quanto riguarda il Patto atlantico, ma anche per quanto concerne la difesa dell’Europa, la posizione dell’Italia, tutto. Non sappiamo se sia di Nenni l’articolo dell’Avanti! al quale ci riferiamo, dal lungo titolo ironico Adenauer si congratulerà con De Gasperi perché le sinistre del 1951 sono più forti del ’22; vi si leggono a proposito della visita di Adenauer le solite tesi sovietiche circa l’imperialismo americano, le mene del Vaticano e le minacce all’Unione Sovietica. Suo è certo lo spirito sempre così astiosamente anticlericale (non vorremo dire anticattolico), la sua malcelata sostanza rivoluzionaria. Spirito e sostanza caratteristici di questo unico, anomalo esemplare di capo d’un troncone di partito di denominazione socialista che avversa tutto ciò che avversano i comunisti, vuole tutto ciò che essi vogliono, e niente di tutto ciò che si fa senza di loro. La sua anomala posizione lo costringe, come si vede bene anche da codesto articolo (se ne è lui l’autore), ad avversare ogni e qualsiasi forma di avvicinamento anglo-tedesco, di collaborazione in Europa fra cattolici e socialdemocratici e finanche ogni intesa occidentale europea, forse, temiamo, perché s’è ridotto a non credere altro che nell’ordine nuovo che i carri armati sovietici formerebbero, come un tappeto, se dilagassero in occidente; né si capisce bene se quell’ordine nuovo nel fondo del suo animo lo paventi più di quanto lo speri, o paventandolo lo speri, o sperandolo lo paventi. E sempre, per il tormento di questa «finzione», egli è indotto ad arzigogolare come fa anche in codesto articolo presentando stranissime interpretazioni del Piano Schuman e di un immaginario ritardo d’un anno e mezzo nella visita di Adenauer. Nelle quali elucubrazioni non lo seguiremo, anche perché non è facile farlo. Piuttosto, per chiudere questo sfogo, non vogliamo lasciare senza rettifica un richiamo storico che è nell’ultima parte dell’articolo dell’Avanti!. Gli esponenti del Ppi che nel 1921 fecero un giro in Germania per una iniziativa di conciliazione che essi intrapresero dopo la guerra, erano don Sturzo, De Gasperi, Jacini e Ruffo , e fu in quell’occasione che incontrarono il dr. Adenauer, allora borgomastro di Colonia. Ma quello che volevamo precisare è questo: certo, allora in Germania, in Italia o altrove il pericolo comunista non era quello di oggi, perché non c’era la potenza militare sovietica; e in quella Germania convulsa d’allora il movimento «spartachista» fu piuttosto anarcoide. Ma a fronteggiarlo fu un governo di coalizione composto del Centro cattolico, dei liberali e dei socialisti. E questi erano veri socialisti e non fusionisti. Erano ben distinti dai comunisti. E nessuno di loro era guidato da un capo camuffato. Nessuno di loro, pensiamo, avrebbe creduto ad un cavallo di Troia trovato, al mattino, dentro le mura della città che era il loro Partito socialista. 