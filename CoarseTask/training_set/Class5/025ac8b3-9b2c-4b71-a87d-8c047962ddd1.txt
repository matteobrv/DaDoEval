Noi lavoriamo per la pace. Stiamo creando una organizzazione efficiente che possa anzitutto difenderci dall’aggressione se si verificasse; ma che serva a scoraggiare l’aggressore, ad allontanare il pericolo della guerra, a prevenire il ricorso alla violenza. Noi lavoriamo inoltre a rafforzare le nostre istituzioni democratiche: a sviluppare le nostre democrazie, a migliorare le condizioni del nostro paese, in modo che possiamo essere meglio in grado di difenderlo. Se la democrazia è debole, se vi sono troppi problemi, morali, materiali o sociali, insoluti, essa non può opporre resistenza a chi l’assalta dal di fuori o dall’interno. E infine noi lavoriamo democraticamente. Discutiamo liberamente ciascuno con pieno diritto ed in piena parità di parola e di voto. È in questa comunità atlantica che ciascuno di noi pone i propri problemi, espone quali dovrebbero essere le condizioni migliori perché il suo paese costituisca una garanzia di pace. E se talvolta vi sono divergenze, ciò dimostra non che vi è scissione ma che vi è libertà di dibattere e di appianare con la libera discussione ogni difficoltà. E in questo modo noi serviamo la causa del nostro paese e della pace generale. 