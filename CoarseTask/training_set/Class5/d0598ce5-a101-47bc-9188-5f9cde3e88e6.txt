Ho visto dalle relazioni che mi avete inviato che a fine anno ciascuno di voi ha fatto il consuntivo dell’opera svolta dal proprio ministero. Il volume dei vostri rapporti è tale che credo sia opportuno ricavarne una pubblicazione. Mi basterà qui accennare in rapida sintesi innanzitutto alla preparazione delle grandi riforme: da quella agraria a quella delle scuole; da quella tributaria a quella della previdenza; dall’ordinamento regionale a quello giudiziario. In politica estera la nostra opera che è stata essenzialmente rivolta alla revisione consensuale del diktat, all’attuazione di una maggiore cooperazione internazionale, alla ripresa dei rapporti economici (sono stati negoziati 115 accordi commerciali e di pagamento), si è compendiata nel pieno ritorno in ogni campo dell’attività mondiale. Il nostro pieno riconoscimento nella comunità democratica ha la sua tipica manifestazione nella nostra partecipazione al Patto atlantico, partecipazione che costituisce il riconoscimento dell’apporto che noi ancora possiamo dare alla pacificazione e al progresso mondiale. E in tal senso abbiamo accolto con vivo compiacimento anche la scelta di Roma come sede della FAO. La definizione delle questioni africane ormai prossima non ci trova impreparati ed è già in avanzato studio il provvedimento per la smobilitazione del Ministero dell’Africa Italiana e per la riorganizzazione dei dipendenti servizi. All’interno è evidente e innegabile il progresso che si è fatto in materia di ordine pubblico, ma è ingiusto dire che ci siamo occupati solo di pubblica sicurezza. L’attività del Ministero dell’Interno si è sviluppata particolarmente per la soluzione dei problemi riguardanti l’ordinamento dell’amministrazione locale (legge regionale in esame al Parlamento e nuova legge comunale e provinciale in avanzata preparazione), la intensificazione e il perfezionamento dei servizi dell’assistenza pubblica che sono stati raggruppati in una unica Direzione generale. Dal punto di vista alimentare la situazione è tale da non destare alcuna preoccupazione: una vigile e prudente opera ci ha assicurato scorte sufficienti e tali da consentire di abolire il razionamento del pane e della pasta e tali da portate ad una sensibile riduzione del prezzo. Roma gennaio 1949: pane 140; pasta 200; dicembre 1949: 90, 120; Milano 150, 210, 115, 175; Napoli: 114, 176, 90, 120. Col ritorno alla normalità della situazione alimentare è venuta a cessare la necessità di un organismo apposito e si è già predisposto il provvedimento per la liquidazione dell’Alto Commissariato e il trasferimento dei servizi dipendenti al Ministero dell’Agricoltura, potendo così realizzare il desiderio dell’amico Ronchi che da tempo desidera dedicarsi ad altra attività. Il Ministero della Giustizia ha svolto vasta ed intensa attività diretta in via principale ad attuare un miglioramento nei servizi dipendenti e soprattutto volta al coordinamento della nostra legislazione con i princìpi democratici e alla disciplina dei nuovi strumenti previsti dalla Costituzione. Oltre ad avere poi collaborato con altri dicasteri allo studio e alla preparazione di molte leggi, ha preparato speciali leggi fondamentali come quella per le locazioni degli immobili, quella della Corte costituzionale e quella del referendum. In materia economico-finanziaria siamo stati fedeli all’impegno di mantenere la stabilità della moneta. Gli indici dei prezzi all’ingrosso e del costo della vita hanno subito dall’agosto 1948 lievissime oscillazioni e al settembre 1949 avevano anzi segnato una qualche diminuzione nei confronti del dicembre 1948 (rispettivamente 5697/4912 e 4912/4778). In materia tributaria abbiamo dovuto affrontare tre ordini di problemi: aumento delle entrate fiscali (ed esse sono salite dai 59 miliardi mensili del 47/48 agli 85 nei primi due mesi del 49/50), perequazione nella distribuzione delle imposte, adeguamento dell’apparato fiscale alle esigenze della produzione e del risparmio. Per raggiungere tali obiettivi sono stati predisposti idonei provvedimenti alcuni già approvati, altri in elaborazione. La riorganizzazione delle forze armate si va gradatamente realizzando: qui c’era anche un problema di natura morale che si può dire pienamente superato. Sono state istituite altre unità (brigata Alpina Julia, brigata corazzata Ariete, divisione Avellino) e ci avviamo al pieno assetto delle forze terrestri, navali ed aeree nella misura che ci è consentita. L’attività del Ministero della Pubblica Istruzione non si è esaurita nella preparazione della riforma della Scuola , il cui progetto è già stato presentato al Consiglio Superiore dell’Istruzione; basterà notare che il bilancio di tale ministero è passato dai 48 miliardi del 1947 ai 124 dell’attuale, raggiungendo quasi il 10% delle spese totali dello Stato. Una sola voce è in decrescenza nel settore scolastico da due anni a questa parte ed è il numero delle parificazioni delle scuole private. Per i lavori pubblici sono stati autorizzati dal giugno 1947 spese per 547 miliardi che hanno importato 145 milioni di giornate lavorative con una media di presenza giornaliere di 228 mila nel 1948/49. Tali lavori riguardano opere edilizie, opere igieniche, opere stradali, opere marittime, opere idrauliche, opere per la produzione di energia elettrica. Particolare importanza è stata riconosciuta alla legge per la costruzione di case private distrutte dalla guerra, a quella per l’incremento per le costruzioni edilizie con la concessione di contributi statali, a quella con cui è stata autorizzata la spesa di lire 3 miliardi e 900 milioni in annualità trentennali per la esecuzione di opere pubbliche in concessione a pagamento differito ed infine a quella recante provvedimenti per agevolare la esecuzione di opere pubbliche di interesse degli enti locali. Oltre agli studi per la riforma agraria, della quale avrò occasione di occuparmi particolarmente in seguito, 34 provvedimenti legislativi già approvati dalle Camere e 16 in corso di approvazione e di presentazione documentano il complesso dell’attività legislativa promossa dal Ministero dell’Agricoltura. Tali provvedimenti si riferiscono ai più vari aspetti del ministero stesso: dai contratti agrari al nuovo patto mezzadrile, dalla piccola proprietà al credito agrario e così via. Si può senz’altro dire che le comunicazioni in genere (trasporti, servizi postali e telegrafici) hanno raggiunto la loro piena efficienza. In particolare nel settore delle telecomunicazioni sono stati istituiti 62 nuovi uffici: sono stati eseguiti 400 impianti telefonici nel Mezzogiorno. La Marina mercantile che nel ’38 aveva 3,4 milioni di tonnellate di stazza lorda, ha oggi raggiunto 2,6 milioni. Nel settore delle ferrovie, la sintesi non è mia ma è dell’OECE che ha riconosciuto che in Italia abbiamo realizzato il più vasto e completo programma di ricostruzione ferroviario europeo. Per una sintetica valutazione dell’attività del Ministero del Commercio Estero basta riferirsi alle cifre del nostro commercio con l’estero in questi ultimi anni. Nel 1947 le importazioni ascesero a 1.432 milioni di dollari, mentre le esportazioni ammontarono solo a 672 milioni di dollari. Nel 1948 le importazioni furono di 1.498 milioni di dollari e le esportazioni di 1.067 milioni. Un ulteriore miglioramento della nostra bilancia commerciale si registra nei primi nove mesi dell’anno in corso rispetto al corrispondente periodo del 1948. Le importazioni figurano infatti, nei primi nove mesi del 1949 per 1.219 milioni di dollari rispetto ai 1.145 milioni del corrispondente periodo del 1948 e le esportazioni a 838 milioni in confronto dei 720 milioni raggiunti nei nove mesi del 1948. E poiché siamo in tema di bilancio commerciale non è inutile accennare a una delle voci più interessanti di esse: dico del turismo. Esso è in notevole crescita: i 4 milioni annui di turisti che le statistiche assegnano alle annate prebelliche più favorevoli stanno per essere raggiunti. L’apporto del turismo in valuta estera è stato stimato per l’anno decorso in cifra superiore ai 100 miliardi di lire. Nel settore industriale infine l’attività produttiva è in continuo aumento. L’indice medio di produzione nei primi dieci mesi del 1949 è pari al 114% valutato a 100 la produzione del 1947 con un aumento di circa l’8 per cento su quella del 1948. Progressi particolarmente sensibili si sono raggiunti nel campo dell’industria cinematografica: in due anni il ritmo di produzione si è raddoppiato e siamo oggi alla quota di 100 films a lungo metraggio e di 465 documentari. Nel contempo si sviluppano le compartecipazioni produttive con l’estero e si diminuisce a favore delle esportazioni il pesante bilancio fin qui esistente. Nel 1949 sono stati infatti concessi 178 benestare per importazioni in meno rispetto all’anno precedente. Il Ministero del Lavoro ha avuto il suo da fare per la composizione di numerose gravi vertenze sindacali; ma anche in questo settore non si è solo lavorato per attenuare contrasti dannosi alla produzione ma si sono attuate importanti provvidenze per i lavoratori. Non ho bisogno di ricordare i più caratteristici provvedimenti, che sono, come sapete, la disciplina del collocamento, il piano settennale per le case dei lavoratori, la istituzione di cantieri di lavoro e di rimboschimento, nonché dei corsi di addestramento per i lavoratori disoccupati. Tali provvedimenti hanno importato sinora la spesa di 80 miliardi per le case ai lavoratori, con impiego di 60.000 edili, 5 miliardi per cantieri-lavoro, con impiego di 60.000 disoccupati, 5 miliardi per i corsi di riqualificazione con impiego di 100.000 disoccupati. Tutta questa nostra attività si traduce così in cifre: 704 disegni di legge presentati al Parlamento di cui 520 già approvati sono divenuti leggi di Stato. Risulta così dai dati obiettivi delle vostre relazioni che, durante il periodo del nostro governo, uno sforzo intenso è stato svolto, un impulso febbrile di progresso economico e di miglioramento sociale che ha reso feconda la vostra quotidiana fatica. Sento il dovere di darvene atto e di ringraziare voi e, per vostro mezzo, i vostri collaboratori e il ringraziamento va altrettanto caldo a quei colleghi che hanno condiviso la nostra fatica e ora, per malattia o vicenda politica, sono assenti. Una parola speciale di obbligazione devo aggiungere per i colleghi vice presidenti e rispettivamente per i ministri senza portafoglio che mi hanno coadiuvato nell’opera direttiva e innanzi alle Camere e hanno portato il loro prezioso concorso ai capi dei dicasteri specialmente nelle varie commissioni da loro presiedute o assistite. In mezzo a tanti rilievi critici che, se ispirati da ragioni obiettive noi dobbiamo accogliere come stimolo a far di più e meglio; di fronte a denigrazioni faziose e passionali che quando questo loro carattere sia evidente non debbono scuotere la fermezza del nostro impegno, è giusto, è umano e doveroso che segniamo le tappe raggiunte sul nostro cammino benché il cammino sia lungo ancora e aspro e le crescenti esigenze ci spingano e ci incalzano a sforzi sempre più intensi e duraturi. Io voglio a mia volta ricordare quello che di tale attività fu a noi comune, cioè il senso, il metodo e la esperienza della nostra collaborazione quale si è manifestata nelle riunioni di gabinetto, negli atti preparatori, nelle sedute consiliari, nelle discussioni e nelle deliberazioni collegiali. 123 sedute del Consiglio dei ministri dal 18 aprile 1948 in qua, quasi il doppio delle riunioni del CIR, il quale del Consiglio è un sottocomitato preparatorio e frequentissime le riunioni del CIR-ERP e di altri sottocomitati ministeriali occasionali o dedicati a determinati argomenti da sottoporsi al Consiglio dei ministri, costituiscono il tessuto democratico dell’esecutivo e, per quanto riguarda la determinazione delle proposte di legge da presentarsi al Parlamento, un primo vaglio, una prima scelta raggiunta nel contraddittorio delle tendenze e degli interessi. È vero, l’esperienza ci dice che è difficile adeguare tale meccanismo collegiale, derivato da leggi antiche e dalla prassi di cent’anni, al ritmo turbinoso di un dopo guerra catastrofico e alle istanze sempre più incalzanti di una democrazia capillare; tanto più difficile quanto le reciproche interferenze internazionali, superando le tradizionali barriere dei trattati e uscendo dalle giuridiche competenze del Ministero degli Affari Esteri hanno invaso tutto il terreno dell’economia e dei rapporti sociali. Il Piano ERP, i vari organismi economici internazionali fuori e dentro l’ONU sono penetrati come una esigenza inderogabile di ricostruzione su settori e in dicasteri che erano ideati ed organizzati sul piede di casa per tempi più normali. Perciò in attesa che l’adattamento legislativo si compia, e non sarà lavoro di poca lena per il Parlamento, si è dovuto ricorrere all’espediente integrativo di organismi provvisori i quali però devono sempre metter capo alle deliberazioni del Consiglio. Si può dire che siffatto adeguamento anche in tali forme provvisorie sia raggiunto? Certamente no e, a mio avviso, non sarà agevole completarlo. Ma è da augurarsi che prossimamente si faccia un passo avanti e poiché non sarà possibile pregiudicare la sistemazione che spetta al potere legislativo, converrà contare più sullo spirito che sulle formule. È lo spirito di collaborazione che ci ha sorretto fino ad oggi, che deve svilupparsi ancora ulteriormente. Qui in questa sala, egregi colleghi, abbiamo tenuto lunghissime e faticose riunioni; ma talvolta avremmo potuto desiderare che vi assistessero testimoni della pubblica opinione tanto sereno fu il dibattito, sincera e calda la esposizione dei vari punti di vista, libera la discussione e ispirata a senso di responsabilità la deliberazione. Piano ERP, Patto atlantico, provvedimenti contro la disoccupazione, ordinamento del lavoro, riforma tributaria, riforma agraria, reazione al turbinio mondiale della svalutazione della sterlina, ricordate la notte del 18 settembre quando, pur divisi dall’Oceano, riuscimmo ad intenderci e a decidere saggiamente bilanci ed investimenti, libertà ed ordine pubblico, leggi organiche e leggi elettorali, linee di demarcazione fra libertà e programmazione sul terreno economico: talvolta punti di partenza diversi, diversa talvolta la concezione finalistica, argomentazioni delicate e scottanti pronunciate in piena libertà, infine, però il prevalere del senso comune, del senso democratico dello Stato, il superamento di ogni differenza nel sentimento della patria che deve risorgere e nell’impegno comune che abbiamo preso davanti alla nostra coscienza prima ancora che davanti al popolo ed ai suoi rappresentanti: quello di contribuire alla costituzione e al consolidamento di uno Stato libero e vitale, largamente aperto a ogni riforma sociale e alla elevazione del lavoro. Talvolta fu naturale che giungesse anche in questa aula la voce dei partiti (perché in Italia tutti i partiti si muovono e si evolvono liberamente) e fu naturale che si facesse sentire anche l’interesse di categoria (perché in Italia vivono, si agitano ed operano di diritto le organizzazioni di interesse e le associazioni sindacali), ma ritengo di poter asserire che alla fine, nella convergenza delle deliberazioni, la nostra coscienza rispondeva sempre ad una unica voce, a quella dell’Italia affidata alle cure del nostro governo. Voi sentite bene, cari colleghi, che rievocando queste risonanze del nostro lavoro passato non intendo preconizzare particolari strutture di gabinetto e molto meno escluderne altre diverse da questa nostra che corrisponde al regime parlamentare ma il rilievo vale per contrapporre alle riconosciute difficoltà di questo sistema i vantaggi politico-sociali che esso comporta. Il superare al vertice in cordiale e dignitosa collaborazione differenze che interpretano correnti vitali del paese, costituisce un ulteriore progresso dell’autocontrollo democratico. Si tratta naturalmente di differenze superabili entro un concetto di democrazia ed una prassi di libertà. Da tutti condivisa è una visione comune della cooperazione internazionale. E si tratta di differenze che vengono superate nell’atto deliberativo e più esattamente determinativo del Consiglio dei ministri. Non ci è mai sfuggita, tuttavia, la necessità della efficienza unitaria della direzione del governo e, in genere, dell’atto esecutivo. Il governo deve avere la forza e la autorità di governo in nome del paese rappresentato dal Parlamento. A tale pienezza e dignità di funzione il governo deve assurgere in ogni caso, qualunque sia la sua struttura e la origine politica dei suoi componenti. Bisogna augurarsi in ogni fase dell’attività dei governi e soprattutto del momento della loro formazione che gli uomini responsabili e la opinione pubblica abbiano sempre più chiaro il concetto che governare significa servire il paese, subordinando alla efficienza e alla virtù positiva di tale servizio ogni particolare e personale riguardo, per quanto anch’esso, a suo posto, degno di considerazione. Solo così la democrazia equilibrata consolida in sé e per forza propria le energie che la fanno progredire. Ed ora con tali considerazioni dettate dalla esperienza di questa nostra fase di lavoro, potremmo dichiararla chiusa, se, invece, la situazione non richiedesse che noi mettessimo il futuro gabinetto in condizioni di presentare alle Camere i bilanci 1950/51 entro il termine del 31 gennaio come prescrive la Costituzione. Il ministro del Tesoro ci inviterà ancora a quest’altra fatica, direi a questa operazione penosa, giacchè si tratta di comprimere le esigenze dei dicasteri per le spese che potremo chiamare amministrative o ordinarie, fino ad un deficit, che sia inferiore a quello dello scorso anno. La fatica, però, sarà meritoria e ben accetta al Parlamento e al paese perché quanto più sarà contenuto il carico del bilancio dello Stato, vale a dire quanto meno lo Stato dovrà attingere al risparmio, tanto maggiore sarà la possibilità di promuovere direttamente o indirettamente gli investimenti così detti produttivi, di iniziare cioè a condurre a termine opere pubbliche, lavori e riforme che aumentino la produttività e combattano la miseria e la disoccupazione. Poiché il Ministero del Tesoro, accanto ai bilanci dovrà presentare anche un rapporto generale sulla economia nazionale, egli avrà occasione di dimostrare quale possa essere la misura degli investimenti e chi sia chiamato a farli, stabilendo così i termini-limiti per il programma e proponendo i settori dell’esecuzione e la possibilità di finanziamenti. Non qui, dunque, siamo chiamati noi ad anticipare un piano impegnativo: lo potrà e dovrà fare chi ne avrà la responsabilità. Tuttavia fa parte del nostro consuntivo l’accennare a quegli elementi costitutivi di tale programma che in vista della «terza fase» a cui mi sono riferito anche nel mio discorso al Senato , abbiamo progettato e, in buona parte, elaborato. 1. Viene in prima linea come esigenza improrogabile la riforma agraria. È con grande soddisfazione che si può annunciare che la Commissione interministeriale ha raggiunto l’accordo sui punti fondamentali della riforma. Deduco dal verbale conclusivo del 23 dicembre che mi sta dinanzi, che si è raggiunto l’accordo sull’oggetto della riforma fondiaria «che è la proprietà terriera appartenente ai privati (persone fisiche e società), sia allo Stato, alle Provincie e ai Comuni» escludendo istituzioni di assistenza e beneficenza e istruzione. L’espropriazione contro indennità verrà pagata per un terzo in contanti e per due terzi in titoli di Stato redimibili in 25 annualità con la facoltà di ottenere il pagamento in un periodo minimo di dieci anni per coloro che compiono opere di miglioramento. La riforma implicherà obblighi di trasformazione fondiaria e l’organizzazione cooperativa della nuova proprietà contadina per l’attrezzatura meccanica, latterie, oleifici, cantine sociali e simili. La superficie italiana agraria verrà distinta in tre zone: a) la zona irrigua, a cascina della Pianura Padana; b) la zona a coltura prevalentemente estensiva; c) la zona a coltura intensiva. Nella zona a) in via di massima non si imporrà la cessione di terra ma si surrogherà tale obbligo con quello di introdurre miglioramenti di carattere sociale (ad esempio costruzione di case per lavoratori contadini) per un importo equivalente. La zona b) a coltura estensiva sarà determinata per legge identificando i comprensori delle regioni: Sicilia, Sardegna, Calabria, Puglia, Lucania, Abruzzi (Fucino), Lazio, Campania, Toscana, Veneto, Emilia. L’esecuzione della riforma sarà affidata ad Enti regionali esistenti o da costituire. Un Ente nazionale della riforma sarà il centro direttivo propulsore. La cessione obbligatoria del terreno avverrà con criteri progressivi partendo nella zona a coltura estensiva da lire 40.000 di imponibile dominicale. Si è ammessa fino ad una determinata misura la sostituzione fra diversi proprietari obbligati. Si è ammessa una deduzione per ogni figlio, dopo il primo. Nelle zone a coltura intensiva diverse dalla zona a), il Comitato ha ritenuto che si debba procedere ad una riforma fondiaria a partire da un livello di 60.000 lire di reddito imponibile, secondo il criterio della progressività in base alle tabelle che saranno formate. Si creeranno in ogni zona agraria dei consorzi obbligatori fra i proprietari, incaricati di offrire la terra che risulta dagli obblighi individuali essendo consentita la surroga anche totale tra gli obbligati. L’assegnazione sarà fatta normalmente nella forma di cessione della proprietà con pagamento in 25 annualità, ma si potrà ricorrere anche all’enfiteusi. Sarà previsto un periodo di libera contrattazione, controllata per quanto riguarda il destinatario che deve essere contadino. Sono prevedibili esenzioni per proprietà portate ad altra coltura intensiva, nelle quali dal 1° gennaio 1930 sia stato investito per miglioramento un importo almeno eguale a quello dello scorporo e ci sia un determinato carico di lavoro e speciale trattamento ai lavoratori. Non mi pare che talune riserve fatte siano tali da impedire di affrontare la elaborazione di un progetto e la trattazione parlamentare della riforma. Gli uffici tecnici hanno già pronti i dati di carattere tecnico e finanziario. In colloqui coi ministri del Tesoro e delle Finanze si è affrontato il problema finanziario che appare difficile ma non insolubile. Accanto alla riforma per quei terreni che non la riguardano dovrà continuare il piano triennale di bonifica, di irrigazione e sistemazione montana. 2. È stato diramato ai ministeri per il loro parere il progetto del ministro Tupini per sviluppare la rete stradale dei Comuni e delle Provincie. Si tratta di 25 mila chilometri di strade che lo Stato dovrebbe costruire in 5 anni, strade che riguardano i piccoli Comuni specie quelli del Mezzogiorno e delle zone montane. È proposto un finanziamento straordinario. Un ulteriore programma del Ministero dei Lavori Pubblici è quello di completare i grandi acquedotti già iniziati prima della guerra e aggiungerne dei nuovi. Gli acquedotti già iniziati sono tutti di grande importanza e servono moltissimi Comuni: sono 5 nell’Italia settentrionale, 5 nell’Italia centrale, 18 nell’Italia meridionale e nelle Isole. Tra i nuovi previsti i grandi acquedotti Campano (Napoli e Caserta) e Molisano (Campobasso). Anche qui si fanno proposte per finanziamenti diretti e indiretti fra cui quello della concessione. 3. Intensificazione delle costruzioni edilizie sulla base dei programmi poliennali di Fanfani e di Tupini e di provvedimenti aggiuntivi già predisposti. 4. Programma di impianti termoelettrici per coprire in tre anni, accanto alle aumentate centrali idroelettriche, il fabbisogno nazionale. Prestiti ERP e fondo sterline. 5. Attuazione del programma siderurgico e dell’ammodernamento delle attrezzature industriali. Attuazione del programma di costruzioni ferroviarie, della marina, delle telecomunicazioni, sviluppo alberghiero. 6. Tutto questo elenco di opere con l’aggiunta di un graduale indennizzo dei danni di guerra ai privati, potrà costituire un piano di investimenti di alcune centinaia di miliardi di lavori. Come si è detto i ministri competenti hanno studiato le riforme possibili di finanziamenti ordinari e straordinari che potranno servire a rendere attuabile un tale programma di investimenti. Ci siamo anche preoccupati della necessità di orientamento del credito privato verso investimenti produttivi e vantaggiosi per le classi meno abbienti e per combattere la disoccupazione. Ma il nostro compito non è di definire il programma, è quello di mettere a disposizione alcuni elementi importanti che accanto ad altri lo potranno costituire. Il nostro compito è anche quello, determinando oggi le proposte di bilancio, di risparmiare il più che è possibile nell’ambito delle spese ordinarie ed amministrative, onde rendere più attuabile una politica di investimenti. L’esperienza ci dice anche che per una rapida attuazione sempre più si impone la semplificazione e il perfezionamento degli organi amministrativi e burocratici, un riesame di tutta la macchina dello Stato e dei vari enti parastatali e parallelamente la più stretta collaborazione tra governo e Parlamento. Notevoli progressi furono raggiunti dalle due Camere nell’accelerata trattazione dei disegni di legge e delle proposte specie con l’esame dei disegni di legge nelle Commissioni in sede legislativa, così che ora dei 109 disegni ancora pendenti nella Camera 65 sono assegnati alle Commissioni in sede legislativa e al Senato 24 su un totale di 76. Il successo del sistema democratico dipende dalla rapidità della efficacia e dalla mutua fiducia di tale collaborazione. 