Dicono amici miei, dicono che nessuno è profeta in casa propria (voci: si sbagliano!): pare anche a me! Quando vedo le vostre liete accoglienze, il vostro entusiasmo devo dire che questo proverbio come tanti altri è sorpassato. Vuol dire che la massa del popolo attraverso dure esperienze, molti disinganni, gravi sconfitte e poche vittorie, ha ormai della vita una concezione più matura e profonda; siete diventati voi popolo, come noi dirigenti, più riflessivi, più distaccati dalla frase e dalla retorica, più conservatori, più attenti alla sostanza delle cose e non preoccupati delle forme. Io credo che questa sia stata in gran parte una virtù ereditaria del Trentino, ma forse anche voi avete compiuto in tale riguardo un progresso. Non sembra, infatti, che tutti siate di questa opinione, a meno che non debba considerare come non trentino colui che distribuisce ed affigge manifesti, facendomi delle obiezioni che non hanno senso. Siccome però questi manifesti mi danno sempre occasione allo spunto polemico, eccone uno. Dice un manifesto affisso evidentemente dal cosiddetto Fronte democratico popolare, o meglio dai comunisti: De Gasperi nel ‘44 disse, se non sbaglio è un discorso fatto da me a Roma, «quando vedo che mentre Hitler e Mussolini perseguitano gli uomini per la razza e inventano quella spaventosa legislazione antiebraica che conosciamo e contemporaneamente i russi, che comprendono 160 razze, creare la fusione di queste razze, in questo tentativo, in questo sforzo verso la unificazione del consorzio umano, lasciatemi dire: questo è cristiano, questo è eminentemente universalistico nel senso del cattolicesimo e anche cristiano nel formidabile tentativo di accorciare le distanze tra le singole classi sociali». Questo io dissi nel 1944 e questo io credo ancora. Ma molte opinioni avevo in quel periodo e che vennero poi espresse nello stesso discorso, molte altre opinioni allora manifestavo e queste opinioni significavano: il distacco, la contraddizione con lo spirito fondamentale del comunismo ed in genere con l’esperienza bolscevica svoltasi in Russia e nei paesi che seguirono l’esperienza russa. Ma, amici miei, prendiamo le cose secondo la evoluzione che hanno compiuta. Nel 1944 eravamo a pochi mesi di distanza dalla guerra di liberazione: ci eravamo trovati insieme o in combattimento o in carcere o nei ricoveri o nei nascondigli: ci eravamo trovati tutti italiani senza differenza di partiti, eravamo stretti in amicizia, avevamo strette delle amicizie che credevamo si potessero consolidare poi in una migliore collaborazione anche politica ed economica; e ricordo che allora la Russia e i paesi orientali da una parte ed i paesi occidentali dall’altra, formavano un’enorme alleanza in nome della libertà e della democrazia contro il totalitarismo e la dittatura nazista. Questo fatto, questa alleanza ed il conseguente agganciamento di una parte all’altra, ci davano la speranza di un rinnovamento, di una più stretta unione, una concordia del consorzio umano; ed ecco come allora nel nostro cuore nutrivamo veramente speranze; credevamo di potere fare questo sforzo. E chi vi parla, come sapete, ha avuto collaboratori nel governo e comunisti e socialisti nenniani nel tentativo di questa collaborazione, cioè di chiamare tutti i rappresentanti di tutte le classi, di tutte le categorie, di tutti i partiti a collaborare per poterci salvare dal disastro del dopoguerra per poter risorgere dall’abisso in cui la guerra ci aveva gettati. Sapete che quando la casa fa fuoco bisogna spengerla e quando c’è incendio si grida «si salvi chi può»: così allora ci si voleva aiutare senza badare a tessere o partiti. Guardando il presente e l’avvenire abbiamo tentato questa cooperazione nella speranza che questa piccola cosa sarebbe diventata una grande cosa: la cooperazione nel mondo tra i diversi Stati, fra occidente e oriente. E ditemi voi se questa speranza non meritava di venire affrontata; se essa non meritava di essere misurata sul metro della buona volontà e delle attitudini di ciascun gruppo; se non meritava di riuscire. E non è riuscita! È fallita per colpa di chi? (voci: dei comunisti) Voi avete risposto per colpa di chi! Io vi dico: per quali ragioni noi oggi siamo in contrasto con i comunisti? Per quale ragione? Per due serie di ragioni: di politica interna e di politica internazionale. Perché abbiamo dovuto ammettere che la collaborazione che ci davano nel Consiglio dei ministri, nell’amministrazione in genere e negli istituti pubblici era sì, per quanto riguarda il singolo rappresentante, o poteva essere onesta, utile e poteva forse essere leale, ma per quanto riguarda il complesso dei partiti, per quanto riguarda l’organismo, il metodo, abbiamo dovuto ammettere con un certo sforzo che mentre si collaborava in tal modo nei pubblici organismi, si creava in essi una organizzazione cellulare, una riserva. Si diceva: questa è democrazia provvisoria, la vera democrazia progressiva è quella comunista che verrà in un certo momento, cacciando via tutti gli altri e lasciando al potere solo i comunisti. Questa è stata la verità e se avessimo avuto una esperienza incompleta poteva manifestarsi anche qualche dubbio; ma abbiamo visto che in tutti i paesi satelliti della Russia ciò avvenne, vale a dire che un partito, attraverso una tattica di aggiramento è riuscito ad impadronirsi del potere cacciando via e negando libertà ad altri. Allora sono nati il sospetto, la diffidenza ed il contrasto fatale. Forse non ce ne saremmo accorti e avremmo continuato nella collaborazione, avremmo tentato ancora un altro sforzo, se non ci fosse stata la questione estera, la questione soprattutto dei rapporti con l’America e la Russia, che è venuta ad aprirci una diversa visuale sulla triste realtà del mondo, dicendoci che non camminiamo verso una collaborazione universale ma purtroppo verso la creazione di due mondi, di due blocchi differenti nell’attività internazionale. Abbiamo le prove di quello che diciamo, le abbiamo; ricordatevi che durante la guerra e nell’immediato dopoguerra il partito comunista in ciascun paese si è presentato con vesti proprie, si è presentato come partito comunista discendente sì da un ceppo unico, che veniva da una tradizione internazionale ma si presentava con una veste adattata alle abitudini, alla vita delle diverse nazioni; quindi assumeva un certo aspetto nazionale che non sembrava e non appariva in nessuna forma che fosse legato al bolscevismo russo e neanche che avesse comuni istruzioni, comuni direttive e soprattutto solidarietà anche nella politica internazionale. Quando fummo in grado di fare una politica estera, o meglio quando si cominciò a trattare per la definizione di quel trattato che ci venne poi imposto, allora io mi accorsi lentamente, attraverso vari episodi, che la voce dell’onorevole Togliatti in certi momenti risuonava non secondo una volontà, un linguaggio, un sentimento proprio, ma secondo un ordine, una direttiva venuta di fuori. Me ne accorsi nella questione di Trieste quando a Parigi feci quella che oggi sembrerebbe una provvidenziale proposta di sospendere per un anno la creazione effimera di uno Stato chiamato territorio libero. Feci allora la proposta di attendere un anno e vi ricordate benissimo come dicevo: badate! Voi costruite un cosiddetto Stato che non regge, che non può riuscire, che non avrà pace interna né avrà capacità economica, non avrà neanche libertà, assediata, come è, da due potenze, specie da una potenza concorrente. Non potrete riuscire in questo, quindi aspettate, prima di commettere questo errore che può essere grave per le conseguenze e che può dare dei futuri conflitti tra diverse potenze. Aspettate, rimettete, rimandate la decisione come l’avete rimandata per le colonie e per tutta la questione germanica che è più grave e ancora insoluta. La mia proposta, come sapete, non venne accolta. Ma, mentre da una parte si diceva: non possiamo accoglierla perché altrimenti rimarremo senza una qualsiasi conclusione, senza qualsiasi trattato e quindi aumenterebbero la tensione e i pericoli di guerra fra i due blocchi; dall’altra parte, dalla Russia, non venne accolta e venni combattuto con impeto ed accusato di intrighi, di preparare dei pericoli per la pace. Chi insorse contro di me? E chi parlò così? Fu, come sapete, il ministro degli Esteri russo, il compagno Molotov. Ora pazienza! Il compagno Molotov è rappresentante della Russia e fa gli interessi del suo paese. Ha il diritto di farlo. Ma che il compagno Togliatti abbia sostenuto in questa occasione il compagno Molotov e che l’«Unità» abbia riportato due o tre attacchi contro di me e contro la delegazione italiana, mettendosi dall’altra parte, questo è stato un fatto storico che non si può dimenticare e che ha rivelato il loro vero animo. Questi fatti ci hanno messo in sospetto. Poi si aggiunse anche la politica interna. La necessità di ricorrere a misure particolari più severe per impedire che la lira continuamente decadesse. Badate, è dal 1934 che la lira andava sempre più giù ogni giorno, bisognava fare qualche cosa per fermarla, altrimenti l’inflazione era fatale, la svalutazione rovinava il ceto medio, ma in fondo veniva a rovinare coloro che ricevono solo stipendio o salario. L’inflazione era inevitabile. Allora dissi ai miei collaboratori che erano socialisti nenniani e comunisti: bisogna che allarghiamo il nostro ministero e cerchiamo dei tecnici, delle persone competenti e persone che valgono come tali, che diano l’impressione a noi e agli altri italiani che sanno qualche cosa: lasciamo stare il tripartito, cerchiamo gli uomini dove sono; quando in quel momento feci il nome di Einaudi, lo spirito di diffidenza assoluta di classe, lo spirito di avversione a qualunque idea liberale fece sì che socialisti e comunisti si opponessero all’allargamento del ministero e fu allora che fu creato il ministero senza di loro. Non vengano a dire che avevo creato il ministero per gli affari dei ricchi e abbiamo cercato il modo che gli speculatori guadagnino di più. In realtà essere riusciti ad arrestare la discesa della lira fu un merito del governo che forse non ha pari in Europa. Perché in questo momento se è vero che non abbiamo sanato tutti i nostri mali, non abbiamo compiuta l’opera, è anche vero che noi l’abbiamo resa possibile: da qui incomincia un nuovo periodo di ricostruzione e la ricostruzione si farà, anzi in parte la ricostruzione si è già fatta. Ma c’è del peggio ancora. Quando i comunisti non fecero più parte del governo, allora lasciarono cadere ogni maschera e improvvisamente si radunarono assieme ad altri otto partiti comunisti, si radunarono in una città della Polonia lo scorso autunno, alla fine di settembre, e tornarono a fondare sotto altro nome quello che in passato era il Comintern, cioè il Comitato internazionale del partito comunista. Il Comintern di allora diventò il Cominform di ora, in cui, in teoria naturalmente, tutti sono pari; ma potete bene immaginare che, quando presidente è il segretario generale del partito bolscevico russo, gli altri sono in confronto, con rispetto parlando, dei cagnolini di fronte ad un cane siberiano. Potete immaginare, quindi, quali scambi di idee che si fanno tra grandissimi e piccolissimi, gli scambi diventano, in realtà istruzioni, direttive, ordini. E allora in questo Cominform che cosa si è lanciato? Si è lanciato il proclama: per impedire che l’America si installi in Europa, impedire una collaborazione americana con l’Europa perché quei denari che sono pronti a dare gli americani sono strumenti di servitù e di corruzione ed i lavoratori se li accettano avranno rinsaldato intorno ai loro polsi le catene della schiavitù. Bisogna respingerli o meglio ricorrere a tutte le armi per non renderli possibili. E badate, Zdanov, segretario del partito bolscevico, diceva queste parole: il piano Marshall in fondo che cosa vuol dire? Vuol dire denaro americano che cerca una destinazione in Europa. Ora il denaro cerca sempre un paese tranquillo per essere investito, per fruttificare, e allora basterà che i paesi non siano tranquilli, che ogni giorno si abbia la sensazione che le industrie vacillino, basterà avere la sensazione che il governo da un momento all’altro può essere sostituito da un governo rivoluzionario, che pratichi la nazionalizzazione, la confisca dei beni e dei mezzi di produzione, delle fabbriche, basterà dare questo senso perché i denari americani non vengano. Perché si vogliono sabotare questi aiuti? Perché non si vuole la cooperazione americana? Sapete il perché? Perché darebbero torno alle teorie di Stalin e di Lenin. Dimenticando quello che si era detto durante la guerra sulla pacificazione universale e sulla collaborazione dell’America e della Russia per la libertà dei popoli della coalizione, per una ricostruzione economica in cui tutti siano eguali, dimenticando questi sforzi, queste affermazioni, queste promesse, queste prospettive si diceva: noi ci siamo sbagliati! Il mondo è sempre quello che vedevano Lenin e Stalin prima della guerra universale diviso in due grandi blocchi: da una parte il blocco degli Stati proletari dei lavoratori, dall’altro il blocco dei signori, dei profittatori, dei ricchi. Quindi due blocchi: uno l’America e i paesi che stanno con l’America; dall’altra la Russia ed i paesi che stanno con la Russia. Ogni paese che sta con l’America è combattuto, ogni paese aiutato dall’America è osteggiato. Il piano di questi aiuti di cooperazione e colleganza deve essere silurato. È tutto qui: quando il segretario Marshall venne dall’America per proporre di convocare tutte le nazioni, dico tutte le nazioni ad una conferenza comune per trovare il modo di collaborare insieme ed economicamente evitare il disastro, anche i russi intervennero, ma due giorni dopo partirono e costrinsero a ritirarsi anche tutti gli altri Stati satelliti compresa la Polonia, la Cecoslovacchia e gli Stati balcanici. E da allora sono contro di noi italiani, perché non volemmo fare altrettanto ed insieme ad altri stati siamo rimasti a Parigi cercando di collaborare al piano Marshall che in effetti era un piano ragionevole. Si tratta di questo: con gli aiuti e i finanziamenti americani rendere possibile una collaborazione più vasta, lasciare cadere o annullare le frontiere, che non fanno altro che demolire la nostra capacità economica, cercare di sollevarci attraverso lo scambio ragionato e libero, in modo che i popoli trovino per questa integrazione vicendevole il mezzo di rifarsi, di compiere la ricostruzione del dopoguerra. Noi diciamo che con ciò si evita la guerra, con ciò si crea una condizione ordinata di pace, si creano dei popoli liberi i quali possono difendere la propria economia, possono trovare in se stessi, nell’integrazione e in collaborazione con altri popoli, le ragioni della propria esistenza. Può rimanere in loro la speranza di guadagnare ancora, di rifarsi un programma di vita, anzi di rifarlo maggiore di quello che era prima della guerra. Quando si alza il sole della speranza sopra queste popolazioni che stanno nelle tenebre della miseria e delle privazioni, si alza la speranza della pace e con il consolidamento della pace aumenta la resistenza, l’orrore contro la guerra. Questo è lo scopo dell’America. Perché lo combattono? Lo combattono perché dicono che con ciò si prepara la guerra. Perché fanno questo gli americani? Gli americani non sono tutti dei francescani che portino l’abito della carità cristiana: questo lo fanno per varie ragioni. Una è fondamentale e vale per tutte. L’America si dice: «per ben due volte mi è toccato di passare l’Oceano per combattere contro gli Stati che volevano imporre dittature in Europa, per due volte ho dovuto fare degli immensi sacrifici nel sangue, nelle persone e nei finanziamenti». L’America ha pagato le spese di guerra anche per la Russia, per la Francia e per l’Inghilterra; ed in genere di tutte le potenze che hanno preso parte alla lotta contro il nazismo; allora dicono, piuttosto che spendere ancora una simile somma in miliardi di dollari che pesano in modo insopportabile sulle spalle sia pure forti dei contribuenti americani, e badate che gli americani pagano molte più imposte di noi, è meglio che paghiamo adesso una specie di controassicurazione contro la guerra, diamo noi ai popoli, finché c’è tempo, di che tenerli su, un contributo in modo che si trovino contenti e si tenga lontano il disordine e il caos e si mantenga la libertà. Ecco quello che non vogliono i signori del Cominform, che vogliono conquistare al comunismo, cioè alla dittatura bolscevica, anche la Francia e l’Italia soprattutto: le vogliono e per poterle conquistare preferiscono la miseria e il caos per poter creare sul disordine e sulla reazione di un popolo affamato un regime dittatoriale come abbiamo negli altri stati. In questo momento voi mi domandate, signori comunisti, e affiggete alle cantonate i manifesti: perché ho cambiato rotta dal 1944? Io sono ancora di quella opinione, siete voi che avete cambiato rotta, vi siete pentiti di avere lasciato credere che avreste cambiato rotta. E poi è subito dimostrato che non è vero che questi due blocchi sono così divisi: operai e proletari da una parte, ricchi e sfruttatori dall’altra. Un giorno i laburisti e le organizzazioni operaie degli Stati Uniti hanno convocato una conferenza a Londra per trattare e discutere del piano Marshall: i lavoratori dei singoli sindacati americani, le Trade Unions inglesi, le quali raccolgono quasi tutti gli operai perché c’è l’unità sindacale tra tutti gli operai inglesi; ed i socialisti e non socialisti della Francia e del Belgio, quelli dell’Olanda, delle organizzazioni cristiane accanto alle organizzazioni socialiste temperate, tutti questi hanno detto: siamo per il piano Marshall. E allora tutta la teoria, tutte le tesi di Zdanov: di qui gli operai e di là i ricchi, si dimostrano false. Non lo volevano credere i nostri comunisti ed allora per averne la esperienza fecero come san Tommaso, che si ricorda oggi nel Vangelo, e chiedo scusa se qui oso ricorrere a questo paragone. Allora Di Vittorio è stato a Londra e gli operai gli hanno detto (laburisti, socialisti e sindacalisti americani): o mangiare di questa minestra o saltare dalla finestra. Accettate il piano Marshall che noi operai organizzati in sindacati di varie tendenze compresi i socialisti appoggiamo, anzi vogliamo appoggiare per controllare, o diteci che siete nemici e se ci siete nemici vi combattiamo e combattiamo tutti quei socialisti in lega con i comunisti che tradiscono con ciò la classe operaia del loro paese. E perciò i nostri rappresentanti a Londra per le correnti sindacali cristiane, socialista democratica e repubblicana hanno rappresentato a Londra i lavoratori italiani in contrasto con Di Vittorio che rappresenta, secondo le cifre odierne, la maggioranza. Ma io spero che dopo questa campagna, dopo avere spiegato non con la retorica o con le frasi, ma con la pura realtà e con la semplicità convincente dei fatti su tutte le piazze d’Italia (e non solo da parte nostra ma anche da altri partiti e altri ministri che sono al governo con me), io spero che gli operai lentamente cominceranno a comprendere che sono stati traditi dai comunisti e che se vogliono anche mantenere un attaccamento alle tradizioni marxiste lo possono fare senza compromessi con i compagni comunisti. Mi ricordo una delle obiezioni che ci fanno sempre: voi dite che gli americani aiutano l’Europa. Ma bisogna che lo facciano, non sanno più che farne dei denari che hanno: i dollari li hanno a sacchi sulle spalle ed in qualche maniera, ci sia De Gasperi o ci sia Togliatti, devono vuotarli questi sacchi che pesano. Badate, la verità è che, come voi sapete, anche l’America sente le conseguenze della guerra che si esplicano in tasse più gravose e che in America c’è un partito che lotta contro questo intervento in Europa, contro questo voler largheggiare con i popoli europei. Lasciamo andare, dicono, che in Europa non c’è niente da fare, torneremo ad essere implicati in una guerra, spenderemo invano e non riusciremo a nulla. I comunisti fanno questa lotta istruiti ed indotti a ciò dai russi che hanno dato ordini al Cominform, nella speranza che questo partito in America dell’opposizione al piano Marshall guadagni terreno e costringa gli americani a tornare alla politica che si chiama dell’isolazionismo, a quella politica che dice: non impicciatevi negli affari europei e pensiamo solo agli affari americani. C’è questo pericolo, ma dire: veramente gli aiuti americani vengono così in tutta facilità e vengono per bisogno istintivo, perché gli americani devono liberarsi di questo peso dei dollari che hanno sulle spalle, è infantilismo e pazzia. Ma è dimostrato anche dalla nostra esperienza che non è così. Durante tre anni saranno circa un miliardo e trecento milioni di dollari in merci che sono state inviate in Italia, le merci per campare, per fare andare le industrie, i veicoli per far rinascere la nostra economia. Tutte queste merci vengono sempre a fiotti continui e con enorme facilità? Tutt’altro! Abbiamo dovuto trattare, pregare, insistere, negoziare, mandare delle delegazioni. Io stesso ne feci esperienza quando sono andato come un pellegrino, badate non come un questuante, chiedendo alimenti, crediti ed ho detto: il lavoro italiano è di tal forza costruttiva, che non ha bisogno di mendicare, ma chiede dei crediti, perché queste braccia e questa intelligenza italiana che fanno tanti miracoli e ne ha fatti anche nei tempi passati per gli americani quando mandavamo tecnici e missionari e lavoratori, questo popolo italiano saprà ripagare tutto quello che chiede e che gli viene dato e prestato. Così ho parlato, e non da questuante. Ed ho visto quanto è difficile riuscire a persuadere coloro che devono dare e come quelli che devono ricevere devono faticare ed insistere. Per i primi cento milioni di dollari ho faticato tanto tempo e sono arrivato al punto di minacciare di venirmene via con grandi parole di protesta, se questi milioni non venivano dati: e vennero dati. Ma questo è niente di fronte alla esperienza che ho dovuto fare con l’alimentazione. Quante volte l’Alto commissario per l’alimentazione mi diceva: presidente non abbiamo pane per la settimana ventura. Questo anno il raccolto è stato troppo scarso: dovremo introdurre tanti e tanti milioni di quintali di grano e non c’è che l’America che può darlo, ma adesso non vuole e non può. Bisogna telefonare ed insistere, fare intervenire il nostro ministro presso il ministro americano. Una volta si è giunti a questo punto: non avevamo pane in Italia, nelle grandi città, che per due giorni. Allora feci la prima telefonata diretta in America chiamando La Guardia . Vi ricordate questo episodio? Altro che dire che gli americani hanno il dorso carico di dollari e hanno abbondanza di grano ed hanno bisogno di poterlo smerciare in Europa e in Italia! Credete voi che se gli americani fossero stati pieni così, io sarei ricorso a questo grido che è passato al di là dell’Atlantico, che veniva da un italiano a uno di spirito italiano, che parlava da uomo ad un altro uomo appellandosi al senso di umanità ed al senso dell’ordine sociale, perché la gente non avesse fame e non cadesse nel disordine e nell’anarchia? Come mai si è dimenticato questo episodio quando allora io ero presidente di un governo che comprendeva tra i suoi ministri anche quelli comunisti? E dite a me che ho cambiato? Io oggi telefono come ho telefonato allora e sono in relazione con gli americani come lo ero allora. Cerco che questa collaborazione si organizzi e si rinsaldi, che ci sia un piano che valga per quattro anni di alimentazione e di costruzione soprattutto per avere maggiore tranquillità e salvare il popolo italiano, salvare le industrie e gli operai che altrimenti il numero dei disoccupati aumenterebbe a milioni e milioni. Io non so se sia stata la coscienza di avere sbagliato strada e di avere assunto impegni di fronte ai loro padroni russi di cui dovrebbero vergognarsi; sta di fatto che un bel giorno tutte le falci ed i martelli sono scomparsi in soffitta ed è saltato fuori Garibaldi. Perché? Ma se il comunismo è quella cosa di cui si vantano, se il comunismo è quel sistema che assicura la pace, l’ordine, il progresso, la fraternità sociale perché si nascondono dietro Garibaldi? Sarebbe un immenso regresso perché Garibaldi è morto da un pezzo. Perché han preso a prestito la faccia di Garibaldi? Perché non vogliono presentarsi con i loro connotati, perché non vogliono mettere il popolo italiano dinanzi all’alternativa: comunisti o non comunisti, come sarebbe loro dovere. Non vogliono assumere le responsabilità per il loro programma e per la storia. Ed eccoli che compaiono nuovi, nuovi, in veste bianca, senza nessun accenno al passato e camminano in processione col coro della concordia e della tregua dietro a Garibaldi. Alle donne del Mezzogiorno dicono: quello lì è san Giuseppe con la stella di Betlemme sulla schiena. Ecco perché siamo insorti contro questa tattica falsa e truffaldina ed abbiamo detto: speriamo, siamo certi, che una volta che il popolo italiano sarà stato richiamato alla realtà delle cose saprà giudicare e si indirizzerà da sé. E difatti molti comunisti oggi e fra i più intelligenti ci sono, i quali dicono; come mai se eravamo tanto entusiasti del nostro programma, per le nostre idee, se tutto abbaiamo messo a rischio e la vita e gli averi, e abbiamo impegnato tutta la nostra personalità nel comunismo, perché quando è il momento decisivo, quando il popolo italiano deve decidere se vuole o non vuole un governo comunista cerchiamo questa porta di servizio con la testa di Garibaldi? Perché ricorrere a questa truffa politica? Questa truffa ha reso aspra la battaglia: per questo parliamo forte su tutte le piazze d’Italia. Se avessimo avuto da fare con comunisti non avrei avuto bisogno di gettare un grido di allarme, di fare appello alla intelligenza, di richiamare particolarmente con voce forte l’attenzione delle popolazioni; e avrei avuto la certezza che in una discussione serena il popolo italiano avrebbe preso da sé la via giusta. Quando ho visto la tattica, questa tattica che io ho descritto nel mio primo discorso, ricordate, delle cortine fumogene, di quella cortina che hanno messo davanti con qualche borghesuccio, con qualche non comunista che avesse la faccia, la faccia almeno della imparzialità, per nascondervisi dietro lasciando che i primi non rivelassero di che constasse; mi sono detto: bisogna smascherare, bisogna smascherarli e questo è un dovere, un sacrosanto dovere, costi quel che costi. Togliatti mi ha chiesto che cosa vuol dire il mio costi quel che costi e ve lo ripeto, amici, costi qualunque sacrificio, qualunque fatica, qualunque rischio; questo è il dovere nostro, un dovere di coscienza, dire la verità al popolo italiano, altrimenti, la storia, la provvidenza, Dio ce ne farebbero responsabili. Ed allora questo signori hanno fatto, hanno creato questa formazione che si chiama Fronte. Si chiama Fronte, meglio sarebbe che si chiamasse faccia! Hanno creato questo Fronte che ha le apparenze, la forma di un nobile congresso che discute con termine molto corretto, ed io sono grato, bisogna riconoscerlo, di potersi radunare così in tanti e voi lo direte domani se rappresentanti di altri partiti parlano da questa o da altra cattedra in pubblico; è un progresso innegabilmente, ma bisognerebbe che anche nei manifesti e nei santini non ci fossero tante falsità, bisognerebbe che in genere fossero un poco più nobili, che non inventassero calunnie come quella che mi sono rallegrato della impiccagione di Battisti, quasi fosse stato un traditore che si mette dalla parte dei tedeschi contro gli italiani mentre, e voi lo sapete, sono stato l’unico dei deputati trentini che ha avuto l’occasione di parlare nella commissione del Bilancio al Parlamento austriaco e subito dopo alla Camera e di imprecare e di condannare l’atto orribile che si era compiuto contro Cesare Battisti. Questa è la realtà! Ed io qui, dinanzi a voi trentini, non ho bisogno di altri elementi: leggano i verbali della Camera e voi che in parte, oltre l’italiano sapete anche il tedesco, leggeteli nella lingua originale, ma sono tradotti anche in italiano; leggano gli avversari le mie parole e dicano poi, e ditelo voi, non per la mia persona ma per il buon nome di Trento e del Trentino, dite che questa è voluta perfidia ed è una accusa che non ha nessunissimo fondamento. Adesso, poi, hanno preso di mira anche il Vaticano. Quando penso all’atmosfera fraterna che esisteva nei primi mesi del dopoguerra, quando insieme ci recavamo in certi rifugi ed in certi momenti correvamo insieme nei nascondigli, appena si sentiva il passo ferreo dei plotoni tedeschi che venivano a cercarci nelle case, ci siamo trovati come fratelli socialisti e democratici cristiani. E quando penso che questi rifugi in buona parte erano conventi, questi rifugi erano per ebrei, socialisti e comunisti e democratici cristiani, per gli uomini, fossero italiani o di altre razze purchè fossero perseguitati, quando penso che questi rifugi, conventi e ricoveri erano della chiesa cattolica, mi domano: chi è che ha cambiato opinione? Chi è che ha cambiato opinione fino al punto di agire proditoriamente contro il Padre, contro i fratelli che li hanno aiutati, chi, se non loro? Ed ecco che loro accusano il Vaticano di essersi fatto centro di affarismo il più losco, e delle congiure le più sporche; e sanno che mai in Italia sarebbe stata possibile la guerra di liberazione senza la Chiesa cattolica, che nelle sue organizzazioni ecclesiastiche e nella croce rossa ha aiutato in tutte le maniere i combattenti, ha cercato di liberare e proteggere i perseguitati, di potere soccorrere coloro che erano feriti, braccati. Ecco il fatto storico. Negatelo se potete! Dite: chi ha cambiato opinione? Voi l’avete cambiata, voi l’avete cambiata; o forse non l’avete cambiata nemmeno voi spontaneamente, ve l’hanno fatto cambiare, avete avuto l’ordine di cambiarla! Da questa falsità dovete dedurre che sarà falso anche il resto. Nessuno mi ha dato mai ordini, figuratevi voi che sapete che il papa ha cose alte da pensare e per tutto il mondo, figuratevi voi se il papa si occuperà di dirigere proprio la politica italiana. Ma se tutto quello che è stato fatto di politica in questi anni è stato fatto in pieno accordo con i comunisti per due anni su tre, è cosa pazza e ridicola il sostenere simili panzane! Coloro che considerano il governo come una marionetta in mano ad un dittatore non possono pensare che vi siano uomini liberi, non credono che i cristiani abbiano dentro di sé anche un vincolo morale di rispetto e devozione verso la Chiesa, il suo capo e pur tuttavia per quello che riguarda l’amministrazione dello Stato agiscono sotto la propria responsabilità. Se da noi c’è questo senso di libertà, non c’è invece in Russia, non c’è di fronte ai marescialli che comandano e non sono solo i capi dell’esercito ma anche della chiesa comunista, delle dottrine, dei fatti e delle idee. Sono, insomma, il capo totalitario che guida le energie, tutte le attività, tutte le idee e tutti i sentimenti. Amici miei, bisogna che mi affretti a concludere. Accuse si lanciano contro gli uomini che sanno di economia e sono gli esponenti di economia entro il governo. Varie di queste accuse non si fanno contro di me perché ho avuto la disgrazia dopo che ho abbandonato la Banca industriale, di non occuparmi di affari (ho dovuto occuparmi di libri, anzi di libri vecchi più che nuovi) e sarebbe ridicolo; siccome noi vogliamo alle Finanze, al Tesoro, al Commercio con l’estero, della gente che sappia fare e trattare gli affari, e visto che gli affari coi libri vecchi non si fanno, gli avversari vogliono impedire che questi tecnici diano il loro contributo alla Democrazia cristiana ed al governo ed attaccano quindi Campilli, Vanoni (tutta gente che ha esperienza commerciale), li attaccano e li insultano. Io di fronte a queste accuse colgo l’occasione di dire che assumo tutta la solidarietà e la responsabilità con questi uomini, perché un capo quando ha fiducia nei propri collaboratori non deve tenersi indietro, per quante accuse a loro vengano fatte e deve difenderli. E poi i comunisti dicono che abbiamo sbagliato anche nell’affare dell’autonomia. Bene. Grieco mi disse, un giorno, in una commissione: «ma tu ora non applichi la convenzione di Parigi, dovresti dare l’autonomia solo a quelli dell’Alto Adige». Ho risposto: «mi rincresce ma io sono trentino, quindi, per forza sono vincolato con gli impegni che ho preso con i trentini». Voi direte che anche il progetto di autonomia che ha creato la regione Trentino-Alto Adige ha i suoi difetti e la sua mancanza: sicuro! Quando mai avete visto nascere un progetto bello e pronto senza difetti? È una esperienza anche questa. Prendete in mano la Costituzione italiana. Quante rettifiche ci saranno da fare nei primi tempi! Così voi considerate l’autonomia del Trentino e Alto Adige. È una grande esperienza, ed è questa la sua importanza che non riconoscono quegli uomini piccoli che sono ristretti in un guscio di noce. L’importanza del progetto è la seguente: primo che si è riusciti a creare nonostante tutte le difficoltà della Camera italiana e l’opposizione di gran parte dei deputati un ente regione che si chiama Trentino-Alto Adige come si è creata una regione Sicilia e una regione Sardegna. Secondo: che si è riusciti a trovare la via di una collaborazione italotedesca, a creare una specie di soluzione svizzera, venendo incontro anche ai desideri della politica internazionale più larga, che guarda al di là, oltre l’orizzonte delle nostre montagne non soltanto per tutta la nazione italiana ma per l’Europa; siamo in cammino e siamo appena ai primi passi, verso gli Stati uniti di Europa! Non guardiamo le cose da un punto di vista piccolo! Certamente io non vedrò il perfezionamento di questa opera; ma molti giovani potranno vederla: guardatevi indietro! Vedete quanti sforzi ci sono voluti per ottenere il progresso democratico, quante fatiche, quanta tenacia, per arrivare alla meta di un popolo che capisce e si governa da sé. La ragione vi dovrà insegnare come governare voi stessi e poi insegnarlo al popolo italiano: e da questa assemblea regionale dovranno sorgere esperti ed economisti; dei buoni amministratori i quali sappiano confermare la tenacia che è delle nostre montagne, l’energia, l’onestà amministrativa, la capacità e la costanza nel lavoro che dovranno portare poi nell’assemblea maggiore. Così, voi amici, con la costruzione della regione colla prima assemblea regionale e provinciale voi avrete un’attività, una possibilità, un campo di manovra, di azione e di esercizio per poter diventare governatori di voi stessi. È una grande esperienza, è un grande atto di democrazia quello che è stato compiuto e lasciate che dica che se non abbiamo potuto ottenere il tutto, se non abbiamo potuto raggiungere il massimo, abbiamo potuto, però, mettere in piedi l’istituzione. A voi il resto! Per fruttificare l’esperienza, perché gli istituti non siano quelli che negli statuti sono scritti, ma quello che gli uomini vogliono e sanno fare. E voi dovrete, soprattutto, cercare di far bene. Quando vedo in certe autonomie ripetersi il gioco parlamentare e tutte le malattie del Parlamento, questi eccessi di crisi, questi cambiamenti di governo, questi voti di fiducia, sento un po’ di angoscia: forse abbiamo sbagliato ad avere fiducia in questo popolo che non ha imparato a governarsi da sé sul serio. E allora permettetemi un poco di orgoglio patriottico per il mio paese natale; permettetemi che io vi dica che spero che nel Trentino e nell’Alto Adige i due popoli diventeranno dei buoni amministratori e faranno dell’amministrazione perché in essa sta la salvezza. Amministrazione non vuol dire, infatti, decidere sopra una singola pratica al giorno, ma vedere di fare la bonifica del suolo che deve essere fatta, la distribuzione della proprietà come deve essere fatta, creare organismi industriali ed agricoli su base giusta, fabbricare le strade dove vanno costruite, il che non si improvvisa in una giornata né si ottiene con le frasi, ma con il lavoro e con lo studio continuo, con volontà tenace, con lealtà di mezzi e con la fede sicura che la democrazia non è una parola soltanto. Ultimamente avete mandato a Roma una delegazione a parlare della Trento-Malè e della strada dell’Avisio. Credo che la delegazione vi avrà riferito che per la Trento-Malè sono stati dati sicuri affidamenti: lo Stato rimedierà a quello che è avvenuto durante la guerra e cercherà di rimediare anche al cattivo impianto. Parecchi di voi tra i più vecchi si ricorderanno come si volesse che il tram arrivasse quasi sulla porta di casa senza preoccuparsi che avesse soprattutto il compito di trasportare anche merci a grande velocità, né si pensava a quello che si vuole adesso, che il tram dovesse andare anche di fretta. Spero, anzi sono sicuro, però non ve lo garantisco se il 18 aprile votate tutti per Togliatti, che la Trento-Malè sarà messa in condizione di potere funzionare bene e che i lavori della Trento Avisio, nell’ultimo tratto di quattro chilometri hanno già avuto uno stanziamento di 135 milioni nel bilancio attuale e che il resto sarà messo nel bilancio futuro. Abbiamo dato a Trento una particolare soddisfazione e non dubitiamo che Trento saprà corrispondere alle nostre speranze. Trento, la città che raccoglie tutte le nostre più gloriose tradizioni; Trento divenuta capitale della regione tridentina ed Alto Adige, saprà esercitare anche nell’avvenire la sua funzione storica. Volete voi essere veramente trentini? Essere veramente autonomisti? Ebbene dimostrate alla nazione italiana, a tutta la nazione, al governo e al Parlamento che voi avete qui una funzione particolare che non riguarda voi soltanto ma tutto il paese, e come qui, nelle riunioni del Concilio si creò la barriera del Mezzogiorno contro l’eresia luterana, si affermò la libertà dell’uomo contro le tendenze calviniste, si affermò la libertà della coscienza nell’individuo. Così la nostra città ebbe una funzione storica nel non lontano passato battendosi per la propria italianità. Se sarete fedeli a queste due tradizioni, nazionale e cattolica, dimostrerete che non c’è qui un popolo ristretto ed angusto che si richiude nel guscio delle proprie montagne e pensa solo a se stesso, sente una certa animosità contro «quelli di laggiù», ma un popolo che sa di avere attitudini ed una funzione particolare da esercitare non solo per sé ma per la nazione intera. Amici, mi trovavo recentemente in una piazza anche più grande di questa, nella piazza Sordello di Mantova . Quel nome mi ha ricordato il nostro monumento a Dante ove lo scultore ha scelto il famoso episodio «O Mantovan, io son Sordello della tua terra», per esprimere il sentimento patriottico e della solidarietà nazionale in contrasto all’oppressione e all’agguato. Ho ricordato allora ai mantovani questo loro Sordello, che è stato simbolo ed ha accarezzato dall’alto le nostre speranze ed ha dato conforto alla nostra fede di italiani. Ho ricordato questo, poi ho aggiunto: Dante ci ha protetti, Dante ci ha portato all’unità nazionale. Oggi vorremmo che Dante si trasferisse a Trieste e che esercitasse la stessa funzione che ha esercitato vittoriosamente a Trento. E non per guerre, non per conflitti tra popoli, non per nazionalismi che provochino conflagrazioni universali e lotte interiori; non per questo chiediamo che il monumento a Dante sia simbolo ed eserciti questa sua funzione anche a Trieste, ma perché sul monumento è stato scritto: «inchiniamoci italiani, inchinatevi stranieri, rialziamoci tutti affratellati nella giustizia!». Vedete queste parole là ancora alla fine dell’altro secolo, sono un programma, un motto per gli italiani anche oggi: noi vogliamo rinascere in una profonda, sostanziale, concreta coscienza e consapevolezza di nazione, non rinascere come forse si è sognato nel ’48 con idee di primato e di conquista. Come si è sognato in altri tempi che ci hanno portato alla guerra. Ma con un’idea universale di fratellanza e di cooperazione fra i popoli. O trentini, siamo fedeli alla nostra storia, orgogliosi di questa nostra civiltà e fieri di combattere, con le armi della libertà, con le armi della democrazia, combattere perché voi popolo trentino, noi popolo trentino ed italiano assieme, possiamo il giorno 18 aprile dimostrare che siamo maturi per il governo e per la democrazia. 