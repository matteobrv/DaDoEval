Cari amici di Benevento e della Provincia che siete venuti a festeggiare il mio arrivo. Io non ero preparato a fare un discorso, ma voi siete una forza che supera ogni programma. Risponderò così, ricambiando innanzi tutto, il vostro affettuoso saluto e risponderò anche a quanto mi hanno detto il vostro prefetto e il vostro sindaco e il presidente della vostra bella Mostra. Vi dirò subito le mie impressioni sulla Mostra. Essa indica la vostra decisa volontà di risorgere, di ricostruire, di voler diventare migliori. È per questo che io vi dico con tutta franchezza che il governo vi sarà al fianco in questo vostro slancio di ricostruzione; il governo appoggerà nei limiti delle sue possibilità tutte le vostre esigenze, specialmente quelle che mi sono state fatte presenti dai vostri rappresentanti. È vero che molti sono i mali, ma è anche vero che molto già si è fatto. Io vi ringrazio amici di Benevento e della provincia di questa vostra fede, di questa vostra volontà di rinascita e vi dico che il governo farà tutto il possibile per potere superare le difficoltà che si frapporranno alla vostra resurrezione. Coraggio, volontà, forza di ricostruzione: ecco le doti che faranno risorgere l’Italia più forte ed unita di prima. 