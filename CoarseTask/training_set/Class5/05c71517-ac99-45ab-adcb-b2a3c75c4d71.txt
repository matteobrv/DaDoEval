Comprendo, onorevoli senatori, che in questo momento io dovrei occuparmi soltanto delle dichiarazioni più importanti che qui sono state pronunciate, e darvi una sintesi che chiarisca l’atteggiamento e i propositi del governo. Però, la procedura m’impone di rispondere anche ai singoli punti delle interpellanze, ed anche a quelli che sono stati indicati e designati come fatti di cronaca, per il loro significato, per la forma con cui si sono svolti. Tuttavia, avverto la necessità di fare una dichiarazione introduttiva; e questa è, onorevole Orlando, che veramente sento impegnato anche il mio onore personale, in questa questione, e che credo tutti abbiamo agito nel senso e col senso dell’onore, e abbiamo agito soprattutto con la fiducia nella patria, nella patria che rinasce: e lo abbiamo fatto accettando anche umiliazioni; lo abbiamo fatto solo a condizione che queste umiliazioni ci aiutassero a risalire dall’abisso in cui la guerra – che non si può dimenticare – ci aveva precipitato. (Approvazioni). Ora io sento il dovere, prima di tutto, per gli effetti che le cose potrebbero avere nei rapporti con l’estero, di non accettare in nessuna forma l’interpretazione che l’onorevole Orlando – citando e riferendo un articolo di giornale – ha qui, non so se si possa dire, avallato; avallo per così dire piuttosto ipotetico, dato, cioè, a condizione che l’articolo fosse vero, ma l’interpretazione data da lui, dall’autorità sua di maestro, evidentemente può pregiudicare perfino il significato di un comunicato; poiché un nesso logico o illogico con la conferenza di Londra e i suoi risultati esiste. È esatto dire che il comunicato di Londra è sì una affermazione del principio generale della dichiarazione tripartita, ma è condizionato da un codicillo che segue, che si riferisce a trattative con la Jugoslavia? Qui è il punto che merita l’estrema chiarezza. Le discussioni a Londra furono molto vivaci; se c’erano delle nubi da dissipare, le abbiamo dissipate con dignità, e rivendicando il diritto italiano in piena indipendenza, in piena fierezza. Aggiungo che abbiamo trovato anche nei nostri colleghi laburisti la comprensione di uomini avvezzi alla lotta e conoscitori dei problemi psicologici e del loro valore morale. La conclusione del comunicato è chiarissima. Il comunicato dice: «i ministri britannici hanno dichiarato che si confermava la dichiarazione tripartita su Trieste del 20 marzo 1948, nella fiducia di una sistemazione per via conciliativa, e i ministri italiani hanno da parte loro dichiarato di essere desiderosi di raggiungere un’amichevole accordo con il governo jugoslavo». Signori miei, questa è sempre stata la nostra politica. Punto di partenza irremovibile, base su cui tutta la discussione deve svolgersi, è la dichiarazione tripartita; cioè la volontà, il proposito acquisito, espresso dalle Potenze occidentali, della restituzione alla sovranità italiana del territorio libero, proposito che questa realizzazione avvenga in un quadro di conciliazione con la Jugoslavia come con qualunque altro popolo, e anche considerando il problema di Trieste pure da un punto di vista economico come lo abbiamo considerato durante le trattative di pace. Perché non bisogna dimenticare, onorevoli senatori, che noi abbiamo sempre fatto una questione italiana della città di Trieste e dei territori italiani che ci appartenevano, ma non solo questo: abbiamo pure fatto sempre un problema geopolitico di Trieste porto e centro del retroterra e abbiamo sempre considerato come una massima utilità quella di poter ottenere un concorso di carattere economico, una confluenza di interessi che rendesse al porto di Trieste quella vitalità che una volta aveva quando era porto del conglomerato austro-ungarico. Mai abbiamo dimenticato questa funzione internazionale e sociale del porto, ed è proprio un inganno assurdo quello di un periodico che l’altro giorno riferiva addirittura a me l’idea originale del territorio libero, idea che fu invece, anche nel 1918, di molti operai socialisti, idea che poteva anche considerarsi rispettabile in quanto conteneva un prevalere dell’aspetto economico che era però troppo deterministico per le mie concezioni. Se è vero questo, d’altro canto è anche vero (e qui ringrazio in modo particolare l’onorevole Sanna Randaccio non per le rivendicazioni di cui personalmente potrei attribuire almeno una parte a me stesso, ma perché non è giusto, in qualunque momento critico, dimenticare ciò), che l’Italia si è battuta contro l’ingiustizia del trattato e soprattutto che noi abbiamo ben chiaramente e precisamente indicato nel sistema del territorio libero una costruzione fantastica e un motivo di nuovi conflitti. Ricordammo, nella conferenza della pace, anche la tragedia di Danzica per ammonire coloro i quali pensavano di ottenere, attraverso un ripiego di compromesso, la collaborazione dei popoli. Non c’è bisogno che torni a rileggere quello che dissi nel 1946 alla conferenza della pace; dissi che nessun sintomo, nessun cenno da parte nostra poteva autorizzare gli autori di questo compromesso cioè gli inventori del territorio libero, a ritenere che avremmo assunto la benché minima corresponsabilità di una simile soluzione, soluzione che incide nelle nostre carni e mutila la nostra integrità nazionale. Appena avuto sentore di tale minaccia, il 30 giugno, telegrafavo ai quattro ministri degli Esteri la pressante preghiera d’ascoltarmi e anche dichiaravo di voler assecondare i loro sforzi per la pace (poiché sapete che questo compromesso venne presentato come un accordo tale da impedire il conflitto fra i quattro); ma li misi anche in guardia contro espedienti che sarebbero causa di nuovi contrasti. La soluzione internazionale per Trieste, dicemmo allora, nel programma, come è progettato, è inaccettabile, e specialmente l’esclusione dell’Istria occidentale fino a Pola causerà una ferita insopportabile all’Italia. Non è mancata mai, in nessun momento anche in quelli in cui il trattato è stato firmato, la nostra fiera protesta, ed è un fatto che il giorno dopo la firma, in una circolare del ministro degli Esteri veniva annunciato l’inizio di un’azione per la revisione del trattato. Tanto è vero che abbiamo considerato fin da allora tutto ciò, come una necessità momentanea, come un ponte dei sospiri, ma non come una soluzione. E tuttora continuiamo a lavorare perché il trattato venga smobilitato e cambiato. È soprattutto per questo che abbiamo in parte accettato, e in parte subìto, la mancata nomina del governatore di Trieste; perché appunto non abbiamo avuto fiducia e non potevamo averla in quella decisione. Ci sono, è vero, colleghi che credono di poterla avere, ma esaminino sinceramente la loro coscienza e vedranno come quello non sarebbe stato, in nessuna maniera un regime vitale. Ci sarebbero stati conflitti peggiori di prima, tra italiani e slavi, e forse solo una dittatura tipo comunista avrebbe potuto imporre una comunanza di vita che altrimenti nessuno, per mutuo consenso, avrebbe cercato. Detto questo, permettetemi di rifare il cammino a ritroso e di incominciare a rispondere su singoli fatti, non perché io abbia la convinzione che singoli episodi messi in questa luce piuttosto che in un’altra, possano condurre a diverse conclusioni, ma perché mi pare con tutta franchezza che è utile per noi, e utile per l’opinione pubblica, ristabilire le dimensioni e le proporzioni dei fatti. Io naturalmente non sono testimonio oculare, devo agire in base alle informazioni delle nostre autorità. Incominciando dai punti della interpellanza Lucifero, dirò qualche cosa a proposito della fiera. Non si può dire, non è esatto dire che, in occasione della fiera di Trieste, sia stato vietato il tricolore italiano. Alla cerimonia inaugurale, nel piazzale esterno della fiera, su pennoni alti dodici metri erano la bandiera inglese e quella americana. Dimensioni delle due bandiere metri due per tre; la bandiera italiana aveva invece una dimensione di metri tre per quattro ed era collocata nel piazzale principale interno su un pennone alto diciassette metri. Si deve dire che se tutto questo corrisponde ad una certa politica spettacolare, di cui non assumo la responsabilità, evidentemente non si può negare che la bandiera più alta e la più grande è sempre la bandiera italiana. Ad ogni modo mi si comunica che la situazione delle bandiere è stata la stessa dell’anno scorso. Questo risulta da due rapporti ufficiali. L’anno scorso la medesima disposizione delle bandiere non sollevò proteste, ma quest’anno l’effetto fu diverso. Evidentemente trattandosi di un simbolo, si può avere una diversa interpretazione a seconda dell’atmosfera. Inaugurando un padiglione della nuova costruzione il generale Winterton ha proceduto al taglio di un nastro azzurro. L’anno scorso avvenne analoga cerimonia all’ingresso della fiera, ma il nastro era bianco con i colori dei paesi partecipanti. Il cerimoniale particolare della manifestazione fu concordato tra il presidente della fiera, il capo dell’ufficio stampa del governo militare alleato e il presidente di zona che, come è noto, corrisponde al nostro prefetto. Per quanto riguarda i discorsi non ci sono stati espressi divieti, ma, nel concretare il programma, il governo militare alleato ha insistito nel consigliare di limitare i discorsi soltanto a quello del presidente della fiera e del generale Winterton. Tale punto di vista venne comunicato dal capo dell’ufficio stampa al sindaco Bartoli quando egli, successivamente, chiese di parlare. Per quanto riguarda il ministro Spataro , egli mi ha confermato che, arrivato a Trieste e avendo appreso che vi erano un programma e discorsi prestabiliti, non ne ebbe alcuna straordinaria impressione; egli era andato sì a visitare la fiera, ma anche a far cosa di cui era più competente e che era di maggiore importanza. Il ministro Spataro tenne prima un discorso in municipio e poi al palazzo delle Poste, presenti 800 impiegati e funzionari delle poste, i quali tutti portavano la bandiera tricolore e cantavano l’inno di Garibaldi; assisteva anche un rappresentante inglese e la manifestazione ebbe un’impronta completamente italiana. Aggiungo questo dettaglio per obiettività. Ora, devo anche ricordare il testo del discorso del presidente della fiera. E qui, onorevoli senatori, guardiamoci dal creare un’atmosfera esagerata che per fortuna ancora non esiste, anche se può diventare tale. Conosco infatti l’ardente atmosfera triestina. L’ho conosciuta nei momenti di entusiasmo e immagino che potrei facilmente riconoscerla nei momenti di reazione. Ma non bisogna esagerare le cose, perché, presentata in questo modo, da lontano può apparire come se si trattasse veramente di una prigione, di un’atmosfera di soffocazione, come può avvenire in certi regimi dove non ci sia libertà di parlare. Ma leggete, o signori, il discorso del presidente della fiera. Credo che anche l’onorevole Orlando sarebbe soddisfatto nel sentire quello che egli dice. Leggo qualche passo del testo originale: «e bene sia detto, e non già per vano compiacimento, bensì per misurare un’attendibile realtà, che se Trieste non è stanca di lottare e profondersi, sente di non potersi più adagiare ad ulteriori rinunce. In un certo modo si può affermare che da molti anni essa è costretta a queste rinunce. Dopo esse, che l’hanno ridotta ad un fazzoletto di terra, che cos’altro le si potrebbe togliere? Un poco ancora e Trieste sarà solo un nome. Ma la patria le è vicinissima». Qui ringrazio il presidente della fiera di questo riconoscimento che è per il cuore degli italiani, ma che evidentemente è anche per l’opera del governo. «La madre patria l’assiste con i molti sforzi cui si aggiungono le provvidenze del governo militare alleato. Ma è una vita di alimentazione artificiale, suggerita dalla necessità di un organismo validissimo sì, ma incompleto per le mutilazioni che ha dovuto ingiustamente subire». Discorso molto lungo; ma c’è ancora qualche passo che può interessare, perché ci permette di constatare quello che in una cerimonia ufficiale in presenza del potere militare occupante è lecito dire senza conseguenze: «con la fiera, Trieste getta il suo nome al di là dei monti e dei mari, lancia nel mondo un messaggio di pace e di concordia tra i popoli vicini e lontani, ma il suo è anche il grido possente di una città sacrificata che esorta gli uomini a non commettere altri errori». Linguaggio che altamente onora il presidente della fiera e che contemporaneamente dimostra che non siamo affatto ridotti a certe situazioni a cui non mi voglio riferire, ma che potrebbero ben essere messe a confronto per ristabilire le giuste dimensioni e proporzioni delle cose. Veniamo ai biglietti della fiera. Non ho potuto contare quanti erano stampati in italiano e quanti in inglese. Ma è certo che i biglietti erano stampati in italiano e solo quelli diretti alle autorità inglesi erano stampati in inglese; è vero che c’è stato qualche sbaglio di indirizzo ma ciò non toglie che la maggior parte degli inviti era stampata in italiano. Ci si è fatta anche accusa come governo di non esserci opposti alle possibilità che ci si presentavano per un certo numero di profughi delle zone passate alla Jugoslavia (non cedute, come qualcuno ha detto, perché non abbiamo ceduto niente; sono passate nonostante le nostre proteste). Sono profughi non della zona B del territorio libero, di territori che la Jugoslavia si è incorporata in base al trattato di pace. Voi sapete che c’è un articolo che assicura il diritto di opzione, diritto che abbiamo penosamente faticato a far garantire, articolo che è in vigore. I molti profughi comunque si sono rifugiati in Italia: nell’attesa devono pensare a stabilirsi altrove nell’Italia o all’estero. Ora che si tratta di persone disperse, che non hanno uno stato giuridico proprio perché hanno dovuto abbandonare il loro paese e non hanno immediata possibilità di tornarvi, per quale ragione, a quale titolo volete che noi ci opponiamo? L’IRO, che tra l’altro paga il trasporto, assiste quelli che domandano volontariamente di recarsi oltre mare. Evidentemente non avremmo potuto farlo. Per quel che riguarda i profughi della zona B, c’è qualche progetto assistenziale allo studio, per offrire una sistemazione in America ad alcuni di essi che qui sarebbero assolutamente in condizioni precarie per la difficoltà d’impiego e per l’insufficienza delle sovvenzioni che ricevono, le quali, malgrado ciò, sono, come è noto, un aggravio per il bilancio italiano. Dunque niente emigrazione in massa, niente tolleranza da parte del governo o complicità, niente pericolo che vengano con ciò pregiudicati i nostri diritti di rivendicazione o le possibilità per i singoli di riavere le loro proprietà e la loro posizione. Più grave invece è la questione dell’autorità giudiziaria. Esisteva da tempo uno scambio di lettere, di proteste e di rimostranze tra noi e i governi alleati. Per un certo tempo abbiamo creduto che le proteste e le dichiarazioni avessero convinto ed era lecito pensare che la questione fosse stata accantonata in vista di un accordo accettabile. Negli ultimi giorni venne, con la diramazione della circolare, l’annuncio di una decisione in merito, decisione contraria alla nostra tesi. Ora, onorevoli senatori, è inutile che io ripeta qui che le ragioni giuridiche, esposte chiaramente dall’onorevole Zotta e dall’onorevole Sanna Randaccio, noi le facciamo nostre, le abbiamo anzi già fatte nostre, perché le abbiamo esposte nelle nostre proteste. Non possiamo accettare il punto di vista degli Alleati al riguardo, non lo possiamo ed abbiamo il dovere, se la cosa è stata fatta troppo in fretta, se non è ancora oggetto di considerazione da parte di persone responsabili, di richiamare queste persone responsabili alle conseguenze politiche e non semplicemente giuridiche di una simile situazione. Ma io mi rifiuto in questo momento di considerare questo come un fatto compiuto dal quale si debba dedurre che non ci resti altro che la cruda alternativa o di sacrificare il nostro onore adattandoci, ovvero di ricorrere alla denuncia del trattato. Io mi rifiuto a questo: siamo giunti a tanto; ci sono ancora possibilità di cambiamenti e noi speriamo e insistiamo per cambiamenti, per una comprensione maggiore da parte delle autorità alleate delle conseguenze politiche e giuridiche di questo provvedimento. Ad ogni modo il governo italiano crede ancora di poter confidare che i governi britannico e nord-americano non vorranno insistere su tesi che vanno, evidentemente, contro la legittima aspettativa creata nell’opinione pubblica italiana non solo dalla dichiarazione del 20 marzo 1948, ma anche dalla dichiarazione fatta in seno al Consiglio di sicurezza delle Nazioni Unite dal rappresentante americano, circa la inattuabilità della costituzione del territorio libero previsto dal trattato di pace. E qui apro una piccola parentesi. Come ha detto l’onorevole Sanna Randaccio io vorrei lasciar fuori la questione se sia necessario o no in questa controversia sulla corte di cassazione invocare la tesi della sovranità. Le clausole del trattato parlano chiaramente. Quindi, comunque si possa pensare o discutere in materia, noi insisteremo nella nostra tesi ed aggiungo una dichiarazione formale: se i mezzi ordinari dei tramiti diplomatici non potessero superare queste difficoltà (ed io spero che ciò non avvenga) noi ricorreremo a tutte le procedure che ci sono aperte per protestare energicamente, non escluso il ricorso alla Corte dell’Aja, dove sarebbe l’Italia a sollevare la questione. (Vivi applausi dal centro). Passo ora all’interpellanza del senatore Sanna Randaccio. Non seguirò le singole interpellanze perché alcuni oratori si sono richiamati agli stessi argomenti. Può essere che l’affermazione secondo la quale il giornale Corriere di Trieste sarebbe sovvenzionato da qualche gruppo inglese sia esatta. Vi erano informazioni di cui cercavamo conferma, ma non c’è stato possibile. Sappiamo che il giornale era in realtà in vendita ad un certo momento ma che, per averne la testata che era socialista, si poneva come condizione la continuità dell’indirizzo politico. Quindi l’attuale proprietario deve essere d’accordo con l’indirizzo socialista. Comunque, ripeto, non lo sappiamo. Certo, ci sembra inverosimile che si tratti di governi; evidentemente le strade sono molte, e a questo riguardo vorrei essere estremamente prudente, e dire che non lo so. Né, d’altro canto, il contegno del giornale autorizza la conclusione dell’interpellanza: il giornale continua nel suo atteggiamento, chiamiamolo così, indipendentista, che era anche la sua caratteristica di prima. Elezioni amministrative. È vero, il generale Airey (qui non c’entra il generale Winterton ) prima di partire ha applicato la legge vecchia italiana, la proporzionale, invece di introdurre l’apparentamento, che del resto allora era ancora in discussione al Senato. Però, in seguito abbiamo rilevato l’opportunità che in tutta la regione che appartiene alla famiglia italiana venisse introdotto lo stesso sistema elettorale nostro, e devo dire che le obiezioni che ci sono state mosse non consistevano in un rifiuto di parificazione, e quindi non se ne può dedurre che si volesse fare delle distinzioni; le obiezioni concernevano piuttosto le conseguenze che riguardavano i comuni stessi, la proporzione dei comuni, la possibilità di sviluppo dei comuni. Comunque, se noi, governo italiano, avessimo avuto l’appoggio di tutti i partiti di Trieste; se tutti i partiti (intendo dire tutti quelli maggiori), ci avessero detto: questo è il sistema che meglio favorisce una coalizione democratica italiana, allora, senza dubbio, avremmo fatto la massima pressione. Ma questo non è avvenuto: solo un partito ha dichiarato formalmente che, in ogni caso, non si sarebbe apparentato, ma altri ancora avevano forti dubbi sulla opportunità, sulla validità, direi, sulla efficacia di questo sistema nei riguardi della difesa del carattere nazionale di Trieste. E qui rimane sempre il quesito, e rimane sempre la condizione principale: ogni sistema è buono purché ci sia l’accordo. Quindi, anche a Trieste, ogni sistema è buono, per la difesa della italianità, se i partiti si mettono d’accordo, se comprendono che a Trieste non difendono semplicemente il partito A o il partito B, ma difendono l’italianità. Ed io credo di interpretare il vostro pensiero dicendo che se qui prendiamo ancora il sacrosanto impegno di sostenere l’italianità di Trieste, di assistere in tutte le maniere lo sviluppo di questa città, noi, quasi per compenso, possiamo fare un appello all’unità degli italiani, all’unità dei partiti italiani, anche nelle prossime elezioni. (Vivi applausi dal centro). Trasmissioni radio. A proposito delle notizie apparse sulla stampa, secondo le quali verrebbero dedicate dalla emittente di Trieste undici ore alle trasmissioni in lingua slava e nove ore soltanto a quelle in italiano, si precisa che l’Ente radio Trieste ha due stazioni: Trieste prima, che trasmette in italiano, e che è collegata in parte alla rete italiana e le cui trasmissioni quotidiane sono della durata complessiva di nove ore; Trieste seconda, che trasmette nelle lingue slave che, come è noto, sono due: croato e sloveno ed i cui programmi sono della durata complessiva di undici ore. Non si tratta quindi di una ripartizione che metta in una posizione di inferiorità la radio in italiano. D’altro canto, onorevoli colleghi, in un momento in cui l’Italia è invasa da cinque, sei radio straniere che parlano ciascuna sei ore al giorno al popolo italiano facendo la propaganda contro l’Italia, credo bene che a Trieste sia utile ci sia questa radio anche perché al di là della frontiera orientale sentano che il paese degli orrori non è il paese della negazione della libertà. Mi pare così di aver risposto sui fatti di cronaca che hanno portato alla discussione di queste interpellanze. Ora mi incombe il dovere di fare dichiarazioni conclusive circa l’atteggiamento del governo quale fu, quale è, quale esso si propone che sia. Credo che in queste dichiarazioni anche il senatore Lussu troverà una risposta alle sue domande. In questi giorni, non ci sono state conferenze con francesi o inglesi, onorevole Lussu, ma ci sono stati continuamente scambi di lettere e anche, come ho eletto, scambi di rimostranze da parte nostra. Il governo ha preso posizione per quanto riguarda la domanda, in verità quasi offensiva (non so se l’onorevole Lussu aveva questa intenzione), se il governo è partecipe o, come ha detto l’onorevole Lussu, se è complice di ciò che fa il governo militare alleato a Trieste. Rispondo no, in nessuna maniera; se si potessero pubblicare gli atti – e a suo tempo si potrà farlo – si vedrebbe chiara la differenza della nostra concezione e posizione con l’atteggiamento nelle singole questioni. Ora veniamo alle dichiarazioni generali. Avete letto le dichiarazioni che sono state emesse ieri a Londra e Trieste. Poco fa mi è giunta, tramite l’ambasciatore degli Stati Uniti, una dichiarazione analoga del segretario di Stato. Un’altra dichiarazione, ufficiosa è stata diramata stamane attraverso le agenzie anche dal governo francese. Tutte queste dichiarazioni sono da accettarsi con soddisfazione in quanto mostrano la sollecitudine di non lasciar credere che la dichiarazione tripartita sia caduta o sia sostituita da un’altra politica e che si voglia veramente arrivare a quelle conclusioni che hanno spaventato parte della nostra stampa. Ma sono d’accordo con voi, onorevoli senatori: se è vero che le dichiarazioni generiche non bisogna svalutarle perché, ogni volta che vengono confermate, rappresentano un chiodo ribadito, ciò tuttavia non basta: esse debbono essere inserite, inquadrate, sincronizzate con i fatti. Ora vorrei riassumere, riferendomi anche alle ultime trattative che abbiamo condotto insieme col ministro degli Esteri a Santa Margherita e a Londra, quale è stato il nostro atteggiamento, quale è stata la nostra interpretazione dei fatti, quale è il proposito che intendiamo seguire nella politica dei prossimi giorni, dei prossimi mesi. Abbiamo dichiarato col più alto senso di responsabilità, ma anche con la più leale franchezza, che la questione di Trieste rappresenta per ogni governo nazionale un problema vitalissimo, e per ogni cuore di italiano una spina che goccia sangue. Queste sono le parole che io stesso ho usato nei confronti dei ministri degli Esteri a Santa Margherita e a Londra a conclusione di uno scambio di idee condotte in profondità e con reciproca lealtà. Abbiamo avuto assicurazioni che, per quanto riguardava il destino definitivo del territorio libero, ci dovevano e ci debbono ancora rassicurare. Tali assicurazioni dei nostri amici inglesi e francesi erano state precedute da dichiarazioni analoghe del dipartimento di Stato americano. Prendendo atto di questo rinnovato impegno degli alleati, coloro che non hanno la fiducia che io ho nella loro volontà, dovrebbero anch’essi prenderne atto perché è sempre acquisire una ragione, una argomentazione positiva. Quindi prenderne atto. Abbiamo ammesso da parte nostra che per il completo soddisfacimento delle nostre rivendicazioni conveniva attendere che maturassero le condizioni generali nel quadro delle quali la soluzione poteva pacificamente realizzarsi. Ma abbiamo riaffermato che nell’attesa era indispensabile: primo, che a Trieste e nella zona amministrata dal governo militare alleato nulla avvenisse che fosse o potesse interpretarsi come una negazione, quanto meno una deviazione dalla dichiarazione tripartita che affermava, per quanto riguardava la volontà e l’azione degli alleati, il principio della annessione del territorio libero all’Italia; secondo, che nella zona B fosse eliminata ogni attività persecutoria contro gli italiani. Il mantenimento di queste due promesse avrebbe preparato la possibilità di conversare con oggettiva spassionatezza su tutto il complesso delle nostre relazioni coi nostri vicini, coi quali nell’interesse nostro, della pace e della sicurezza di tutti è sempre augurabile una distensione. Gli onorevoli senatori ricordano che questo punto di partenza, questa base di discussione non è stata accettata dal governo jugoslavo. Che cosa è avvenuto nel frattempo a Trieste? Mi pare che sarebbe esagerato il dire che sia accaduto alcunché di irreparabile, benché sistematiche inadempienze abbiano l’effetto dissolvente su ogni situazione politica e giuridica. Noi abbiamo sempre presente il ribadito proposito dei governi alleati atlantici, della cui leale e conseguente linea politica non abbiamo nessun diritto o motivo di preoccuparci. Acheson, Morrison, Schuman sono interpreti di grandi e libere democrazie che sanno valutare il dinamismo psicologico dei popoli, o dovrebbero saperlo, e comprendono l’importanza essenziale – vi prego di porre attenzione a queste parole – dei valori morali per il consolidamento dell’amicizia e per l’efficacia allo sforzo comune nella pace e nella sicurezza. Sarebbe davvero paradossale che il generoso popolo degli Stati Uniti, disposto ad assumere su di sé così gravi sacrifici per la causa dei popoli liberi, non comprendesse, non fosse condotto a comprendere che vi sono nell’organismo della nazione certi punti nevralgici che non si possono valutare con una misura dimensionale, ed esistono delle energie sviluppate dalla storia e dalla coscienza nazionale che superano la stessa forza meccanica delle armi e che è necessario ed indispensabile associare queste energie a tutte quelle aspirazioni sociali e a quegli impulsi che fanno del Patto atlantico non soltanto una convenzione militare di carattere difensivo ma, quel che conta soprattutto, una solidarietà delle nazioni che vogliono garantire a se stesse e a tutti – e diremo per noi, soprattutto, all’Italia – libero sviluppo, dignità, integrità, indipendenza coordinati in uno sforzo comune di pace e di sicurezza. (Vivi applausi dal centro e dalla destra). No, questo paradosso non esiste, non può esistere, e noi responsabili di governi democratici abbiamo il compito e la responsabilità di insistere in tutti i modi e con tutte le procedure accessibili perché, se vi sono differenze di interpretazioni, esse vengano superate e le divergenze non portino conseguenze fuori di proporzione. Per i punti specifici rimasti in contrasto, se occorresse, quando occorre, ricorreremo anche alla Corte dell’Aja. Ma è nostro vivo desiderio di intenderci in piena lealtà ed amicizia. Onorevoli senatori, qui rispondo un poco anche alle obiezioni alle profezie, se volete, alla storia nella sua angoscia passata, rispondo con una conclusione realistica che era presente nelle vostre coscienze e nella mia quando abbiamo votato il Patto atlantico. Perché nessuno di noi l’avrebbe votato, con il suo innegabile carico e peso, se non avesse creduto che questo patto fosse, come è, strumento di pace, di difesa, di sicurezza. (Applausi dal centro-destra – Commenti dalla sinistra). mancini. Assumete le vostre responsabilità? De Gasperi. Io prendo tutte le responsabilità che mi spettano ed è giusto, come è giusto che ciascuno prenda lo sua parte di responsabilità. Non c’è oggi, secondo me, che una sola politica da fare: quella atlantica, di essa la dichiarazione tripartita è parte integrale. Stiamo organizzando un esercito comune che deve portare la sicurezza delle frontiere della patria. Non si può ignorare che della nazione italiana fa parte viva anche Trieste, (vivi applausi dal centro e dalla destra), anche se oggi la sua amministrazione, per una ritardata liquidazione dei problemi postbellici, sia affidata provvisoriamente ad un governo militare, come avviene purtroppo in tante altre terre di occupazione in Europa. Questa situazione giuridica transitoria intendiamo rispettare fino al suo esaurimento, ma se sarà chiaro, per le disposizioni che vengono prese e nello spirito con cui vengono prese che, per comune consenso, il finale destino non potrà essere messo in dubbio, l’attesa sarà serena e fiduciosa e i rapporti amichevoli e rispettosi come lo furono quasi sempre finora. Le autorità alleate troveranno nei nostri organi lo spirito di collaborazione più sincero, nella popolazione il riconoscimento delle loro provvidenze, del loro buon volere. Ho già citato il presidente della fiera al riguardo. I fratelli triestini d’altro canto, sanno e vedono tutti i giorni che noi non li abbandoniamo. La nostra solidarietà sì è rivelata in continui insistenti interventi a loro favore. Ogni incidente, ogni motivo di rilievo da parte nostra è stato seguito, e fatto oggetto di rimostranze dal nostro ministro degli Esteri e, se se ne fosse tenuto debito conto, come accadde a proposito dei certificati di origine delle merci importate da Trieste dagli Stati Uniti, l’atmosfera che durò per tanto tempo serena non si sarebbe turbata. Comunque, onorevoli senatori, i destini d’Italia e di Trieste non sono dissociabili. Anche economicamente noi facciamo ogni sforzo: a decorrere dal 16 settembre 1947 la Repubblica italiana ha assunto a proprio carico il deficit del bilancio della zona di Trieste. Sono 55 miliardi e 651 milioni fino al 1° luglio 1951, senza tener conto di una ventina di miliardi per dogane, imposta di fabbricazione, eccetera. La solidarietà del governo per la zona giuliana può venire dimostrata con cifre varie, per l’assistenza e per scopi culturali. Somme che vengono erogate da appositi uffici per la zona di confine dalla Presidenza del Consiglio con apposito capitolo sul bilancio del tesoro. Certo le sofferenze dei giuliani, sopportate con così grande virtù civica, il loro commovente spirito di sacrificio meriterebbero più valido aiuto se la madre patria non avesse essa stessa bisogno del concorso che, dalla fine della guerra in qua, ha sostenuto la nostra economia. Ma Trieste è ben consapevole che la nostra e la sua ripresa sono condizionate dalla stessa situazione internazionale e dalla stessa cooperazione tra i popoli. Guai a noi se questa solidarietà venisse meno, se si spegnesse nei cuori questa garanzia che ci sorregge sul lungo e faticoso cammino; il popolo italiano, ne sono garante, non dimenticherà mai i fratelli, né gli verrà meno la fiducia nella cooperazione internazionale anche se, con patente violazione dei patti, lo si tiene fuori dell’organizzazione dell’ONU laddove questa questione avrebbe sede. Io chiedo (anzi torno a chiedere perché già questo pensiero ho espresso), chiedo agli amici di Trieste di ricordarci con il loro esempio (le elezioni sono vicine) che al di sopra dei partiti vi è la patria, che essa chiede di subordinare al suo destino le nostre interne differenze e, di bruciare sul suo altare le nostre stesse passioni. (Vivissimi applausi dal centro e dalla destra – Si grida: «viva Trieste italiana» – Rinnovati applausi dal centro e dalla destra). 