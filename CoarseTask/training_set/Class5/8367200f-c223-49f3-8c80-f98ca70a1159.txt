Al Presidente Truman: «Mentre mi appresto a lasciare gli Stati Uniti, tengo ad esprimerle, Signor Presidente, la mia profonda gratitudine per la sua cordiale accoglienza nonché la mia viva ammirazione per il suo magnifico Paese. Lo sforzo che il popolo americano sta compiendo costituisce la migliore garanzia a favore dell’Occidente e la maggior remora contro l’aggressione. Il popolo italiano è accanto ad esso con la stessa volontà di pace e lo stesso attaccamento ai comuni ideali. La reciproca comprensione dei rispettivi problemi che lei ed io abbiamo constatato nei nostri colloqui rende la tradizionale amicizia fra i nostri due Paesi sempre più intima ed operante. Gradisca, signor Presidente, i miei più fervidi voti per il suo grande Paese e per Lei personalmente». A Barkley : «Prima di lasciare gli Stati Uniti desidero esprimere la mia gratitudine per lei e per l’Alta Assemblea così degnamente presieduta. Il Senato americano per la sua tradizione e la sua opera merita l’ammirazione e la fiducia di tutto il mondo democratico. A nome del popolo e del governo italiano le esprimo e la prego di trasmettere all’Assemblea sinceri e profondi sentimenti di amicizia e di solidarietà e fervidi voti». Ad Acheson: «Le rinnovo i miei sentiti ringraziamenti per le sue cordiali accoglienze e l’efficace contributo da Lei prestato al comune compito durante i nostri prolungati incontri a Washington. Ritorno a Roma con la viva soddisfazione per il lavoro utilmente compiuto e che non mancherà, ne sono certo, di avere i suoi ulteriori sviluppi. Con sincera amicizia ed i più cordiali auguri». A Rayburn «Prima di lasciare gli Stati Uniti tengo a rinnovare l’espressione della mia profonda gratitudine per l’alto onore fattomi dalla Camera dei Rappresentanti e per i sentimenti di amicizia e solidarietà manifestati verso il mio Paese. Alla Camera, una delle più elevate espressioni del sistema democratico, auguro un sempre più proficuo lavoro nell’interesse del popolo americano, della democrazia e della pace». 