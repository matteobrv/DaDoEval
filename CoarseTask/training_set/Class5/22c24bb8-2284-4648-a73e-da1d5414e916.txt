Onorevoli colleghi, farò una brevissima dichiarazione per aggiungere alla calda parola del ministro della Difesa la solidale adesione di tutto il governo che ho l’onore di presiedere. Giova ripeterlo: noi siamo per la pace, lavoriamo per la pace, cerchiamo di eliminare le ragioni o i pretesti di conflitto; ma, se fossimo aggrediti, dovremmo poterci difendere. È questa una polizza di assicurazione sulla nostra vita nazionale che noi paghiamo. Assicurarsi, evidentemente, non vuol dire cercare o volere la morte. È per vivere che facciamo questo sacrificio; è per vivere degnamente, in libertà e in indipendenza. Come il ministro ha già rilevato, è un riarmo modesto il nostro, ristretto a forza entro i limiti dell’ingiusto trattato, che fu imposto come sanzione di guerra, e precisamente in misura tale e con tali restrizioni da impedire che potesse mai diventare uno strumento offensivo o, comunque, pericoloso per altri Stati. Se fossimo isolati – ed anche questo fu detto – dovremmo proteggere la nostra neutralità con ben altre forze e al prezzo di ben altri sacrifici. Per fortuna, siamo nel Patto atlantico, in pace, la polizza di assicurazione non siamo soli a pagarla; e, in caso di conflitto, non saremmo lasciati soli nella difesa. Il governo vi ha fatto le sue proposte in tutta coscienza, dopo averle sottoposte lungamente al vaglio di tutte le considerazioni pertinenti. Nella fase della elaborazione, avvenuta sia al Consiglio supremo della difesa, sia al Consiglio dei ministri, mentre il ministro della Difesa, come era compito della sua iniziativa e come gli dettava il suo schietto sentimento patriottico e la sua passione nobile per le cose militari, interpretava le esigenze tecniche del suo dicastero, altri ministri concorrevano alla sintetica decisione, mettendo in rilievo le possibilità finanziarie o i nostri impegni di carattere sociale, sì che gli uni e gli altri trovarono il pieno, solidale accordo nelle proposte conclusive che vi stanno dinanzi e che rappresentano quello che si deve e si può fare nelle presenti circostanze, tenendo fermi i nostri impegni per le spese civili e particolarmente per quelle preventivate per i lavori pubblici, per le riforme sociali e per il Mezzogiorno. Esse suppongono, naturalmente, il contributo per spese civili o militari del piano ERP e del Patto atlantico, e noi abbiamo, per gli affidamenti ricevuti, la certezza che gli Stati Uniti accompagneranno con il loro aiuto in tutte le fasi il nostro sforzo difensivo e produttivo. Anche la Camera, dopo il lungo esame e l’esauriente dibattito che qui ha svolto, può votare in tutta coscienza nell’interesse del paese e in quello della pace. Noi applicheremo la legge sotto il vigilante controllo del Parlamento, che avrà occasione, a mano a mano, di rendersi conto dei progressi dei nostri mezzi difensivi. Onorevoli colleghi, ognuno di noi ha assunto le sue responsabilità quando ha approvato o rifiutato il Patto atlantico. Oggi si tratta di accordare o non accordare quel contributo che tutte le nazioni (e le più ricche in ben maggiore misura) debbono dare per rendere vitale ed efficace il patto difensivo. Il voto contiene, quindi, una valutazione della linea direttiva essenziale del governo, sia per il collocamento dell’Italia nella politica internazionale, sia per la visione fondamentale di politica interna che vi è connessa. Mi riservo di dichiarare quali ordini del giorno il governo accetti, ma fin d’ora dico che la questione è semplice e chiara, e che alla domanda, chiara e semplice, deve corrispondere una risposta semplice, chiara e precisa: ho fiducia altresì che la risposta implichi, contenga e confermi la fiducia nel governo. Confido pertanto che la Camera saprà e vorrà dare questa risposta. (Vivissimi applausi a sinistra, al centro e a destra). presiDenTe. Comunico che gli onorevoli Bettiol Giuseppe, Bennani, Amadeo, Jervolino Angelo Raffaele, Perlingieri, Cagnasso, Resta, Rescigno, Medi, Vocino, Pertusio, Cremaschi Carlo, Spiazzi, Riva, Vicentini, Bartole, Schiratti, Chatrian, Meda, Coppi Alessandro, Pierantozzi e Cavalli hanno presentato il seguente ordine del giorno: «La Camera, udite le dichiarazioni del governo in occasione della discussione dei disegni di legge nn. 1581 e 1761, concernenti autorizzazioni di spese straordinarie per il potenziamento della difesa del paese, le approva e delibera di passare agli articoli». De Gasperi. Chiedo di parlare. presiDenTe. Ne ha facoltà. De Gasperi. Accetto quest’ordine del giorno, perché non soltanto approva in via di massima la legge e quindi il passaggio agli articoli, ma conferma anche quella fiducia che prima ho invocato, riguardante soprattutto le basi essenziali della politica internazionale e interna del governo. […] De Gasperi. Chiedo di parlare. presiDenTe. Prego gli onorevoli colleghi di tornare ai loro posti, diversamente non potrò dare facoltà di parlare al presidente del Consiglio. (I deputati dell’estrema sinistra tornano ai loro posti). Ha facoltà di parlare l’onorevole presidente del Consiglio. De Gasperi. Vorrei attestare, per la verità e per l’obiettività, che io sono testimone di ciò che è stato detto e dell’intenzione con cui è stato detto. Sui banchi del governo è stata udita questa frase partita dall’estrema sinistra: «è il paese che non vuole il ministro Pacciardi». E il ministro della Difesa ha risposto: «non lo vogliono i comunisti e i fascisti». Questo per l’esattezza. (Commenti – I deputati dell’estrema sinistra abbandonano l’aula). [Dopo le dichiarazioni di voto, il presidente del Consiglio fa la seguente dichiarazione]. Ho il dovere, di fronte alla maggioranza e particolarmente al gruppo democristiano, di fare una dichiarazione che si rende necessaria per respingere le insinuazioni ed i sospetti che sono stati avanzati da alcuni membri dell’opposizione. Secondo costoro, il governo, avrebbe pensato ad una votazione aperta per esercitare una pressione sui deputati della maggioranza. È una insinuazione che respingo energicamente. Aggiungo che la prova più patente è questa: il gruppo democristiano, a proposito della discussione di una legge particolare, che non è in esame questa sera, ha espresso le proprie adesioni o contrarietà per iscritto, con l’indicazione del nome e cognome di ciascun membro e dando, quindi, una prova manifesta della propria dignità ed indipendenza. (Vivi applausi al centro e a destra). Non vorranno, d’altra parte, darci insegnamento a questo riguardo proprio coloro nei cui ranghi un elemento che assuma un atteggiamento contrario deve ricorrere alla questura per essere protetto da eventuali attentati. (Vivi applausi al centro e a destra). naToli. Lei sa bene che questa è una volgare menzogna! spiazzi. È la verità. naToli. Ella, onorevole De Gasperi, si associa troppo tardi alle provocazioni di Pacciardi. De Gasperi. Quando simili cose avvengono, evidentemente non restano nascoste. D’altra parte non le ho inventate io, né le ho raccolte dai giornali. Le affermo in base a rapporti di organi ufficiali. Io non ne ho nemmeno fatto una speculazione politica, ma quando dall’estrema sinistra mi si viene a parlare di ricatti o di pressioni, allora ho il diritto di dire che né io né i deputati del mio gruppo possiamo accettare simili ammaestramenti da quella parte. (Vivi applausi al centro e a destra – Proteste del deputato Natoli). La questione della dignità e della libertà, quindi, è fuori causa. Io sono tanto convinto che il gruppo parlamentare democratico cristiano è oggi con noi, nella coscienza dei bisogni del paese e, soprattutto, nella linea generale della politica internazionale ed interna del governo, che non avrei nessunissima difficoltà, per mio conto, ad accettare la votazione segreta. Ma io mi domando se essa è dignitosa per voi, onorevoli deputati, se è dignitosa per la Camera, dopo quello che si è insinuato, soprattutto se è utile per una indicazione di eventuali dissensi, che devono pur essere motivati ed identificati, in relazione anche alla designazione della persona che dovrebbe eventualmente raccogliere l’eredità dell’attuale governo. Evidentemente no: sarebbe nascondere il valore e l’importanza di un voto, diminuirne la dignità e l’indipendenza. Io ritengo, perciò, che la votazione palese, che costituisce un atto di lealtà e di assunzione di responsabilità, sia quella che meglio corrisponde alla dignità della Camera, e direi, anche alla coscienza cristiana di coloro che appartengono al gruppo del mio partito. (Vivi applausi al centro e a destra). Riguardo ad altre questioni che sono state accennate, mi sia permesso di sorvolare, poiché in questo momento è decisiva soltanto la direttiva generale su cui si deve votare e su cui si è discusso. Ma, a proposito dell’ordine del giorno Covelli, pur non entrando nella questione, che il presidente stesso ha lasciato impregiudicata, circa la preclusione, circa cioè l’aspetto formale della questione, che riguarda soltanto la Camera, dirò che per me, per il governo, c’è evidentemente un nesso sostanziale tra un voto generale sulle dichiarazioni del governo e un voto particolare che riguardi un membro del governo. Mi pare che su questo non vi possa essere dubbio, e l’onorevole Covelli stesso mi ha dato atto che era un dovere di solidarietà che il governo stesso doveva assumere, benché ciò metta in imbarazzo il gruppo monarchico che ha presentato l’ordine del giorno. Ma l’imbarazzo non dipende da me: dipende dall’aver presentato un ordine del giorno in questo senso. Ma passo sopra a queste considerazioni e dico all’onorevole Covelli e al suo gruppo, e dico anche al gruppo che sta più in su, (indica i deputati del Movimento sociale italiano), che prima ha sollevato una questione riguardante il passato o che nella polemica ha accettato di discuterne: dovremo continuare così anche nei momenti più gravi della nostra vita nazionale? Dovremo sempre rinfacciarci ciò che è avvenuto nel passato e in ogni momento metterci gli uni contro gli altri per le responsabilità che in passato abbiamo assunto? Vi sono momenti in cui storicamente è dovere assumere o difendere responsabilità, e se dovessimo fare qui la storia del nostro paese, sulle origini della guerra, sulle responsabilità della guerra, sarebbe logico che alcuni sarebbero accusati ed altri dovrebbero difendersi. Ma quando si tratta, viceversa, di questione di unità e di difesa della patria, come in questo momento, amici miei, pensate a quella che fu la storia del risorgimento, la storia dell’unità d’Italia! Ma se avessero continuato, i repubblicani e i monarchici, gli uomini che agirono con Garibaldi e quelli che agirono con Cavour, coloro che parteciparono o no ad una lotta o ad una guerra, se avessero continuato a rinfacciarsi e a rendere impossibile la collaborazione, il risorgimento non sarebbe stata opera compiuta e l’Italia non si sarebbe fatta! (Applausi al centro e a destra). Ora vi chiedo: è giusto che, riferendoci al passato e a responsabilità passate, eliminiamo dalla possibilità di collaborazione in un Parlamento e in un governo democratici uomini il cui atteggiamento potrà essere criticato, potrà essere condiviso o no, ma che sostanzialmente (questo non si può negare) hanno lavorato con senso patriottico, in buona fede e disinteressatamente? (Applausi al centro e a destra). Perché, quando penso che vi sono stati nel passato uomini che hanno perfino sfruttato le situazioni derivate dalla guerra e comunque le particolari condizioni in cui si sono trovati, vi dico che, mentre non avevo l’onore di conoscere Randolfo Pacciardi se non dagli articoli piuttosto esuberanti – per non dire violenti – del suo giornale nei primi tempi, dopo che l’ho conosciuto sono stato lieto di avergli aperto la porta, di averlo chiamato da quella posizione negativa verbale (e mi scusi se non posso cancellare questo mio giudizio) all’opera costruttiva della democrazia, e questo è stato il mio tentativo non soltanto verso i repubblicani, ma anche verso i socialisti; e sarebbe stato lo stesso verso tutti, purché vi fosse stato il concetto fondamentale: democrazia e fedeltà al progresso sociale e all’idea di libertà, soprattutto, che va difesa per lo sviluppo del nostro paese. (Vivi applausi al centro e a destra). Ora, questo pensiero, che cioè bisogna cercare la collaborazione, la coalizione di molte forze, con la sola riserva di vedere se gli uomini sono in buona fede, se hanno agito in buona fede, se sono disinteressati, se sono galantuomini, questo pensiero è la forza dell’attuale coalizione del governo, e sarà sempre, fino a che rimarrò a questo posto o fino a che mi sarà possibile agire in questo senso, sarà sempre – ripeto – la direttiva della mia condotta, ed io credo che questa sia la condotta che il paese desidera. Ed io vi dico: penso che cosa ciascuno di voi avrebbe fatto quando, esule o perseguitato, si fosse trovato nella stessa condizione e dinanzi alle stesse alternative. È immensamente difficile stabilire come un uomo avrebbe dovuto decidere trovandosi dinanzi al bivio, quasi sempre fatale, di decisioni di tale portata: quando la storia ci costringe a queste grandi decisioni, siamo costretti non a scegliere il meglio, ma a scegliere il meno male, non a scegliere il bene, ma a scegliere il meno peggio. E quante volte siamo stati costretti a fare questo anche nella storia passata! Ebbene, io vi dico: non trovo niente nella storia, come la conosco, dei miei collaboratori che stanno al governo, Pacciardi e Sforza, niente che sia contrario a questi princìpi fondamentali che ho detto, cioè che essi non abbiano agito in buona fede, con senso patriottico. Non dico con ciò che tutti avrebbero dovuto fare lo stesso. Ma vi dico che di queste forze, di queste direttive, di questi elementi, abbiamo bisogno per costruire una base fondamentale nella difesa della democrazia. Siamo uomini che passiamo: domani altri saranno al nostro posto. Ma il principio fondamentale di non lasciarci annullare per sempre dai fatti del passato, ma di costringerci a lavorare per la ricostruzione del paese, questo principio è sacro. Ed io in questo momento faccio un appello anche ai monarchici. Io so che essi non riconoscono l’attuale regime repubblicano, e, secondo me, fanno male; ma io, da parte mia, non ho nessun diritto di dubitare della loro buona fede, delle loro intenzioni, soprattutto del loro senso patriottico. Ed è in nome di questo che io li prego, almeno in questa sede, quando tutto il mondo ci guarda, quando si tratta soprattutto della difesa italiana, di non insistere sul loro ordine del giorno, su di un giudizio che, in fin dei conti, non è costruttivo, ma non può che essere negativo. (Vivissimi applausi al centro e a destra). 