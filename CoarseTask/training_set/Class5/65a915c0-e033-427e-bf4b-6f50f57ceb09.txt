Siamo riconoscenti al grande giornale Daily Mail di dedicare un numero unico all’Italia. Agli stranieri, amici e avversari, chiediamo di conoscerci e giudicarci non secondo le passioni, le ammirazioni o le avversioni che ha potuto evocare la nostra contrastata storia, ma secondo i dati di fatto che riguardano la realtà presente e in base alle note caratteristiche di un’Italia che, sotto la spinta di un popolo travagliato, riprende quota in economia, nel lavoro, nella produzione, nella giustizia sociale. Sappiamo le nostre insufficienze, ammettiamo anche i nostri difetti nazionali, abbiamo consapevolezza dei nostri limiti, ma chiediamo che ci si riconosca lo sforzo di ripresa che ci anima, la nostra insopprimibile vitalità, la nostra fede nella democrazia e nella fraternità umana. Possa codesta vostra pubblicazione contribuire a una migliore comprensione fra i due popoli; non ignari voi che l’Italia oltre che una nazione è anche un propulsore potente di civiltà universale; consapevoli noi che alla nazione inglese dobbiamo luminose istituzioni di regime politico e sopra tutto la lotta fierissima e vittoriosa per la comune causa della libertà. [Altra versione] Sono lieto che un grande giornale come il Daily Mail abbia dedicato all’Italia un numero speciale. In questo modo molte persone che non hanno potuto visitare l’Italia in questi ultimi tempi potranno rendersi conto del grande sforzo compiuto da un popolo che ha saputo realizzare grandi passi sulla via della ricostruzione. Molti stranieri ci manifestano la loro meraviglia e si congratulano con noi per la rapidità con cui abbiamo saputo riparare i danni materiali della guerra. Ma oltre ad una tenace vitalità che si afferma nella rinnovata fatica quotidiana esiste negli italiani uno spirito di democrazia e comprensione delle necessità di collaborazione internazionale che sono conformi alla tradizione della nostra civiltà e spero siano egualmente appezzati dai lettori del Daily Mail ai quali invio il mio cordiale saluto. 