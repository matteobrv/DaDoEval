Onorevoli colleghi, l’ora tarda mi consiglia di abbreviare le mie dichiarazioni . Parlo come presidente del Consiglio e, forse per l’ultima volta, come ministro ad interim dell’Africa Italiana. Per l’ultima volta perché il Consiglio dei ministri ha deciso di sopprimere questo ministero, e naturalmente vi sarà presentato a tempo opportuno il disegno di legge che stabilirà l’assegnazione dei compiti relativi ad altro dicastero. Ve ne do l’annuncio ora, perché tale soppressione implica, tra l’altro, la chiusura di un ciclo della nostra attività in Africa e l’inizio di un nuovo; inizio che è rappresentato dall’assunzione della amministrazione fiduciaria della Somalia. Vorrei brevemente richiamare le date che hanno segnato le diverse fasi attraverso le quali si è giunti all’assegnazione al nostro paese dell’amministrazione fiduciaria della Somalia, allo scopo di confutare ancora una volta le obiezioni dell’opposizione che ci accusa di non aver voluto presentare a tempo i relativi disegni di legge al Parlamento cercando di sorprendere quasi la buona fede del Parlamento e costringendone la volontà entro le strettoie di un periodo di tempo troppo breve. Ricordo, anzitutto, che la decisione dell’ONU del 21 novembre 1949 prevedeva due tempi distinti nella soluzione della questione somala: 1) il periodo provvisorio, 2) il periodo definitivo. La procedura del periodo provvisorio era legata a due condizioni: a) accordo con la potenza occupante, cioè l’Inghilterra, b) decisione, almeno iniziale (cioè riguardante la prima fase dell’amministrazione e lo statuto) da parte della commissione di tutela di Ginevra. Se il governo si fosse presentato al Parlamento prima di aver raggiunto a Ginevra l’accordo per le operazioni di trapasso e per lo statuto, si sarebbe certamente trovato di fronte alla obiezione già fatta in occasione della discussione sul Patto atlantico; saremmo stati accusati, cioè, di pretendere dal Parlamento una decisione e una assunzione di responsabilità in un momento in cui ancora non sono costituiti tutti gli elementi di giudizio (e non è chi non veda che il primo di questi elementi è lo statuto). D’altra parte, non si trattava nel nostro caso di presentare al Parlamento uno statuto e di chiedergliene la ratifica: questa deliberazione sarà richiesta alle Camere quando lo statuto, dopo la decisione dell’ONU che avrà luogo tra due o tre mesi, sarà definitivo. Ci troviamo dunque in una situazione transitoria, interlocutoria, se si vuole aver riguardo alla soluzione definitiva del problema. Il 5 gennaio ho fatto pubblicare dall’ANSA un comunicato in cui si dichiarava che si stava preparando una bozza del progetto e che il Parlamento sarebbe stato convocato quando le due pregiudiziali cui ho fatto cenno fossero state risolte. Quindi, non abbiamo improvvisato perché questo documento è stato pubblicato il 5 gennaio. In quale situazione mi sono trovato in qualità di presidente del Consiglio non ancora dimissionario? Si doveva convocare il Parlamento prima della crisi o dopo la sua risoluzione? Io speravo, fino al 10 gennaio, che a Ginevra si sarebbe avuta subito almeno la possibilità di una decisione di massima tranquillizzante, in modo da poter convocare il Parlamento e, in attesa della definitiva formulazione dello statuto, iniziare intanto il dibattito. Per questo avevo annunciato che prima della crisi avrei desiderato, d’accordo con i presidenti delle Camere, di convocare il Parlamento. Peraltro, tutti i giornali hanno reso di pubblica ragione discussioni in proposito e i risultati dei colloqui con i presidenti delle Camere. Ma il giorno 10 l’onorevole Brusasca , da Ginevra, dopo aver saggiato le possibilità, mi telegrafò che era impossibile prevedere che lo statuto fosse definito prima della fine di gennaio. Pertanto, il giorno 12 ho presentato le dimissioni, per accelerare al massimo i tempi della crisi in relazione alla procedura parlamentare. È per questo, e non per volontà di creare soluzioni artificiose, che ho insistito, durante le trattative, perché i partiti facessero presto a concludere per portare in tempo dinanzi al Parlamento la questione della Somalia. I limiti di tempo ci sono stati segnati dalla situazione stagionale e dall’assoluta, espressa volontà degli inglesi di non aspettare ancora altri sei mesi. Ciò che è comprensibile quando si pensi che una nazione, ormai convinta di dovere abbandonare una posizione, non desidera trascinare una situazione provvisoria al di là di un certo termine, a parte le ovvie considerazioni di economia. A questo punto la Camera è in possesso di tutti gli elementi di giudizio che poteva ottenere e che eravamo in condizioni di dare? Io credo di si. L’amministrazione fiduciaria si sostanzia, dunque, in un impegno decennale di assistenza al popolo somalo, con la cooperazione di altre tre nazioni. Quest’assistenza deve avere lo scopo di prepararlo all’indipendenza. Escluso ogni compito di carattere militare, esclusa ogni possibilità di complicazioni con altre potenze che siano appartenenti alle Nazioni Unite (e quindi anche con l’Etiopia) in quanto queste complicazioni non possono neppure essere prese in considerazione dalle stesse Nazioni Unite. Questa è la situazione, dal punto di vista giuridico tranquillizzante e nuova, per cui una impresa – che anticamente si sarebbe chiamata impresa coloniale – assume invece un carattere fiduciario di rapporto internazionale completamente al di fuori da ogni pericolo bellico. L’obiezione fattaci circa la precarietà delle frontiere ha, è vero, un qualche fondamento; però abbiamo cercato di prevedere ciò che si può umanamente prevedere. Entro il 1° marzo gli inglesi, d’accordo con l’Etiopia, indicheranno la linea provvisoria di occupazione, che sarà probabilmente quella di fatto esistente fino ad oggi. Noi attendiamo che la frontiera definitiva venga decisa dall’assemblea di Lake Success. Abbiamo così tutte le garanzie giuridiche che si possono umanamente ottenere per prevedere che conflitti a proposito delle frontiere non ne possano sorgere. Per quanto riguarda la questione delle spese da affrontare, si sono avute lagnanze perché non abbiamo presentato un bilancio definitivo in materia. Certo, sarebbe stato più prudente, o doveroso, o necessario, presentarlo, se avessimo potuto presentarlo. Ma, in realtà, a parte l’esperienza che abbiamo fatto consultando le diverse rubriche dell’antica amministrazione della Somalia, non sappiamo come le singole cifre possano venire aggiornate dopo le distruzioni avvenute, di cui noi non abbiamo nemmeno notizie esatte. È perciò difficile fare un bilancio esatto delle spese, e, allo stato, è difficile anche prevedere eventuali economie che sono solo in funzione della possibilità di sostituire le truppe italiane con truppe somale. Non ci è stato permesso di fare arruolamenti prima dell’assunzione del mandato per ovvie ragioni e per ora è necessario che sul posto nei primi mesi si inizino le operazioni di arruolamento, in modo che sia possibile il rientro di una parte delle truppe italiane. Possiamo quindi dire che la richiesta di sei miliardi di lire (le quali, all’ingrosso, si potrebbero così dividere: spese per personale civile e militare tre miliardi, spese per il funzionamento dei servizi civili 120 milioni, spese per il funzionamento dei servizi militari 2 miliardi 880 milioni) si mantiene nei limiti delle spese prevedibili in questo momento. Però, prima che venga alla Camera il disegno di legge per la ratifica dello statuto, evidentemente saremo in grado di presentare il bilancio completo circa le spese che si dovranno fare (e si farà in modo di essere molto precisi) ed eventualmente delle entrate sulle quali si può sperare. La spesa massima che ora prevedono i nostri tecnici è quella riferita, e mi debbo fidare di queste cifre, espresse da gente che ha un’antica esperienza. Non è vero, perciò, quanto ha affermato l’onorevole Pajetta, che ha detto che vi è improvvisazione e che noi non sentiamo i consigli di alcuno; questi problemi sono stati studiati nell’amministrazione che ho l’onore di presiedere, nella quale vi sono esperti in materia. Si dice che nel primo anno si arriverà al massimo di spesa (nel quale, naturalmente, sono comprese le spese di insediamento) di 20 miliardi, che crediamo potranno ridursi a 17 o forse a 16 in seguito alle sostituzioni per gli arruolamenti di truppe somale. Forse li potremo ridurre ancora di più ma non voglio qui creare delle illusioni e, d’altra parte, i tecnici ritengono che la spesa annualmente dovrà diminuire di tre, quattro, forse cinque miliardi per il periodo decennale. Abbiamo quindi ritenuto trattarsi di una spesa affrontabile, comunque corrispondente alla gravità delle funzioni che dovremo assumere. Si è fatto cenno anche, nei riguardi della situazione politica, al grave problema costituito dall’organizzazione dei «giovani somali». È verissimo che l’organizzazione dei giovani somali esiste. Si diceva sulla nostra stampa, ed anche fuori, che i giovani somali esistono in quanto voluti dall’amministrazione occupante. Non lo posso affermare. Debbo solo tener conto di questo movimento, e che questo movimento si rafforza perché rappresenta, fino ad un certo punto, la futura classe dirigente del paese. Però, secondo recenti dichiarazioni tranquillizzanti, essi, mentre si sono dichiarati contrari in un primo tempo all’amministrazione italiana perché ritenevano che fosse del tipo antico, cioè presupponesse la sovranità completa dell’Italia, oggi, invece, hanno dichiarato che poiché si tratta di una fase di preparazione all’autogoverno, se le promesse del governo italiano di avviarli all’indipendenza, come previsto dallo statuto, saranno mantenute, essi saranno favorevoli alla nostra amministrazione. Logicamente questo dovrebbe avvenire perché essi si trovano di fronte ad una nazione che non vuole affatto insediarsi in Somalia (e non lo potrebbe fare, anche se lo volesse) tanto più che fin dal primo periodo, accanto al consiglio consultivo composto di tre nazioni, che costituiscono gli organi delegati e i testimoni delle Nazioni Unite, si deve creare un comitato locale, regionale, composto completamente di cittadini somali. Quindi, a meno che l’onorevole Berti non possegga più dirette informazioni sulla situazione reale, le cose stanno in questi termini. Secondo nostre informazioni è in una nuova fase, in rapporto ai nuovi avvenimenti, l’atteggiamento delle Nazioni Unite riguardo all’Etiopia. Certo i nostri rapporti, in via di fatto, sono migliori. Stiamo facendo ormai direttamente ed indirettamente delle conversazioni le quali, naturalmente, vengono portate non soltanto a proposito della Somalia ma anche in generale per l’Africa ed in modo particolare per l’Eritrea. Noi riteniamo, e la conferenza di Ginevra ce ne ha dato conferma, che sia possibile intendersi ed anzi abbiamo visto cadere ad una ad una certe diffidenze dinanzi alla nostra generosa accettazione dello statuto e delle sue condizioni. Credo, quindi, che le probabilità di avere degli incidenti o dei contrasti tanto con l’Etiopia quanto con le popolazioni locali siano ridotte al minimo. Viceversa, speriamo che si ottenga una collaborazione più intima di quella che in un primo momento si può sperare. Ho avuto l’impressione, parlando con parecchi somali, che in Somalia i nativi abbiano conservato, astraendo dal periodo della guerra, una buonissima impressione dell’amministrazione italiana, dei nostri metodi in genere, e dei contatti che hanno avuto con il popolo italiano e non mi rendo conto del perché, pure non volendo negare che vi sia in questa impresa nuova qualche rischio, queste garanzie non debbano essere giudicate sufficienti per tranquillizzarci o, per lo meno, anche se contrasti esistessero, non vedo perché dovremmo esasperarli. Mi meraviglia un po’ il contegno dell’opposizione, la quale ha sempre parlato di amministrazione fiduciaria (essa, a ragione, sarebbe stata assolutamente contraria a qualsiasi altra forma di mandato), e, dato che l’onorevole Berti ha fatto citazioni che riguardano me e l’onorevole Sforza, potrei farne molte che riguardano lui e altri oratori dell’opposizione che insistevano sull’opportunità dell’amministrazione fiduciaria. Questo in discussione è il primo esperimento di amministrazione fiduciaria. Che cosa avverrebbe se noi rifiutassimo di farlo? Che significato avrebbe il rifiuto dopo tanto aver chiesto ed avere impostato tutto il problema con uno spirito di collaborazione internazionale? Io ricordo le dichiarazioni fatte il 10 settembre 1946 a Parigi, dall’onorevole Bonomi che, con me e con l’onorevole Saragat, rappresentava allora la delegazione italiana. Si disse già allora chiaramente, definitivamente: accettiamo il principio della Carta di San Francisco per i territori coloniali che l’Italia chiede l’onore di avviare a forme di autogoverno e di indipendenza nel quadro dell’ONU. Questo è stato riconosciuto parecchie volte nelle discussioni della Camera e questo indirizzo non ha mai trovato alcuna obiezione da parte dell’opposizione. Oggi devo dire di accorgermi con stupore che viceversa, da quella parte, ci vengono così gravi obiezioni, costruendo con la fantasia, con le ipotesi, una nostra volontà militarista, una nostra volontà imperialista e immaginando una situazione pericolosa, e giudicando questa nostra impresa, che pure è fatta con la migliore delle intenzioni e la massima garanzia, mossa addirittura da uno spirito imperialista e di guerra. Ma questa è una tesi preconcetta che tutte le volte che si dibatte un argomento del genere viene portata avanti, insistendo soprattutto su questo, che cioè, se noi fossimo andati d’accordo con la Russia, tutto ciò non avverrebbe. Io riconosco che se avessimo trovato il modo di andare d’accordo con la Russia avremmo ottenuto un grande vantaggio, specialmente nei riguardi della situazione interna, perché certo le attuali opposizioni non si sarebbero avute! (Applausi al centro – Rumori all’estrema sinistra). DuGoni. Respingo, signor presidente del Consiglio, con tutte le mie forze, questa affermazione. De GasPeri. Siamo grati delle buone intenzioni della Russia, ma decisivo e determinante sarebbe stato che fosse stata l’Unione Sovietica ad occupare le terre d’Africa e ce le avesse poi offerte. (Commenti all’estrema sinistra). Oggi, ed anche del resto per questioni più gravi di quella in discussione, vale più il ragionare dal punto di vista negativo che dal punto di vista positivo. Io vi domando, in coscienza: che cosa si direbbe oggi se noi rinunciassimo, dopo aver insistito dinanzi alle Nazioni Unite per avere la amministrazione fiduciaria delle colonie, dopo aver ottenuto che almeno fosse sospesa la decisione sopra l’Eritrea, dopo aver ottenuto una collaborazione per la Libia, che vedremo quanto si potrà sviluppare, e che in ogni modo rappresenta una nostra presenza colà, presenza che sembrava compromessa; che cosa si direbbe se l’Italia rifiutasse il compito dell’amministrazione della Somalia? Che cosa si direbbe di questa Italia che dopo aver tanto parlato di collaborazione internazionale rifiutasse questo incarico? Ammettiamo pure che l’amministrazione fiduciaria costituisca un peso; ma è sopportabile, in confronto dei molti altri che avremmo dovuto sopportare se avessimo avuto altri incarichi. Un rifiuto sarebbe evidentemente un gravissimo errore, sarebbe un rinnegare la fede nel proprio avvenire ed in un mondo migliore, perché, amici, questo atto di accettazione della amministrazione provvisoria della Somalia implica che l’Italia crede alle nuove forme di amministrazione, ai nuovi rapporti internazionali. Vuol dire quindi che è in atto veramente una collaborazione profonda che lega l’Europa, che ci si avvia alla costituzione della nuova Europa, che l’Italia partecipa all’ONU con senso del dovere e che vuol contribuire per la propria parte a questa nuova edificazione. Non desidero adoperare parole retoriche: faccio solo un’osservazione che mi pare profonda, che non potete non condividere: la speranza della nostra generazione è che, attraverso la prova che abbiamo sofferto, si arrivi tutti a quel progresso che si sviluppa, attraverso nuove forme, verso un mondo migliore. (Applausi al centro e a destra). Accettare l’amministrazione della Somalia vuol dire lavorare per un mondo nuovo, guadagnarsi amicizie fra tutti i popoli che aspirano a libertà e progresso. E voi avete visto come l’atteggiamento nostro nell’ultimo periodo ci abbia cattivato altre amicizie nel Mediterraneo e nel mondo in genere. Questo è un mondo in sviluppo. Non si sa domani dove questo sviluppo potrà portare, ma è bene seguirlo e crearsi degli amici. Ora gli amici debbono essere le nazioni che aspirano alla libertà, che aspirano all’indipendenza. (Applausi al centro e a destra). Tutto questo significa la ripresa dell’antica politica italiana, la politica del risorgimento. (Commenti all’estrema sinistra). Credo che quanto ho detto esprima il nostro senso di fiducia e di speranza nel mondo avvenire ed anche e soprattutto nel nostro progresso interno, (applausi al centro – commenti all’estrema sinistra), anche per riforme interne, per il lavoro interno. Se mi ricordate quei pochi miliardi che dobbiamo spendere, (interruzioni all’estrema sinistra), io vi parlo dei molti miliardi che proponiamo al Parlamento di investire nelle riforme, (applausi al centro), per ottenere da tutte le classi un senso di solidarietà, una volontà di sacrificio, perché le nostre classi lavoratrici, soprattutto, vengano aiutate e le regioni in miseria vengano sollevate. Per far questo, amici ed avversari, non conviene assumere un atteggiamento di rinunzia; rinunzia all’avventura, sì; rinunzia alle speculazioni di carattere politico, internazionale, militare, sì; ma fede nell’avvenire e nella cooperazione internazionale. Questo crea una fede interna di lavoro e dà a tutto il popolo italiano speranza e diritto a dignità di grande nazione. (Vivissimi, prolungati applausi al centro e a destra). L’onorevole Belloni non si meraviglierà se non posso accettare il suo ordine del giorno , specialmente per le motivazioni, nelle quali egli ha creato una antitesi fra le nostre esigenze interne ed il nostro dovere di venire incontro a quelle contenute nel disegno di legge. Non posso neppure accettare l’ordine del giorno presentato dagli onorevoli Pajetta Gian Carlo ed altri, perché, lo dichiaro nuovamente, non c’è nessun decreto da annullare, non c’è nessun incarico da ritirare o da deplorare; quindi, non posso accettare un ordine del giorno che parte da premesse inesistenti . Aggiungo poi che, se il Parlamento italiano accettasse quest’ordine del giorno, vorrebbe dire che il governo sarebbe costretto a consegnare il generale Nasi, quale criminale di guerra, all’Etiopia. (Commenti all’estrema sinistra). E da parte della Jugoslavia e da parte di altri paesi sono state dichiarate criminali di guerra moltissime persone, a carico delle quali poi non è risultata colpa veruna. Indipendentemente dal giudizio personale, certo è che tutto si deve fare per creare uno spirito di pace e niente per rievocare fantasmi di guerra. (Applausi al centro e a destra). 