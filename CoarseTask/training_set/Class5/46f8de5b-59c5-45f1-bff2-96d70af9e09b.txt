L’on. De Gasperi intrattiene il ministro Evatt sulle possibilità e sulle prospettive della emigrazione italiana in Australia, comunicandogli che in mattinata, in un colloquio col ministro dell’interno e con l’ammiraglio Mentz , capo della delegazione IRO in Italia, era stato raggiunto un accordo per il transito attraverso l’Italia di circa 100 mila profughi provenienti dall’Europa e diretti verso l’Australia. L’ on. De Gasperi ricorda che l’accordo prevede una modesta aliquota di posti sulle navi noleggiate dall’IRO per gli emigranti diretti in Australia. Indi il colloquio si diffonde sulla emigrazione italiana in generale, ed il ministro Evatt si richiama, confermandola, alla dichiarazione di principio favorevole alla emigrazione italiana in Australia, da lui fatta al tempo della ratifica del trattato di pace. È anche questo un problema di trasporti, e lo Stato e gli armatori italiani dovranno aumentare le proprie possibilità. Venendo a parlare delle colonie, problema che – l’on. De Gasperi ricorda – va considerato anch’esso dal punto di vista dell’esuberanza delle forze di lavoro in Italia, il signor Evatt conviene che i rappresentanti dei governi laburisti sono chiamati in modo particolare a tenere in debito conto gli aspetti sociali del problema. A questo punto egli rileva l’opportunità che il presidente del Consiglio si rechi in America in occasione della sessione dell’ONU per le colonie, soggiungendo che un discorso del presidente, il cui ascendente è molto accresciuto in questi ultimi tempi negli Stati Uniti, sarebbe assai efficace. All’obiezione del presidente che sarà cioè per lui difficile in questo periodo assentarsi dall’Italia, Evatt risponde suggerendo che vi si rechi il ministro Sforza. Il colloquio, improntato a viva cordialità ed ispirato anche ai comuni ricordi personali della Conferenza della pace a Parigi nel 1946, si è protratto per circa mezz’ora . 