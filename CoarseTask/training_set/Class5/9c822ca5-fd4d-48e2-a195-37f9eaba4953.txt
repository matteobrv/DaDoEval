Cari amici, è passato appena un anno dal giorno in cui ci incontrammo in questa stessa piazza . La mia presenza, allora, era più che naturale perché si trattava di elezioni politiche e tutti gli uomini politici avevano il dovere di esporre le linee programmatiche del proprio partito. Meno naturale può apparire che io vi parli oggi, dato che la prossima consultazione investe una questione eminentemente regionale. Anch’io pensavo, in verità, che questa campagna elettorale si dovesse svolgere senza intervento dei rappresentanti politici nazionali, ma probabilmente è un segno della poca maturità della nostra democrazia quello di trasformare in lotta politica ogni questione di carattere amministrativo. Gli amici di qui mi hanno infatti detto che, specialmente per colpa del Partito comunista, la lotta è diventata politica. E investendo addirittura le premesse, c’è chi parla a favore e chi contro l’ordinamento regionale e l’autonomia dell’isola. Su questo però, ogni discussione è superflua perché l’autonomia c’è e diventerà un fatto compiuto con le elezioni dell’8 maggio. Certo l’importante è vedere se essa sarà un bene o un male. Sarà una fortuna se i sardi saranno uniti e concordi: sarà una disgrazia se il Consiglio regionale diventerà un’assemblea di disgregazione politica ed economica. Allora potranno essere distrutti anche i frutti, e non sono pochi, delle realizzazioni che il governo ha compiuto e va compiendo nell’isola, specialmente nel campo della trasformazione fondiaria e delle bonifiche. Un oratore comunista ha detto, in un comizio, qui a Nuoro: che cosa sono mai quelle poche centinaia di zanzare che vengono distrutte in Sardegna e di cui il governo porta tanto vanto se poi la gioventù sarda in conseguenza degli impegni assunti proprio dal governo col Patto atlantico dovrà morire sui campi di battaglia? È la solita fissazione comunista che qualsiasi cosa si faccia con gli aiuti americani è sempre e solo in funzione e in preparazione della guerra. Il Patto atlantico, lo abbiamo detto e lo ripetiamo, è uno strumento di pace e questa valutazione è tanto vera che già appena dopo la sua firma si sono cominciati a vedere i primi sintomi di distensione internazionale in relazione al problema tedesco. Ma tanto per i comunisti non c’è altra meta che quella di trasformare l’Italia in un paese balcanico: è questa linea di condotta politica che ha reso e rende impossibile qualsiasi collaborazione al governo dei socialcomunisti. Ed è proprio sintomatico che a proposito della collaborazione governativa ci si trovi fra due fuochi perché anche dalla destra ci si accusa di accettare la collaborazione di partiti che non hanno la nostra stessa convinzione religiosa. La verità è che noi accettiamo la collaborazione di tutti i partiti che sono disposti effettivamente e lealmente a collaborare su basi democratiche. Noi vogliamo che il passato sia dimenticato ma non possiamo accettare le rivendicazioni e la riabilitazione del passato perché vogliamo il rispetto della libertà e della democrazia, perché non siamo disposti a tollerare il ritorno delle dittature. 