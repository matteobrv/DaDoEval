Milanesi, amici lombardi, è grande onore per me concludere questa campagna elettorale in Milano, centro vitale della nostra vita economica e politica e di essere a Milano collegato con altri comuni lombardi il cui nome ricorda un periodo glorioso della nostra storia nazionale. Ho cominciato questa campagna a Trento , mia città natale e l’ho continuata recandomi a Venezia, a Firenze, a Genova, ad Imperia, a Parma, a Pistoia, a Ravenna, Pesaro, Cremona e Bologna. La concludo venendo in mezzo a voi . Si era detto in principio che la discussione sarebbe stata sui bilanci comunali e si era detto dai nostri avversari che ci sono stati dei comuni che si sono apprestati un bilancio posticcio in pareggio per dimostrare che tutte le cose erano andate bene: ma altri problemi incalzavano ed è errato pretendere che in un periodo in cui si lanciano vivaci accuse contro il governo fosse possibile pensare che questa campagna si svolgesse in pacifica discussione. Ma il governo e i partiti che lo sostengono non potevano sottrarsi alla discussione pubblica e alle loro responsabilità per distaccarsi dal quadro generale in cui la vita comunale si svolge. Durante questa campagna abbiamo dovuto rispondere a diverse accuse. Abbiamo dovuto rispondere a manifesti che ci venivano mostrati in piena libertà nella stessa piazza in cui parlavamo, prova evidente della libertà in regime democratico. Si è trattato di volantini che ci venivano comunicati magari per posta o fatti arrivare nelle nostre tasche e che talvolta anche al di là di quello che sarebbe stato lecito, contenevano ingiurie personali. Alle accuse abbiamo sempre risposto a tono, energicamente, sapendo che la verità era dalla nostra parte. Anche qui da Milano rispondo ad accuse e a calunnie che si ripetono contro la mia persona. Si è montata una campagna di denigrazione senza fondamento. Volendo rispondere in assemblee che sono chiamate a deliberare sopra un atteggiamento di carattere amministrativo dovremo riferire su tutti i problemi della nostra vita politica, nazionale e internazionale. Bisognerebbe cominciare con lo spigare all’on. Togliatti perché non è stato possibile continuare una collaborazione che avevamo ad un certo momento iniziato . Non è stato per capriccio, non per odio, non per fanatismo religioso o per fanatismo anticomunista. Noi siamo degli anticomunisti semplicemente per essere contro il comunismo come movimento sociale. Noi riconosciamo che in ogni movimento vi sono dei rapporti complessi di male e di bene; ci sono degli eccitamenti che nella storia si sviluppano in elementi costruttivi. Riconosciamo che ci sono degli elementi di discussione e di collaborazione che ci hanno indotto in altri tempi a metterci insieme tutti per ricostruire la nostra nazione. E io rivendico a me e ai miei compagni l’avere superato le difficoltà e l’abisso che si era scavato fra le dottrine da una parte e la dottrina cristiano-sociale dall’altra; l’avere tentato di superare questo abisso per collaborare e raggiungere la concordia. Questa concordia avrebbe potuto durare se il Partito comunista avesse accettato. Io non contesto la coscienza nazionale di ciascun comunista e non vengo a dire se uno si senta o no italiano. Ma dico che il Partito comunista nei momenti difficili di politica internazionale non ha agito dal punto di vista italiano ma dal punto di vista del bolscevismo internazionale. E l’ho dimostrato su tutte le piazze risalendo ancora a quell’agosto del 1946, in cui questo povero, piccolo, modesto rappresentante dell’Italia si trovava di fronte al grosso Molotov rappresentante dell’immensa Russia vincitrice . Ho rievocato quell’episodio della Conferenza della Pace per dimostrare che allora, anche su questioni del più vivo interesse nazionale come quella di Trieste e del Territorio libero, noi non potevamo contare sull’appoggio e sulla cooperazione del Partito comunista fino a quando la Russia non avesse dato un ordine diverso in nome non dell’interesse italiano ma del suo interesse. E poco importa perchè la Russia non è chiamata a render conto a noi di quello che fa. Essa fa i suoi interessi o quelli dei vari partiti proletari o degli slavi in genere. Ma quello che importa è che gli italiani, inquadrati in un partito italiano, sia pure comunista, nel momento decisivo sentano e agiscano come un partito nazionale dal punto di vista nazionale e non dal punto di vista straniero. E allora sulle piazze, a proposito di elezioni comunali, abbiamo dovuto rifare la storia degli ultimi anni perché gli uomini affaticati da tanti altri problemi potevano avere dimenticato. Ciascuno di voi ha avuto il suo problema del dopoguerra, ciascun comune è stato angustiato dai problemi amministrativi, ciascuna provincia e regione, tutta la nazione, insomma, è stata assorbita e travagliata da questi problemi. E non ci meraviglia se ci si viene a dire perché non abbiamo collaborato e si vuole spiegarlo con un presunto odio e diffidenza del nostro spirito reazionario. Si dimentica come il punto fatidico è stata la famosa Conferenza di Parigi nella quale l’America aveva proposto a tutti, popolo russo compreso, di mettersi insieme per creare il piano di risanamento economico, per aiutarsi a vicenda e si sapeva che ciò facendo il sacrificio principale sarebbe toccato agli Stati Uniti. Io non so se mai si ripeterà l’uguale perché invano risalireste col pensiero nei secoli della storia: non trovereste un tal atto di solidarietà, dico di solidarietà interessata. Sta bene, c’è naturalmente dell’interesse in tutto il mondo che la pace sia consolidata attraverso la prosperità economica. C’è dell’interesse in tutto il mondo con clienti i quali possono comprare e pagare. C’è in questa solidarietà internazionale dell’interesse, ma esso è fondato sopra un principio umano, sopra la solidarietà umana, sopra il pensiero. Se così non fosse, se così non si facesse, si correrebbe il rischio di creare situazioni di sovversione nella massima parte dei paesi. L’esempio di solidarietà dato dagli Stati Uniti attraverso il Piano Marshall è un unico esempio. La Russia allora disse di no e impedì alla Cecoslovacchia, che era uno stato satellite e che aveva accettato l’idea del Piano, di partecipare alla cooperazione economica promossa da questo Piano. Qui è il principio della lotta e delle difficoltà di tutto il mondo e dell’Europa specialmente. Qui è l’inizio dell’impossibilità di una collaborazione. Da una parte erano coloro che riconoscevano la necessità di uno sforzo metodico per ricostituire una solidarietà economica e soprattutto una Europa economicamente risanata; dall’altra vi era l’egoismo, lo spirito di divisione della Russia la quale per proteggere il proprio sistema economico, evidentemente fondato sopra un allentamento di ogni contatto fra le diverse economie, escludeva la collaborazione e un controllo reciproco delle singole nazioni. Ebbene, la Russia avrà pure le sue buone ragioni. Non siamo qui né a difendere né ad accusare: è interesse russo. Ma l’Italia aveva altre ragioni, aveva il motivo di accettare. I comunisti hanno sempre combattuto, sempre diffamato questo accordo, si sono sempre opposti, hanno anche votato contro, salvo poi nei singoli comuni, dove potevano cercare di approfittare dei contributi del Piano Marshall; ma essi, dico, per principio erano contrari perché questo era caro al loro asservimento straniero. Ed ora dicono: «badate, il Piano Marshall va a finire in un piano di riarmo, si aggiunge ad esso anche il piano di riarmo», ma se voi e i vostri padroni aveste accettato la cooperazione economica non si sarebbe arrivati al riarmo, ma alla solidarietà economica, pacifica. Di chi è dunque la colpa se è avvenuta questa decisione? Domando a Togliatti di chi è stata la colpa se non è stato possibile collaborare nonostante la nostra volontà. Poi venne il Patto atlantico e si disse che avrebbe promosso la guerra. Tornerò su questo argomento in seguito occupandomi del discorso che l’on. Nenni ha fatto su questa stessa piazza . Per ora vi prego di fare attenzione a questa grande discriminante, questo grande spartiacque di carattere sociale e civile. Togliatti nel Congresso recentissimo del suo partito ha dichiarato che bisogna accettare la direzione dell’URSS in tutti gli affari internazionali e specialmente per quel che riguarda la pace e la guerra . E a Bologna, cercando di attenuare un po’ l’impressione di questa parola «direzione» ha detto: «noi riconosciamo nello Stato sovietico lo Stato modello, lo Stato dal quale dobbiamo trarre costantemente tutta la nostra vita economica» . E ha così tentato di attenuare l’impressione della parola «direzione». Ma in realtà egli aveva parlato di direzione e in realtà si tratta di direzione. Ora il mondo è piccolo e le nostre campagne, le nostre discussioni, i nostri dibattiti non si svolgono semplicemente alla radio italiana e nelle nostre grandi piazze, ma si svolgono anche alle radio di tutto il mondo, specialmente alla radio degli Stati satelliti della Russia. Vi dirò dunque che talvolta trovo nella radio di Mosca, della Cecoslovacchia o di Budapest aiuto in certe interpretazioni. È così che recentemente, celebrandosi l’anniversario della Repubblica cecoslovacca, il presidente della Repubblica faceva un discorso in cui interpretava che cosa per i comunisti e per un governo comunista voglia dire direzione dell’unione sovietica. Egli diceva queste parole: «a nessuno è lecito dirsi comunista se nega l’aiuto al partito che è la salvaguardia del proletariato, se incrina il principio dogmatico di Marx, di Engels e di Stalin, se non accetta l’autorità che promana dalla Russia e dal suo grande capo». Questa è la direzione sovietica, questo è quello che intendono specialmente Secchia e coloro che ne interpretano il pensiero vero. Questa è la parola d’ordine, questo è il dogma principale assoluto della politica dei partiti comunisti che vogliono restare fedeli. Voi sapete che uno dei lati loro meno simpatici e che li distingue dagli antichi socialisti come Turati e Treves, che sapevano difendere la loro bandiera attaccando la borghesia, è quel loro ricorrere a tutte le trasformazioni, a tutti i giuochi di prestigio per penetrare entro il nemico prima che il nemico se ne accorga. Ricorderete l’ultima volta il grande mantello di Garibaldi che doveva coprire tutte le falci e martelli. Oggi, invece, nella grande piazza di Bologna si cercherebbe invano lo stemma del Partito comunista. Niente falce e martello. Trovai due torri. Dicono che il comunismo a Bologna si chiama due torri, ma le due torri sono la storia di Bologna, sono la nostra storia, sono la nostra civiltà. Oggi ricorrono alla così dette liste indipendenti. Una volta liste indipendenti erano quelle degli osti i quali, secondo un vostro romanziere, fanno gli osti e non si occupano di partiti e tirano a vendere il loro vino. Una volta quelli erano gli indipendenti innocui, i quali non volevano correre troppi rischi e preferivano battersi senza scaldarsi troppo. Adesso i comunisti hanno inventato questa parola: «indipendenti». Indipendenti da chi? Indipendenti da tutti fuorché da loro che li educano. Ma si può essere indipendenti, chiusi nel proprio guscio, insensibili a quello che succede al di fuori? Si può essere indipendenti dalle tragedie del mondo quando queste tragedie sono nostre e vostre, sono di tutti perché sono nelle nazioni e nei rapporti internazionali e non è possibile sfuggire al mondo? Il mondo è diventato piccolo e tutto il mondo è Milano e Milano è tutto il mondo. Ora non è a caso che i signori del Msi hanno trovato protezione benevola e qualche sorriso amichevole oltre ad alcune firme per presentare la loro lista. Non è a caso che i signori Pettinato e Almirante si vantano di essere eredi della Repubblica sociale. Io ricordo – e voi lo dovreste sapere – la Costituzione sociale di Castelvecchio in cui i neofascisti repubblicani si vantavano di superare il comunismo, di fare meglio e più dei comunisti nei rapporti di lavoro, e ricordo pure che essi inaugurarono la loro attività piantando in ogni provincia un Tribunale speciale e uno, particolarissimo, per i membri del Gran Consiglio. Quando ricordo questo e penso alle analogie e penso alle cosiddette Repubbliche popolari se non sociali nelle quali si innalzano le forche dei Tribunali; quando penso che gli stessi princìpi hanno condotto alla fucilazione i membri del Gran Consiglio compresi Ciano e De Bono che pure, dal loro punto di vista, avevano bene meritato durante tutta la loro vita, quando penso a tutto questo e guardo alla soppressione dei partiti avversari avvenuta da parte delle Repubbliche popolari dei Balcani, allora dico: non è apparenza ma è dunque vero quello che diceva Visinskij nel 1926 e cioè che fra i due estremi esistevano delle rassomiglianze. Ora, badate bene, non una parola voglio dire contro le singole coscienze. Rispetto i giovani i quali si entusiasmano al pensiero della patria, si organizzano e credono con questa azione di assicurare la consistenza, di assicurarle l’avvenire e di rivendicare la dignità della nazione. Tutto questo è rispettabile, è comprensibile. Ma tutto questo si può compiere, si può fare senza prendere ed assumere senza beneficio d’inventario quella triste eredità cui ho accennato. Soprattutto senza lasciar credere che si possa ricorrere, in mancanza di libertà di discussione, alle bombe, come è avvenuto recentemente. E avrete letto la notizia dell’arresto avvenuto ieri, solo ieri, perché uno dei principali responsabili, che doveva essere arrestato come supposto autore di quegli attentati, è ritornato in Italia solo adesso da un recente Congresso internazionale fascista. Alla Camera io ho detto: signori, noi siamo per la pacificazione; quanti vogliono entrare in democrazia e col metodo democratico ben vengano; i partiti sono aperti . Ma non possiamo accettare il sospetto che si adoperino mezzi violenti. Prove! In quel momento le prove non le potevo offrire ma avevo la sensazione che fossimo sulla buona strada. Spero che l’autorità giudiziaria nei prossimi giorni possa dare queste prove. E io confido che questa lezione data a dei giovani, i quali, forse non avendone l’intenzione si lasciavano avviare per strade che sono in genere percorse dai rivoluzionari di sinistra, farà convertire tutto il movimento verso l’ordine, verso la patria, che è la patria di tutti, purché vi sia dignità e rispetto della nazione e della libertà democratica. Non ci si dovrebbe forse nemmeno occupare di questo episodio. Ma il passato amici miei ci insegna qualche cosa. Molti di coloro che sono qui ed hanno assistito al sorgere del nazismo in Germania debbono ricordare quello che è avvenuto. La prima guerra mondiale era cessata solo perché il capo del governo era allora Hindenburg e il capo di stato maggiore che era Ludendorff avevano dichiarato al loro Quartiere generale che le truppe non potevano più resistere e che un imminente attacco delle forze alleate le avrebbe sgominate. Allora gli uomini politici trattarono per la pace, ma già serpeggiava nella gioventù orgogliosa questo pensiero: non era possibile ammettere che un esercito venisse soverchiato da forze superiori, non era possibile ammettere che l’esercito tedesco fosse battuto, bisognava spiegare questo armistizio e questa pace col tradimento. Ed allora si creò, si consolidò la leggenda che la prima guerra mondiale fosse stata perduta dalla Germania per il tradimento dei propri capi. Ecco perché ammaestrati da questa leggenda che poi portò alla creazione del movimento nazista hitleriano che mandò tanti giovani nella fornace ardente che doveva incendiare il mondo, ecco perché oggi si sente la responsabilità di avvertire tutti e di avvertire i giovani che è una leggenda quella che la pace e l’armistizio siano stati opere di tradimento e che la guerra sia cessata non per la preponderanza delle forze che avevano già invaso la Sicilia e minacciavano l’Italia meridionale, non per impossibilità a resistere a forze soverchianti; e la cosa non può meravigliare quando si sappia in quali condizioni di impreparazione la guerra era ingaggiata: si accusano gli uomini politici, gli uomini democratici della responsabilità della perdita della guerra e non si tiene conto che se ciò da una parte è dipeso dal destino dall’altra è dipeso da coloro che la guerra ingaggiano senza preparazione, senza ragione e soprattutto senza morale e senza giustizia. Mi trovavo a Genova quando mi si portò una dichiarazione dei Vescovi nella quale si diceva: noi rispettiamo la libertà di tutti, ma abbiamo il dovere di ammonire che le elezioni come si presentano decidono di una cosa molto importante; non soltanto decidono di cose amministrative, ma dell’indirizzo generale della politica delle amministrazioni che deve dare un indirizzo generale alla società italiana. Togliatti, Terracini e Nenni ne hanno qui parlato e bisogna che io dica il mio pensiero a proposito di questo intervento. Terracini ha detto che le forze governative sentendosi deboli si sono affrettare a chiedere il prete al capezzale. No! Noi siamo rimasti nel campo delle politiche competizioni, nel circolo della nostra attività che è quella politica e quella dello Stato e non siamo affatto entrati nel circolo di attività che è della Chiesa. La Costituzione dice all’art. 7: lo Stato e la Chiesa cattolica sono ciascuno nel proprio ordine indipendenti e sovrani. E l’art. 8 dice: «tutte le confessioni religiose sono ugualmente libere davanti alla legge». Ebbene questa è la nostra norma di condotta quando dobbiamo fare delle leggi, quando dobbiamo applicarle, quando dobbiamo prendere delle decisioni. Ma ciò non toglie che non abbiamo in qualsiasi modo il diritto di intervenire quando la Chiesa si rivolge nella sua sfera di competenza e dice: se siete battezzati e cresimati e vi riconoscete fedeli alla Chiesa tenete conto ed ascoltate il nostro suggerimento. Questa è questione che si ha da risolvere tra i fedeli, tra il maestro che insegna e l’allievo che accetta. Se non accetta l’insegnamento, ci pensi lui, ma il maestro ha il diritto d’insegnare perché si trova nel suo campo, nel campo della morale pubblica. E ditemi un po’: forse che noi democratici, noi che abbiamo scritto nella Costituzione l’obbligo morale del voto dovremo lagnarci se oltre a parlare dei peccati individuali, di mancanze individuali, la Chiesa coglie anche l’occasione di dire che c’è una responsabilità collettiva? Amici, una volta non c’era tutto questo; vi era la coscienza del Re, era la coscienza del capo dello Stato, era la coscienza del dittatore o del Sovrano assoluto. Oggi noi siamo in democrazia. Oggi i sovrani siamo noi tutti e i responsabili siamo noi e siamo tutti. Del resto io dico che la Chiesa ha il diritto di difendersi quando si trova nell’annuario pontificio e che la tale Diocesi è vacante, quell’altra è vacante, qualcuno è morto, molti altri sono in prigione, 34 vescovi e arcivescovi cattolici sono in prigione o mandati via dalle proprie Diocesi. E non vi racconto dei molti altri casi consimili. E se questo venisse fatto in nome di particolarismi religiosi o in spiegazione di una legge eterna si potrebbe capire, ma questo invece viene fatto contro la libertà di pensiero. Ora la libertà politica si perde ove si perde la libertà religiosa. E sappiamo che la libertà religiosa è legata alla libertà politica e se si perde l’una si perde l’altra. L’on. Nenni, nel suo discorso, che io, naturalmente, ho letto nello stenogramma , ha fatto un discorso molto moderato, molto saggio, molto bravo. Dico la verità che se avessi la fortuna di sentire un linguaggio così pacifico, sobrio e bonario quando Nenni parla dai banchi socialcomunisti, mi sentirei consolato e attenderei con pazienza il ritorno di questo esulo mio ex ministro degli Esteri che mi pare si trovi tanto male in quella mala compagnia. Ricordo in Parlamento quando Togliatti, Secchia e gli altri rappresentanti del comunismo puro urlavano alzandosi: noi non combatteremo contro la Russia, dall’altra parte si chiedeva: neanche se la Russia attaccasse l’Italia? È impossibile – si rispondeva – non combatteremo mai. Io allora volsi lo sguardo verso la faccia sorridente di Nenni. Ho sperato che si alzasse. Non s’è alzato. Non s’è alzato lui che poteva dire una parola coraggiosa e distinguersi dagli altri. Oggi alla vigilia delle elezioni parla di neutralità. E dice: no, non combatteremo mai contro la Russia e parla di difesa fisica. Vorrei soltanto sapere che cosa vuol dire con la difesa fisica. Difesa della frontiera fisica? Vorrebbe forse dire che abbiamo il diritto di difenderci quando siamo a tre passi da chi ci spara? E se ci sparano dall’alto e se ci attaccano dal mare; se un attacco generale viene portato al nostro Stato allora bisogna essere forti ed avere almeno le truppe in proporzione. La Svizzera che ha quattro milioni e mezzo di abitanti ha speso 223 miliardi mentre noi che siamo in 47 milioni ne abbiamo stanziati 250. Ed oltre a questo noi dovremmo avere anche le montagne della Svizzera e non i mari aperti e dovremmo avere le materie prime, il carbone, il grano, il pane, onorevole Nenni! Tutto questo nella tua neutralità dove lo trovi? Ti difenderai da solo, con che cosa? È una neutralità della quale finora non avevi mai parlato, mentre ora parli delle immense spese che gli italiani non possono sopportare perché dovremmo costruire l’aviazione di ogni specie, le bombe di ogni specie; e tutto questo da chi lo potremmo avere nel caso disgraziato di un attacco? Lo possiamo avere dai nostri alleati perché è un atto di difesa che è previsto dal nostro dovere. Dio disperda questa visione. Non credo alla guerra, la odio. Nessuno vuole la guerra. Ma quando si è responsabili, quando un bel giorno ci trovassimo nella situazione, noi che non vogliamo la guerra, che qualcuno la voglia? Ed allora bisogna almeno pagare una piccola polizza di assicurazione. Che forse quando voi fate una polizza d’assicurazione avete deciso di suicidarvi e di buttarvi dalla finestra? È Nenni a fare qui accapponare la pelle ricordando quello che è successo nel ’40. Ma allora c’era un altro che comandava e sosteneva che per fare un grande popolo bisogna portarlo al combattimento magari a calci nel sedere. Questo era il pensiero dell’uomo. Ma non vorrà mica pensare l’amico Nenni che intorno a me o in me ci siano simili pazzie o simili coscienze e non vorrà certo credere che noi abbiamo concluso un patto di difesa che sia automatico e che al momento decisivo non possa sempre essere interpretato con lealtà dal Parlamento. Noi non ci siamo uniti a dei pazzi, a dei dittatori ma a veri socialisti democratici come quelli della Francia, come quelli del Belgio, come quelli dell’Olanda e della Svezia, come i laburisti d’Inghilterra. Credete che questi uomini siano dei pazzi? Credete che specialmente l’Inghilterra che ha fatto lo sforzo massimo per una riforma sociale compia di queste pazzie e per follia si mette a provocare la guerra? Voi sapete che essere alleati di questa gente, essere alleati della democrazia americana significa cercare di avere tutte le garanzie possibili. Voi avete visto quando un generale in America, che era un generalone di cui non abbiamo l’idea, idolatrato dal pubblico, aveva dato segni di poca avvedutezza e di poco accorgimento partecipando eventualmente o rischiando una guerra sia pure a titolo di difesa come quella di Corea, avete visto come un semplice borghese come Truman, appoggiato da altri militari, da altri borghesi e soprattutto dal popolo, ha avuto il coraggio di mandare via questo generale. Ditemi voi dove è successo questo: presso un dittatore o presso un altro Stato dove c’è la democrazia. Ditemi voi se saremmo più garantiti se fossimo alleati di uno Stato come la Russia o di altro Stato suo satellite dove a governare vi sono dei marescialli o borghesi che diventano militari. Avremmo forse così la possibilità di garantirci maggiormente la pace? Si fanno sforzi concordi per riunire l’Europa. So che le cose vanno adagio. Vi sono problemi difficili, interessi contraddittori da mettere insieme, diverse civiltà, diverse culture da conciliare. Ma è un pensiero sano, un pensiero che noi italiani, popolo troppo grande per un paese troppo piccolo dobbiamo sviluppare. Amici miei, a me pare che Nenni non sia neutrale nell’animo e ha ragione Togliatti quando dice che non è neutralità l’atteggiamento strategico e tattico che si può adottare in un certo momento, ma nel cuore non si può essere neutrali, nel cuore in fondo si ha una concezione o filobolscevica o antibolscevica e io ho paura che Nenni sia dall’altra parte e ho paura che se non è proprio belligerante è cobelligerante. Ad ogni modo può essere che mi sbagli. Se l’on. Nenni ha fatto un passo verso la liberazione dal dogma bolscevico e lo ha fatto qui a Milano, faremo mettere una lapide per questa sua conversione e sarei lieto di questo dibattito che lo ha costretto a incamminarsi verso la luce e verso la verità. Ma sarà vero o appartiene esso a quelle missioni che vanno a far saltare le mine che isolano il partito socialcomunista dal resto della nazione? Non so, sarebbe crudele voler essere profeti; non bisogna mai disperare quando penso a Nenni che fu per un paio di mesi mio ministro degli Esteri e andavamo tanto d’accordo quando si trattava di salvare Trieste. Prendete un italiano, liberatelo dalla coccia di certi dogma di partito e mettetelo in posizione di responsabilità, ma deve essere un italiano che non sia passato attraverso la scuola di fanatismo della Russia perché allora la coccia è dura e non so se c’è la possibilità di redimerlo. Nenni ci accusa di essere un governo debole che tollera la disintegrazione, lo sciopero dei funzionari, lo squadrismo. Ma che cosa ha fatto lui col suo giornale? Non ha fatto altro che sollecitare continuamente questa lotta di classe, gli scioperi, le agitazioni, togliendo la speranza nella giustizia degli uomini e nella buona volontà del governo. Che cosa è lo spirito che muove in questa campagna che fa assieme al suo collega di cobelligeranza? La disoccupazione. Si dice che io non avrei tentato tutti i mezzi per fronteggiare la disoccupazione. Non è vero che la disoccupazione sia aumentata: è diminuita, è diminuita per i continui sforzi fatti per contrastarla. Ma, mi dicono, la tal fabbrica si chiude. È un’accusa infame quella secondo cui il governo per capriccio o per certi interessi smobiliti la nostra industria metallurgica. Abbiamo dato aiuti per 60 miliardi e se qualche volta non siamo riusciti a regolare le cose è perché invece di collaborazione abbiamo trovato delle ostilità. Quando si parla delle fabbriche che si liquidano non per seppellirle, ma per fare un’altra società, bisogna dire che ogni occupazione ha distrutto ogni possibilità di commesse, ha tolto ogni possibilità di lavoro. È un’accusa infondata quando si dice: non fate niente, c’è la mortagora, non fate nulla. Gli indici della produzione industriale dimostrano il contrario. È vero che ci sono delle cose che ancora non vanno. Tanti miliardi sono stati spesi e tuttavia non basta. Non siete contenti voi, non sono contento io, non è contento nessuno. Ma ditemi voi se nel dopoguerra c’è qualcuno di contento nel nostro paese, nelle nostre città. Le esigenze, i bisogni naturali, tutto questo crea inquietudine. Ma sta di fatto che era tutto da rifare, tutto da ricostruire. Dire che non abbiamo ricostruito nulla è un po’ troppo. Io penso che se alla direzione della produzione del metano ci fosse stato un comunista, su tutte le cantonate avreste visto attribuire a gloria del partito queste perforazioni e questi progressi. Oggi la rete dei metanodotti è in continuo sviluppo e ci assicura sempre nuove fonti di energia. Questo è servire il paese. Del resto voi milanesi siete gente che girate il mondo per il vostro commercio e le vostre industrie e ne abbiamo avuto una magnifica rassegna dalla esposizione recente. Voi avete visto città e avete potuto osservare e controllare in Isvizzera, in Francia una voce sola, che l’Italia si è rifatta presto. Dopo la prima guerra mondiale dieci anni ci sono voluti per arrivare al livello di prima, dopo questa guerra siamo arrivati a superare il livello prebellico e tutto questo senza negazione della libertà. Da parte dei commercianti si parla di certi ambienti statali e si fa il confronto con altri paesi, ma dovete sapere che ci sono aziende che dall’estero vengono in Italia perché in Italia c’è la libertà e la possibilità di lavorare e questo abbiamo fatto soprattutto con la fiducia massima nella energia della nostra media industria e soprattutto con la fiducia che quelle forze che hanno contribuito a salvare la nazione contribuiranno a ristabilirla del tutto. Amici miei, nonostante questo, siamo in una Repubblica mutilata. Voi avete un’idea curiosa della Repubblica. La Repubblica non è soltanto una Camera, un governo, un presidente della Repubblica. Questo è uno schema infantile per i bambini. La Repubblica ci sarebbe se ci fossero un Consiglio nazionale economico, una Corte costituzionale, ecc. Sapete bene che la parte essenziale della Repubblica parlamentare invece è il governo e il Parlamento. E in Parlamento non si fa altro che dell’ostruzionismo, c’è chi vota sempre contro. C’è chi frappone difficoltà articolo per articolo e tutto trova sbagliato, tutto giudica male; non c’è mai niente di buono. Niente, neanche una legge hanno votato! È mai possibile? È mai possibile che tutta la verità sia dalla loro parte e gli altri siano soltanto degli zotici, dei delinquenti sociali per dire la loro parola? Si dice: revisione del Trattato! Volete rivedere le clausole militari? Ebbene allora io dico che abbiamo richiesto il riconoscimento solenne di maturità per la nazione italiana. Siamo maturi ormai, siamo eguale agli altri nei rapporti internazionali, siamo eguali ma vogliamo che ce lo scrivano, che ce lo riconoscano. Una volta si è mancato imponendo delle sanzioni limitative come fossimo un popolo che meritasse le umiliazioni e i controlli più severi. Vogliamo che questo ci venga tolto, ma che venga riconosciuto solennemente. Naturalmente non domandiamo semplicemente l’abolizione delle clausole militari. Questo è una parte di tutto il Trattato. Ci doveva essere indipendenza su tutto senza che ci venissero limiti da nessuna parte. Noi abbiamo lanciato l’idea e lasciamo che si maturi la situazione internazionale e se i quattro sono raccolti adesso a Parigi per combinare la Conferenza della pace riusciranno nel loro compito non saremmo noi a creare difficoltà e complicare la partita. Quello che noi vogliano è che quando si tratti di questioni che ci interessano ci facciano partecipare alle decisioni. Nessuna intenzione contro l’Albania, stia tranquilla l’Albania per quello che riguarda noi. Abbiamo altro da pensare cha all’Albania. Amici miei, un’ultima parola. Io poi, oltre che presidente del Consiglio, sono anche presidente del Consiglio nazionale della Democrazia cristiana. Mi si perdoni dunque se dico qualcosa che può essere giudicato un po’ parziale per il mio partito. Penso sempre che sia necessario per la vita costituzionale italiana un partito di centro cha sia un partito di massa che con le sue direttive di equilibrio e di giustizia sociale rappresenti e componga in sé l’unità strutturale della nazione, senza pretenderne la esclusività ma costituendone il nucleo sostanziale. Il nostro è un partito che ha profonde radici spirituali nella nostra storia, partito riformatore che attinge alle idee cristiane l’impulso rinnovatore, partito di libertà perché accettiamo tutte le norme di tolleranza e di rispetto reciproco della convivenza civile che la Costituzione impone e riafferma. Ma è anche vero che tale visione larga presuppone che d’altra parte non si faccia il gioco dell’avversario, quasi che il venir meno di un partito di centro non costituisca un pericolo per la democrazia e il conservarlo almeno fino a che rappresenti lo spirito e le classi sociali che lo legittimano non sia interesse di tutti i partiti democratici. La legge dell’apparentamento è una legge che aumenta la libertà di voto ma se ne abusa quando si utilizza per sprecare il voto, per renderlo strumento di pura affermazione di postulati. Comunque nel collegamento è una solidarietà finalistica che implica lo sforzo di attrarre nella propria orbita elementi affini dello schieramento democratico e nella fusione degli sforzi sarà la vittoria democratica. Amici ho finito. Durante il mio pellegrinaggio che qui finisce andando di città in città per parlare al popolo raccolto sulle piazze giunsi una sera sul tramonto a Ravenna a Sella Marina dove il Po discende e quasi per reazione spontanea a questo nostro affannarsi e agitarsi contro il pericolo di nuove guerre e per l’ansia che ci punge per le interne discordie raccolsi il pensiero tra i monumenti di un impero spento. Anche gli imperi, anche le Repubbliche possono morire, anche la civiltà può tramontare. Cercavo io qualche cosa di sicuro, di incontestabile, di eterno che riaffermasse la nostra fede nei destini della patria, che fosse il segno supremo della nostra storia, l’ancora della nostra speranza, la sorgente perenne della nostra civiltà e piegai le ginocchia dinanzi alla tomba di Dante. Egli che aveva battagliato per la libertà politica aveva infine riposato nel poema della redenzione e della libertà religiosa. Vi arde la lampada di Trento e di Trieste e invidiai i sacerdoti che custodiscono quel luogo. Sembra strano che chiudendo questa rumorosa battaglia elettorale in mezzo a questa Milano meravigliosa per le opere sonanti delle sue industrie e per il ritmo febbrile dei suoi commerci, io chiuda con un pensiero quasi contemplativo. Ma mi è parso che questo ci sollevasse un poco al di là dell’attimo che fugge, alle sorgenti spirituali della nostra storia e ci inculcasse il senso del dovere al di sopra delle questioni quotidiane: il dovere di garantire che alla eterna fontana di cui parla Dante possano attingere vita e vigore anche i nostri figli e i nostri nipoti. 