Ho già avuto occasione, in varie lettere indirizzate al tuo Ministero, di manifestare il mio punto di vista sulla questione degli alto-atesini a suo tempo emigrati in Austria, che hanno presentato domande di riacquisto della cittadinanza italiana . Ad essi, come ben sai, il Governo austriaco aveva concesso sin dal 1945 un’equiparazione di fatto ai propri cittadini. Venne poi l’Accordo di Parigi, recante l’impegno per l’Italia di rivedere con spirito di grande equanimità il regime delle opzioni risultante dagli «accordi» del 1939; e venne la nostra legge per la revisione delle opzioni, riconosciuta internazionalmente, e dal Governo austriaco formalmente per mezzo di una sua delegazione nel novembre ’47 , come soluzione sotto ogni riguardo soddisfacente del problema. Mentre, assolto il proprio impegno nel campo legislativo, l’Italia continuava a darvi la più leale attuazione nella procedura d’esame e di decisione delle domande «riopzione» per la cittadinanza italiana, sopravvenne il fatto nuovo e inopinato coronamento di una lunga e intensa propaganda svolta in Austria da varie organizzazioni per favorire le riopzioni, il Governo austriaco deliberava il 2 novembre 1948 di privare dell’equiparazione ai cittadini austriaci loro accordata sin dal 1945 quanti non chiedessero di riacquistare la cittadinanza italiana. L’effetto della pubblicazione del deliberato, avvenuta il 27 novembre, è stato immediato e totale: posti di fronte alla prospettiva d’essere ridotti allo stato di apolidi, e conseguentemente di perdere le loro posizioni negli impieghi, nei commerci, nelle professioni, gli alto-atesini non hanno avuto più scelta: hanno rioptato. Negli ultimi due mesi utili, il ritmo della presentazione delle domande di riopzione è salito vertiginosamente, sino a comprendere la quasi totalità degli interessati. Tutto ciò è stato estesamente posto in evidenza nella perspicua interpellanza svolta l’11 s.m. dal senatore Bisori , il quale concludeva, sostanzialmente, con il suggerimento al Governo di considerare inficiate da vizio della volontà le domande presentate dopo il deliberato austriaco. In risposta all’interpellanza, il sottosegretario alla Presidenza, dopo aver riferito circa i passi già fatti senza alcun esito soddisfacente presso il Governo austriaco, rendeva noto che il Governo italiano aveva già fatto sapere a Vienna di riservarsi ogni opportuno provvedimento circa le riopzioni in questione. È mio avviso che, di fronte al deliberato austriaco del quale può essere forse messa in dubbio l’abilità ma non la scorrettezza politica, la posizione da noi presa debba essere mantenuta. Innocenti mi riferisce che in una riunione tenutasi ieri presso la Direzione generale degli affari politici del tuo Ministero sono state tracciate le linee per instaurare con il rispetto formale della legge, una procedura di trattazione delle domande di cui trattasi ispirata a finalità defatigatorie, in modo da procrastinare quanto più possibile la decisione e dar così tempo e motivo al Governo austriaco di rivedere in qualche modo il suo atteggiamento. Non escludo la convenienza della tattica proposta, ma ritengo desiderabile evitare in ogni modo che da parte austriaca ciò venga interpretato come un nostro ripiegamento su una posizione di acquiescenza che nulla giustificherebbe. Vengo informato che il ministro d’Austria a Roma chiederà prossimamente d’intrattenerti sull’argomento , vorrei pregarti, se, come credo, condividi il mio punto di vista, di tenerne conto per rafforzare nel rappresentante austriaco il convincimento che la riserva fin da noi espressa, e apertamente enunciata in Parlamento, sussiste in tutta la sua fondatezza e in tutte le sue possibilità di sviluppo, tra le quali non è da escludere quella di una integrazione della legge sulla revisione delle opzioni che tenga conto del grave turbamento portato nella materia dal deliberato viennese. 