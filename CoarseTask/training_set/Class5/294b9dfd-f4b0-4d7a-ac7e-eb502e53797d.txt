Oggi codesti avversari accusano noi di fare chiacchiere , mentre un programma per il Mezzogiorno è stato già impostato e i lavori si sono iniziati, si è iniziato il grande acquedotto campano, sono state appaltate le nuove strade; hanno inizio o si continuano i lavori di bonifica, di irrigazione e di trasformazione della terra. E c’è dinanzi tutto un programma di lavori per 10 anni per il Mezzogiorno, per il quale programma c’è l’impegno solenne del governo, non solo di questo governo, ma di ogni governo, perché c’è l’impegno del Parlamento. Cento miliardi all’anno sono stati riservati al Mezzogiorno per la legge di riforma e i lavori di ricostruzione. Il programma per la Puglia è stato determinato in 154 miliardi di cui 28 il primo anno che s’inizia adesso. La Cassa del Mezzogiorno cui è affidata la realizzazione di questo primo piano è un organismo composto di tutti meridionali ed ha in mano le somme necessarie per agire. Per quel che riguarda in particolare Taranto, si sono costruiti con il solo piano Fanfani 144 alloggi per 300 milioni, sono in corso di costruzione altri 752 alloggi per oltre un miliardo di lire. Ciò nonostante non sono abbastanza contento perché non tutti i danni sono riparati, non tutto quello che è stato distrutto è stato rifatto, non tutto quello che si può ricavare dalla terra è stato ricavato. Siamo di fronte ad un lavoro che impegnerà più di una generazione. Questo è solo il principio ma si arriverà certamente a fare del Mezzogiorno una zona ricca, più di altre, ad aggiungere industrie a quella che sarà la fecondità della terra rinnovata. Purché al governo non manchi il conforto, l’appoggio delle popolazioni. Quanto a Taranto essa deve ridiventare quella che era una volta e ancora di più perché crescente è la sua popolazione. Taranto deve acquistare la sua importanza nel Mediterraneo perché essa è uno dei grandi polmoni dell’Italia sul mare. Già i suoi cantieri e i suoi arsenali sono in ripresa mentre nel non lontano 1948 si parlava ancora con angoscia dell’eventualità di una chiusura dell’Arsenale e del Tosi, mentre oggi c’è la sicurezza che i cantieri e l’Arsenale e le altre industrie lavoreranno. Perché il lavoro aumenti e aumenti la sicurezza e la serenità del lavoro occorre fra i dirigenti e i lavoratori una maggiore collaborazione, una mutua fiducia. Dopo aver affermato che anche il problema del ponte girevole, uno dei problemi più sentiti dalla città, sarà risolto con la costruzione del tunnel, se si realizzerà una efficiente collaborazione fra la popolazione e tutti gli Enti interessati, riferendosi a un manifestino volante messo in circolazione dai comunisti e contenente l’accusa del governo di asservimento allo straniero, il presidente del Consiglio ha rilevato che la predica viene da un pulpito squalificato in quanto i bolscevichi sono pronti agli ordini degli stranieri. L’Italia ha invece stretto con le nazioni occidentali un patto di alleanza, da eguale a eguale, in piena dignità. Essa non attaccherà nessuno ma se invece ad un certo momento qualche cosa succedesse al di fuori della nostra volontà, essa sarebbe garantita nella difesa delle sue frontiere, delle sue e dei suoi mari. Ai valorosi alpini che guardano le frontiere e che hanno dimostrato recentemente a generali stranieri le loro straordinarie capacità di soldati, l’Italia è fiera di poter aggiungere i suoi valorosi marinai. Ma essa ha il dovere di dotare di mezzi e armi moderne tutti i suoi soldati perché essi possano compiere il loro dovere senza essere inutilmente sacrificati come invece è avvenuto nell’ultima guerra. Ho sentito con orgoglio i nostri ammiragli riferirmi che le nostre navi e i nostri marinai nei confronti delle navi e dei marinai alleati raccolti a Malta hanno fatto recentemente una splendida figura, ristabilendo il prestigio della Marina italiana. Lasciateci il tempo e lentamente, come i nostri mezzi permetteranno, noi ricostruiremo una Italia che non attaccherà e offenderà nessuno, ma che sarà pronta a difendersi qualora ci attaccassero dall’altra parte. De Gasperi ha ricordato poi l’accusa che gli vien mossa dai socialcomunisti di preparare la guerra. Gli hanno chiesto se è favorevole all’incontro dei cinque proposto dai partigiani della pace. Ed egli lo è senz’altro, anche se è convinto della cattiva volontà di una parte di mettersi d’accordo. Così come è incontrovertibile il diritto dell’Italia di partecipare ad un tale convegno qualora si arrivasse a discutere di questioni nostre come quella di Trieste e dell’emigrazione. L’oratore ha ironizzato su questa affermazione di pace dei comunisti, rilevando che se veramente desiderassero una pacificazione, potevano dimostrarlo in Corea, mentre hanno sempre risposto negativamente a tutti i tentativi partiti dall’ONU o da altre nazioni. Egli ha altresì ricordato la teoria comunista delle aggressioni che, ha detto, può essere valida per quei paesi non liberi nei quali non si leggono giornali stranieri, non si ascoltano radio straniere, non si hanno contatti di nessuna sorta con il mondo libero. Ma è folle credere che tali teorie possano attecchire in Italia dove si comprende facilmente che chi avanza attacca e chi indietreggia è attaccato. Questa ostinazione di volere dimostrare che coloro che hanno attaccato sono stati aggrediti, quando la verità è così chiara, questo tentativo fa nascere il sospetto che se avvenisse qualcosa di simile in Europa, che Dio non voglia, vicino o lontano dalle nostre frontiere, i nostri comunisti ripeterebbero anche contro la patria lo stesso ragionamento. Da questo grande porto che s’apre sul mare io ricordo che non abbiamo potuto mantenere le colonie perché erano state perdute nella guerra. Abbiamo però riattivate le comunicazioni, ripreso i rapporti di collaborazione con gli italiani che stanno in Libia e in Eritrea, che sono fierissimi patrioti e che riguadagnando le posizioni morali ed economiche daranno ancora la possibilità all’Italia di espandersi non politicamente, non militarmente, ma con i suoi commerci, con le sue iniziative, con la forza del suo lavoro. Ieri ho ricevuto il governatore della Somalia, Fornari. Egli mi descriveva come il popolo somalo affidato alle nostre cure per dargli reggimento libero, ci sia riconoscente. Gran parte delle truppe che avevamo mandato in Somalia è stato possibile ritirare e sostituire con i somali e vedremo tra poco circa 900 somali partecipare al potere legislativo ed esecutivo del territorio sotto forma consultiva. Noi stiamo compiendo in Somalia qualche cosa di nuovo, qualche cosa di non mai tentato; e occorre l’appoggio e la cooperazione di tutti gli italiani che vivono in patria, ai quali non può certo sfuggire la responsabilità che ci siamo assunta di fronte al mondo. La soddisfazione data al nostro paese nell’affidargli la missione di preparare, in nome delle Nazioni Unite, la Somalia alla maturità sarà successo della democrazia e successo delle Nazioni Unite. Preparando la Somalia all’indipendenza noi renderemo un servizio preciso, oltre che al territorio sotto tutela, alle Nazioni Unite e all’Italia. Sarà per noi nuovo titolo di merito e nuova opera di civiltà. Il colonialismo nella sua antica concezione è in via di scomparire; e l’Italia ben consapevole della individualità nazionale che si va profilando in Africa, ha optato per la politica della cooperazione, della comprensione, dell’incoraggiamento alle aspirazioni delle popolazioni africane. L’Italia vuol essere all’avanguardia di quel movimento che tende a sostituire, al vecchio colonialismo, l’amicizia e la collaborazione con i popoli indigeni, attraverso il proprio lavoro e le proprie iniziative. Nel quadro dello sforzo ricostruttivo, grande importanza spetta all’emigrazione. Si sono già raggiunti dei buoni risultati. L’Italia ha insistentemente richiamata l’attenzione di tutti gli Stati sul problema dell’emigrazione. Noi abbiamo sostenuto che il problema dell’emigrazione e del libero trasferimento della manodopera è condizione indispensabile per la ripresa economica internazionale. A parte le difficoltà d’ordine interno dei vari Stati, l’emigrazione non è la più facile impresa di una volta perché si tratta di creare l’ambiente per il lavoratore che deve partire dall’Italia non più alla ventura o in miseria ma con l’assicurazione di trovare lavoro e condizioni buone di vita per sé e la famiglia. Quindi occorrono trattative internazionali, insistenti, laboriose. Queste trattative hanno già avuto buoni risultati. Possiamo dire che questo problema è considerato ovunque non più esclusivamente italiano ma europeo e mondiale. Sarà in Italia che si terrà nell’ottobre prossimo la grande conferenza internazionale – la prima del genere dopo la guerra – che dovrà occuparsi dell’emigrazione. Il governo italiano ha voluto che questa conferenza, alla quale converranno 30 nazioni, si tenga a Napoli perché abbiamo sempre riconosciuto che si tratta di un problema che interessa soprattutto il Mezzogiorno. Egli ha quindi negato che questo sia un ripiego dell’incapacità di creare possibilità di lavoro in patria, tanto è vero che le cifre dei disoccupati sono inferiori a quelle di qualche anno fa. Gli è che il nostro popolo cresce di oltre 400 mila unità all’anno e che bisogna perciò far necessariamente ricorso all’emigrazione. Della quale peraltro non bisogna vergognarsi perché l’emigrazione ci ha dato in tutte le Americhe e in certi paesi d’Europa dei collaboratori ferventi nei momenti critici. Nulla è perduto del sangue italiano se si sanno coltivare quei legami con i nostri emigrati per cui essi diventano ambasciatori in terra straniera del popolo italiano e ci fanno onore con le loro dimostrate capacità di lavoro, di iniziativa e di realizzazioni. Tuttavia il governo perseguirà sempre più decisamente l’obiettivo di creare il maggior numero possibile di occasioni di lavoro in patria. In questi tempi così tristi una fiamma di speranza è accesa dal metano con il quale si spera di sostituire una parte del carbone che importiamo e di potenziare le nostre industrie e di occupare una maggiore quantità di manodopera. Il presidente del Consiglio è quindi passato a rispondere a un’altra accusa degli avversari che imputano al governo di non pensare alla dignità dell’Italia, al sentimento nazionale. Egli ha ricordato quali erano le condizioni dell’Italia dopo il ’45, con le eredità di una guerra sciagurata trasformatasi in guerra civile per colpa della Repubblica sociale; ed ha esortato i giovani che abbiano veramente il sentimento della patria nel cuore, a non costringerlo a risollevare quel velo con cui furono coperti gli orrori della Repubblica sociale. Ha ricordato che la Repubblica fascista non solo asservì l’Italia allo straniero ma consegnò ad esso tutto l’oro della Banca d’Italia alla Germania e giunse a far fucilare due valorosi ammiragli, Campioni e Mascherpa, che in nome del governo legittimo avevano compiuto il loro dovere di soldati. L’altro giorno sono stato in Sicilia e in una stazione un giovanotto, con aria tracotante mi ha detto: abolite le leggi eccezionali, aprite le porte a coloro che sono in carcere. Io ho risposto: abbiamo fatto la centesima parte di leggi eccezionali che furono fatte dalla Repubblica sociale. Noi abbiamo generosamente perdonato, abbiamo tirato un velo su tutto quello che è avvenuto, abbiamo fatto una grande amnistia tanto per i neri che per i rossi. I 585 individui che ancora sono in carcere sono responsabili di delitti comuni, di omicidi, di rapine e di fatti di stragi, di sevizie. E se si vuole qualche esempio ricordo che fra essi vi sono i colpevoli dell’eccidio di Forno di Massa, dove furono trucidate 62 persone e molte altre scomparvero senza traccia perché arse vive nelle case incendiate . Né si tratta di operazioni di guerra: allora si chiamavano così anche i delitti personali. Seguite il processo della banda Carità che si fa a Lucca , seguite gli orrori che vengono scoperti. Ditemi come si può avere il coraggio di chiamarci crudeli persecutori. Non può la giustizia non tenerne conto. Ne abbiamo graziati 480. Le grazie dovevano essere concesse calcolando la gravità delle colpe, perché altrimenti non ci sarebbe giustizia di fronte alle vittime, alle famiglie delle vittime. Se questi giovani vogliono la pacificazione, non debbono ricorrere ai petardi e alle bombe, come hanno fatto recentemente, non debbono adoperarsi per dividere il popolo italiano perché poi riescano i bolscevichi a conquistare i comuni italiani. È questo il tradimento della patria. Io non ho nessun risentimento, nessun odio. Riconosco tutti coloro i quali sentono nel cuore il palpito della patria. Dico loro: non resuscitate il passato. È un brutto spettro. Dimentichiamo. Cerchiamo invece di ricostituire l’unità nazionale di coloro che vogliono veramente un’Italia libera, pacifica, democratica, integra nella sua dignità. Qui, innanzi al mare nostro, giuriamo, promettiamo di essere tutti concordi per questa Italia. 