Ho con me le bozze del vostro manifesto. Leggendole risuonano ai nostri orecchi le voci della giovinezza perché il manifesto non è e non può essere che un tentativo di aggiornamento e di ringiovanimento del pensiero fondamentale che ci ha sempre guidato. Mi pare di poterlo riassumere per quella parte che si riferisce alla vita sociale, alla linea di condotta, ai rapporti con i nostri compagni di lavoro: anzitutto è un manifesto di libertà poiché quando si parla di pluralismo sociale, si parla di famiglia e di sindacato, di Chiesa e di Stato; quando si afferma la libertà delle organizzazioni intermedie, quando si afferma che il fine della società è l’uomo e che l’uomo è anteriore allo Stato, che l’uomo, come scriveva Leone XIII, è provvidenza a se stesso sotto la legge eterna di Dio, si afferma un principio fondamentale di libertà. Il fine della Società è l’uomo: l’uomo è anteriore allo Stato. Nella prima metà di questo secolo e nell’ultimo scorcio dell’altro secolo i liberali e buona parte di essi non hanno capito che si trattava di un messaggio essenzialmente di libertà e non l’hanno ammesso perché erano dominati dalla diffidenza verso la Chiesa e, invischiati ancora nel Kultur Kampf, non avevano intravisto che i cattolici accettavano ormai la libertà come regola di condotta sul terreno politico sociale. Forse a questo malinteso ha contribuito talvolta e in qualche periodo una tattica sbagliata da parte dei cattolici, talvolta nella nostra polemica ha fatto capolino un’ingenua e anacronistica aspirazione al ritorno di forme medioevali. Vi sono state forse anche in qualche caso delle opportunità che degenerarono in opportunismo, ma resta il fatto decisivo che l’insegnamento della Chiesa proprio nei momenti più critici in confronto del fascismo e del nazismo fu rivendicazione della dignità umana, appello all’autonomia della persona; e accanto alle idee ci furono infatti le sofferenze, il martirio di tanti cattolici per la libertà, per la resistenza contro il male, nella figura totalitaria dello Stato assorbitore. La prova che nella dottrina e nella pratica fra cristianesimo integrale e totalitarismo statale non c’è possibilità di conciliazione è stata raggiunta ampiamente. Nello stesso tempo è stato provato che i princìpi fondamentali della Chiesa cattolica sono conciliabili con le regole di convivenza e di condotta in uno Stato moderno e costituzionale ispirato a giustizia e libertà. E il merito di tale prassi in alcuni paesi è dovuto a quella forma politica che si chiama Democrazia cristiana. Tuttavia una differenza resta sempre da parte di coloro che non comprendono questa nostra concezione aperta, larga, tollerante, aggiornata della vita sociale. E questo spiega perché direttive così giuste, così sane, così larghe non abbiano trionfato ancora in tutta Europa. D’altro canto noi che veniamo dalla lotta più accesa contro il marxismo abbiamo pur dimostrato ai socialisti, in quanto siano socialisti ma non materialisti, che il nostro solidarismo se non è socialismo può essere in pratica anche socializzazione e soprattutto che la nostra concezione del lavoro, della libertà sindacale, è una concezione umana libera da pregiudiziali liberiste o antidirigiste, aperta a nuove forme, a nuovo sforzi. Concezioni della proprietà tradotta nella duttile forma della sua funzione sociale, cioè proprietà al servizio della nazione e vantaggio delle classi popolari. Malintesi dunque, equivoci, spirito del male hanno ritardato il nostro cammino. Però dobbiamo aggiungere: è la storia che ha congiurato contro di noi e non solo contro di noi; è la storia che ha congiurato, cioè la guerra. Inutile discutere di Stato e di rapporto tra Stato e individui in tesi dottrinali. La guerra è annullamento della persona entro lo Stato e significa concentrazione dei poteri e scomparsa delle organizzazioni intermedie di cui si vorrebbe auspicare la funzione, concentrazione industriale e capitalistica, asservimento del lavoro, distruzione delle classi medie, ossia di un tenace fattore di progresso, di equilibrio e di ragionevolezza. Dopo la guerra non rimane in piedi che lo Stato molock, che plutocrazia da una parte e dall’altra, sembra sia fatale la più esasperata lotta di classe. La dottrina di mediazione che è quella cristiano-sociale, coi suoi princìpi di equità e di giustizia si trovano come isolati dinanzi alle rovine create dalla guerra. Lo Stato si trova fatalmente dinanzi alla rivendicazione della massa e dell’individuo che chiede al governo quello che per lo Stato fu perduto. Paralizzato ne risulta il compito delle organizzazioni intermedie. Io ritengo che sia sempre doveroso, efficace, naturale che i sociologi cattolici si adunino per riaffermare questi princìpi. Tornerà il momento in cui si potrà fare appello a queste forze intermedie per la ricostruzione e la riforma sociale. Ma se tale momento deve tornare, problema pregiudiziale, non più guerra ma organizzazione internazionale della pace. Vano sarebbe davvero adunarsi a congresso e non tenere presente la necessità assoluta di creare l’atmosfera di pace perché solo in tale atmosfera il cristianesimo può addurre ad una concreta riforma dei rapporti sociali. Non è difficile pensare alla struttura dell’organizzazione internazionale, ma è difficile creare il sentimento, il desiderio, il bisogno della collaborazione e della pace. La pace internazionale è raggiungibile solo se nella politica interna e sociale di ogni paese si creano garanzie interne di un regime umano, tollerante, socialmente giusto, politicamente libero. Perciò la pace non si conquista solo nelle conferenze internazionali ma si raggiunge soprattutto nell’interno di ogni paese creando la concordia, la collaborazione di quelle forze che vogliono veramente la pace. Noi domandiamo al mondo e ai nostri avversari una sola cosa: la libertà affinché in essa possa svilupparsi il seme del vangelo, perché è da questo seme ce si sviluppa la pace. Tolleranti verso tutti, chiediamo piena libertà e rispetto per la predicazione della parola evangelica. Non è vero che Cristo si sia fermato a Eboli, Cristo cammina ancora dinanzi a noi per segnarci le vie della giustizia e della pace. 