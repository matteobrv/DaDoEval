La ringrazio vivamente del suo cordiale messaggio. È stato per me un grandissimo piacere di incontrarmi con il segretario di Stato Foster Dulles e con il Signor Stassen per esporre le mie vedute sulle questioni politiche di comune interesse. I miei colleghi di Governo ed io siamo stati inoltre lieti di aver avuto modo di fornire ogni utile informazione sulla posizione economica e militare dell’Italia. Ho molto apprezzato le sue assicurazioni secondo cui il Governo americano continuerà a collaborare per il rafforzamento della sicurezza reciproca e per il benessere dei nostri popoli. Desidero per parte mia sottolineare che il Governo italiano condivide pienamente le sue vedute sui comuni obiettivi di pace, sicurezza e stabilità economica. Con questi propositi il Governo italiano, nell’ambito e nello spirito della collaborazione atlantica, intende fermamente continuare a dare il suo contributo alla realizzazione di quella integrazione europea che, nei suoi nobili e lungimiranti fini, offre la più sicura premessa di pace e di progresso per un mondo libero. 