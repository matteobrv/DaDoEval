Amici, credo che la mia voce, ora, vi giunga: non so se mi capite. Abbassate i cartelloni. Amici, voi avete applaudito prima all’inno del Piave: voi avete applaudito perché avete la sensazione che i giorni che attraversiamo sono giorni solenni ove conviene unirci un’altra volta non contro ordigni di guerra o formazioni belliche, ma contro il tentativo di disgregazione, contro le forze demolitrici, contro il tentativo di aggirare le nostre basi della libertà. Voi sentite che è necessario come allora fare argine non con le armi, ma argine morale, di coscienza, di volontà di difendere la libertà, l’anima interiore storica e l’indipendenza dell’Italia. Voi sentite che io non sono qui a fare l’apologia e la difesa di questo o di quel governo e nemmeno del governo che io presiedo; voi sentite che non sono qui per difendere un partito o per attaccarne un altro, io sono qui per dirvi che bisogna votare per l’Italia. Bisogna votare ricordando la storia, la civiltà, il passato e le esigenze della ricostruzione dell’avvenire. In questo paese, che in un periodo di cinque o sei anni di storia, in parte in guerra e in parte in pace, in questo paese dove i popoli si radunarono in conflitto e duramente si è combattuto e si è versato sangue per la libertà, in questo paese dove c’è stata la cooperazione di tante forze che combattevano per l’indipendenza dal totalitarismo nazista, in questo paese è più che mai nostro diritto di affermare ancora una volta che noi siamo per la pace, per la fine definitiva delle guerre e per la ricostruzione del nostro paese. Siamo ancora sotto l’impressione schiacciante di tanta storia! Non è questo un paese nuovo e che ha bisogno di trasformarsi in un paese industriale o di darsi una storia: qui la storia c’è, qui è passata ed ha lasciato l’impronta su questi monti, in questa città, in questi monasteri, in queste rocce, ed è una storia dei nostri padri che hanno lottato a difesa della libertà e dell’indipendenza e che adesso insorgono davanti a noi per dirci: «ricordatevi del sacrificio nostro e ora battetevi non più con le armi che producono il sangue, ma battetevi per la vostra affermazione politica». Io debbo parlarvi brevemente perché prima che sia stato messo in ordine il veicolo che trasporta la mia voce è passato del tempo, tempo che non posso recuperare perché ancora Caserta mi aspetta. Ho da dirvi però, che vedendo questa città nelle sue impronte di distruzione e vedendola anche nella sua prova di ricostruzione, vedendola in questo passaggio dalla morte alla vita nuova, io esprimo la speranza che un popolo concorde, volenteroso e tenace e disciplinato, così qui come in tutte le altre regioni d’Italia riesca a riguadagnare gli anni perduti per la propria economia e ricostruzione . Amici miei, Qui avrete sentito molti lamentarsi del governo. Io dico sempre che tutti si lamentano del governo, a cominciare da mia moglie quando torna dal mercato. Ma è naturale che in 5 o 6 anni non si può rifare quello che per secoli era stato costruito. In 5 o 6 anni non si può ricostruire quello che la guerra spaventosa ha distrutto con tutte le armi moderne della demolizione, non si può accontentare questa massa di italiani diventati ancora più numerosi in seguito alle nascite ed alla concentrazione sul terreno patrio di quelle categorie che potevano prima emigrare. Non si possono fare miracoli per ricostruire subito, per far rifiorire l’agricoltura e per rimettere in moto tutte le industrie. Sarebbe da falsi profeti il prometterlo! Non lo posso promettere, ma vi posso dire: guardate a tutto quello che si è fatto in questi 4 anni e diciamo se in un prossimo avvenire noi potremo dare ai nostri figli casa e lavoro. Io dico che a questo arriveremo perché il popolo italiano è un popolo di buon senso che non crede alle calunnie, ma crede ai fatti e si affida alla propria coscienza e alla consapevolezza che nella concordia si raggiungerà la meta. Io non so se a voi sia giunta l’accusa che noi tentiamo di mettere il popolo italiano in una certa psicosi di guerra e che noi parliamo di Trieste e di rivendicazione delle frontiere solo per rinfocolare il sentimento nazionalista di conquista. Questa è una calunnia non solo contro il governo, contro un partito, ma contro il popolo intero, il popolo sano che comprende benissimo di che si tratta. Amici miei, noi per la pace, per non ostacolare il consolidamento della pace, abbiamo subìto nel trattato di pace delle formalità che erano ingiuste che ci strappavano delle terre che erano italiane. Sono passati due anni ed oggi, con lo stesso sentimento abbiamo accolto la dichiarazione di tre su quattro potenze firmatarie del trattato, che ormai l’esperimento fatto per la creazione del cosiddetto territorio libero di Trieste è un esperimento che non regge e che si è dimostrato di difficilissima attuazione per cui la malfondatezza avversaria possono metterlo in pericolo. Noi abbiamo accolto questa dichiarazione non con gridi contro il nemico, o contro gli slavi o contro la Russia; abbiamo accolto questa dichiarazione con il grido di «viva Trieste». E questo vuol dire guerra? Noi deprechiamo qualsiasi guerra; questo vuol dire che noi abbiamo fede nella provvidenza e nel buon senso dei popoli che man mano che vedranno l’esperimento fallire riconosceranno l’ingiustizia commessa. Ora l’hanno riconosciuto tre potenze; speriamo che poi lo riconosca anche la Russia e la Jugoslavia che Trieste e Gorizia sono italiane, che le altre zone di territori nostri sono esplicitamente italiane e debbono essere restituite non attraverso la guerra ma in pace, in comprensione. Noi appena la dichiarazione fu fatta abbiamo detto: ringraziamo le potenze che questa proposta hanno espresso, ma contemporaneamente esprimiamo la certezza che questa attuazione, che questa riannessione all’Italia possa e debba essere fatta in mutuo accordo. E noi cerchiamo, come abbiamo sempre cercato, l’accordo anche con la Jugoslavia, perché sappiamo che i popoli debbono essere sempre amici e sappiamo che nell’Adriatico non ci può essere pace costruttiva senza un accordo tra Italia e Jugoslavia. Ecco perché voi dovete portare a casa questo grido di «viva Trieste» con la pace e con il grido di «abbasso la guerra!» «Abbasso tutte le guerre»! Noi, qui, in questi monti che ricordano tanto sangue sparso ed i gloriosi che sono caduti di nostra ed altra parte e polacchi, inglesi, americani, dinanzi a queste vittime di una conflagrazione mondiale noi giuriamo qui, che per nostro conto o per nostra colpa mai più ci sarà una guerra e giuriamo di mantenerci fedeli alla causa della pace e di lavorare per essa. Questo giuramento e questa promessa facciamo anche perché comprendiamo che la ricostruzione che si è a Cassino così largamente cominciata non potrebbe finire e le case non potrebbero risorgere e l’industria e l’agricoltura non potrebbero riprendere se non ci sarà un lungo periodo di pace e di tranquillità. Ecco perché la pace per noi non è soltanto un bisogno dell’animo e una esigenza politica, ma è anche e soprattutto una necessità economica. Noi siamo tutti intenti alla ricostruzione e qui per la ricostruzione si è speso un miliardo e mezzo circa senza contare gli aiuti dell’Unrra. E coloro che criticano la politica finanziaria del governo si ricordino di due o tre cifre sole: noi riceviamo dalla esazione delle imposte circa 800 miliardi e tutti questi sono impegnati per le spese cosiddette correnti, ordinarie, poi spendiamo quasi altrettanto 600/700 miliardi per opere di ricostruzione. È immenso questo sforzo che fa il popolo italiano. E perché lo può fare? Perché la nostra moneta è difesa e si mantiene e la nostra economia dà l’impressione di solidità. Perché tutto questo avviene? Perché si evita il disastro per la ricostruzione? Perché non siamo soli, perché abbiamo gli aiuti dell’America, perché abbiamo fiducia in questi aiuti che ci sono serviti non solo a finanziare le spese per la ricostruzione, ma per l’assistenza agli organi, per i ricoveri negli ospedali, per le esigenze delle Opere pie e ci sono serviti per batterci contro la malaria. Dai prossimi anni ci sarà un altro piano di ricostruzione: il piano Marshall. Eppure a sentire certi partiti, specie il comunista, questo piano dovrebbe essere una diavoleria inventata per la distruzione dell’Italia, un misterioso ordigno di guerra che ci porterebbe alla perdita della nostra indipendenza. Questa è un’accusa che si ripete in tutte le piazze d’Italia. Si tratta di calunniare l’America, la quale è disposta ancora a spendere miliardi in Europa e non solo in Italia ma anche in Francia e in Belgio, perché, secondo qualcuno, non sa dove esportare le sue merci. Sapete qual è l’interesse che persegue l’America inviando gli aiuti in Europa? Parlate con gli americani: quelli che ricordano qui i loro morti. Loro dicono: noi siamo dovuti intervenire già due volte per difendere l’Europa dagli attacchi totalitari di Hitler, ma una terza volta non vogliamo. Allora stanno facendo uno sforzo per rimettere in piedi l’economia dell’Europa, per ricostruire l’esistenza economica e morale dell’Europa. Che cosa è il piano Marshall? È una controassicurazione contro i pericoli di una terza guerra mondiale. Siamo d’accordo anche noi; si o no? La stessa assicurazione vale anche per noi. Questi aiuti che vanno alle industrie, alla nostra agricoltura, che vanno in genere alle opere di ricostruzione. Senza di essi a chi potevamo dare lavoro? E chi ci avrebbe dato il pane? Il carbone e la benzina? Sono tutte cose di cui abbiamo bisogno: acciaio, gomma etc., per poter riprendere il nostro mercato economico-finanziario. Per noi il piano Marshall è un’assicurazione contro la guerra ed in questo senso lo vogliamo. E allora, come va che c’è questa stoltezza da parte di alcuni italiani che dicono male dell’America e degli americani che inviano gli aiuti gratis? Dove e quando si è vista una calunnia simile? Ditemi perché lo fanno: hanno forse, nella loro coscienza la convinzione che questo sia veramente un meccanismo, una congiura per la guerra? Lo sanno che non è vero, ed hanno creduto, come i loro compagni russi insegnano, che tutto il mondo è diviso in due parti: da una parte sono gli americani, ricconi e banchieri e dall’altra i russi che sono poveri e proletari. Insomma si ritorna all’antica lotta di classe. Ma, Di Vittorio a Londra ha potuto constatare che ci sono anche milioni di operai americani, milioni di operai organizzati in Inghilterra nel partito laburista, operai ci sono in Belgio, nell’Olanda e in Francia ed ha dovuto ammettere che non è vero che la battaglia si combatte fra gli operai e i ricchi proprietari. Quindi amici miei, se questo hanno visto ed un pochino hanno attenuato, ma non sufficientemente la campagna contro il piano Marshall, è perché hanno avuto gli ordini dai comunisti russi, costi quel che deve costare all’Italia. Questa è la verità, ed ora ci accusano di non essere pacifici, di non essere sereni, di essere troppo agitati in questa campagna. Ma io vi domando: perché dobbiamo perdere la pazienza ed alzare la nostra voce se non per difendere la libertà di ricostruzione del popolo italiano ed impedire che un partito vada al governo per gettare l’Italia nel caos, dal quale la Russia non ci può salvare? In poche parole vi ho descritto la situazione. Noi, in questo momento, quando sentiamo l’inno del Piave ci ricordiamo che dobbiamo fare argine contro queste forze perché sappiamo che è un momento decisivo per il popolo che lavora, non per il nazionalismo verbale, non per il fanatismo di conquistatori, ma per difendere la libertà di ripresa delle industrie e dell’economia in genere. Amici miei, bisogna che limiti il mio discorso, ma devo dirvi ancora una cosa: quando accanto all’inno di Mameli si canta l’inno del Piave, sapete che cosa si ricorda? Si ricorda che la storia di 100 anni è breve e come nel 1848 i nostri padri furono tutti d’accordo in questa espressione di forza e di progresso in Italia, così oggi non domandiamo altro che la libertà che ci spetta. Vi aggiungo qualche cosa che riguarda specialmente la vostra zona e che può essere un argomento di speranza per la ripresa dei vostri lavori: mentre per l’agricoltura sono stati stanziati nel bilancio del Mezzogiorno 500 milioni, per le bonifiche, di cui voi vedrete presto l’applicazione, vi posso aggiungere che è stata votata una legge speciale, la quale stabilisce che lo Stato darà in rate di trenta anni, 10 miliardi per questa ragione per dare la possibilità a questa zona di una rapida ripresa. Questi miliardi non vengono dati dallo Stato in un colpo solo, però voi potrete avere gli anticipi da banche e da un consorzio che formerete in maniera che la ricostruzione sarà una realtà. Ecco un primo sforzo ed è questa una legge già votata e deliberata. Ecco un primo impegno che vale soprattutto per quelle zone che sono sinistrate e che furono preda e vittima della guerra. Amici miei, io, con ciò debbo concludere, perché ho un altro comizio che mi aspetta. Se vi domanderanno se io vi ho lasciato una parola testamentaria per questa campagna elettorale, allora vi ripeto questa frase che dico ed ho proclamato in tante altre città del nord. E badate, anche quando nelle città del nord che si dicevano rosse fu detta questa frase, la folla applaudì: «Il 18 aprile chi non vota commette una viltà: votare è un dovere e votare male è un tradimento!». 