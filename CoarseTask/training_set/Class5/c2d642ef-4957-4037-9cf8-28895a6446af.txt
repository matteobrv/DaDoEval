La strettezza del tempo mi costringe ad improvvisare la risposta, almeno per la parte che riguarda gli oratori che mi hanno testé preceduto. Tuttavia debbo rendere conto anche agli oratori che, prima dell’interruzione dei lavori, hanno partecipato a questo dibattito e toccare almeno gli argomenti più importanti che furono oggetto dei loro discorsi. La prima questione posta dagli oratori che intervennero nella discussione è stata quella della incostituzionalità, e oggi lo stesso problema si è ripresentato nelle dichiarazioni dell’onorevole Lucifero . lucifero. No, anche l’altra volta io dissi che la tesi della incostituzionalità era un errore. De Gasperi. Domando scusa all’onorevole Lucifero se gli ho attribuito, tra le tante accuse che egli ha rivolto al governo, anche questa. Comunque io mi domando se, per quanto concerne l’incostituzionalità, dobbiamo davvero ritornare su questo argomento. Mi pare che le dimostrazioni dei colleghi che hanno portato il loro appoggio al governo siano già sufficienti e decisive. Debbo riferirmi a quello che ho dichiarato, o meglio alle argomentazioni di tecnici, di giuristi e di competenti di cui ho parlato anche nell’altra Camera. Mi pare che l’onorevole Terracini, o non so quale altro oratore, abbia ricordato che io avrei vantato la posizione del presidente del Consiglio. Ma in realtà a questo riguardo non ho usato alcuna parola mia personale. Ho citato dei costituzionalisti che hanno partecipato alla formazione della Costituzione e quindi sono in grado di interpretare il testo della Costituzione medesima. Ho citato il relatore onorevole Tosato il quale affermava che: «la figura del presidente del Consiglio è un’esigenza, un fatto che non si può, né si deve eliminare. È una figura che dà tono e fisionomia al governo, che imprime l’indirizzo fondamentale al ministero; è il presidente del Consiglio che promuove l’iniziativa governativa». Il commentatore della Costituente fa notare quest’altra circostanza: che la Costituzione italiana ha stabilito in sostanza per il governo una struttura differenziata nelle persone e nel tempo. La nomina del presidente del Consiglio, in un primo tempo, e la scelta dei ministri, in un secondo tempo; conseguenza importante ed immediata è che le dimissioni del presidente del Consiglio coinvolgono quelle dell’intero gabinetto, mentre quelle isolate dei ministri possono consentire un rimpasto ministeriale senza crollo totale del gabinetto. Mi pare che questa considerazione sia abbastanza chiara ed autorevole per spiegare senza altri argomenti la procedura che ho seguito nella presente circostanza, come in altri rimpasti governativi. Ma c’è la tradizione, la tradizione prefascista cui si riallaccia il procedimento seguito per il rimpasto attuale. Non si può accettare la tesi che il governo sia formato da rappresentanze di partiti politici e che, se manca un partito politico, si debba necessariamente arrivare ad una crisi generale Quindi permettetemi che non torni più sulla formula del 18 aprile. Mi sono espresso così largamente, si è parlato così ampiamente sulla pubblica stampa di un oggetto di discussione che è inutile tornare sul contenuto della formula del 18 aprile. Comunque, ritengo di aver agito nella completa osservanza della prassi costituzionale e del testo della Costituzione quando ho proposto al presidente della Repubblica di risolvere il problema nel modo in cui l’ho presentato alle Camere, cioè distribuendo gli incarichi tra gli attuali membri del gabinetto. Non ho sentito nelle argomentazioni degli avversari alcunché di giuridico, nessun argomento veramente costituzionale contro tale prassi e contro tale metodo. Io so che l’opposizione ha colto, ogni volta che le si è presentata nel corso di ogni crisi, l’occasione per dichiararmi incostituzionale nella procedura; si aggiunge oggi – inaudita accusa, espressa in forme molto gentili, ma, ripeto, inaudita nella sostanza – che il presidente del Consiglio tenti o abbia tentato di isolare il presidente della Repubblica, quasi che questi non abbia tutte le occasioni possibili per essere informato sulle situazioni politiche e sui loro cambiamenti: non solo informato direttamente da me, come è mio obbligo e come è suo diritto, ma con tutti i mezzi di informazione che gli possono venire direttamente ed indirettamente. D’altro canto come si può pensare che si faccia o non si faccia una crisi semplicemente perché l’onorevole Togliatti, l’onorevole Nenni o l’onorevole Terracini abbiano o non abbiano l’occasione di conferire con il presidente della Repubblica? Avranno cento volte modo di conferire con lui, specialmente se andranno a parlare di arte, come ha detto prima l’onorevole Terracini. Ma io mi domando come può egli affermare che io, come sistema, ho cercato di segregare il presidente della Repubblica dai contatti con i rappresentanti parlamentari dell’opposizione, quando in occasione dell’ultima crisi – che non è poi addietro di secoli, è del gennaio 1950 – si sono visti sfilare tutti i rappresentanti dell’opposizione dinanzi al presidente della Repubblica, ed essi hanno detto quello che dovevano dire; e la conclusione è stata, almeno credo, non molto favorevole alle loro argomentazioni, oppure essi stessi spesso si sono adattati alle circostanze, che del resto erano chiare. E credo che le circostanze siano chiare anche oggi. Io sostengo che il ministero attuale – come del resto è stato affermato dalla Camera dei deputati con il suo voto – ha ancora la fiducia della maggioranza del Parlamento. Questo è il problema. Se il Parlamento mantiene tale fiducia, evidentemente il ministero continua per la sua via; se la fiducia viene negata, naturalmente il ministero è in crisi. C’è da aggiungere poi, quanto alla forma – e qui ci siamo espressi altra volta anche in tono, direi, familiare – che mi parevano tutti più preoccupati del problema costituzionale in sé, cioè della procedura, piuttosto che delle conseguenze della crisi. Abbiamo detto che la Costituzione ha tentato di rendere più difficili le crisi – le crisi totali, si capisce – ed ha creato quegli articoli 94 e 95 in cui ha introdotto la necessità, per un voto di sfiducia, di adottare una data procedura. Ed era quindi l’opposizione, proprio quella che mi accusa di essere incostituzionale, che doveva, perché ne aveva non solo il diritto ma anche il dovere, presentare in quella specifica forma il voto di sfiducia. Io devo viceversa deplorare che anche qui in Senato, per forza di cose, io debba subire la situazione di far votare, nel senso della intenzione che può attribuire a questo ordine del giorno il governo, una fiducia indirettamente, cioè respingendo un ordine del giorno negativo, di disapprovazione, presentato da un membro dell’Assemblea. La questione resta aperta. Noi continuiamo con un andazzo che ormai abbandona quelle misure di prudenza che la Costituzione voleva introdurre. Così è avvenuto alla Camera dei deputati e così avviene oggi al Senato. Voi ricordate che io ho fatto appello proprio alla saggezza del Senato, alla sua prudenza giuridica, perché si trovasse una strada per mezzo della quale almeno la procedura venisse salvata. Ora credo, su questa materia, di avere risposto anche all’onorevole Lussu. Ma io devo rispondere a lui pure su un altro argomento, su un’altra accusa, quella di trasformismo. Io non comprendo veramente come i colleghi dell’opposizione possano cogliere questa occasione – ce ne saranno tante altre! – per accusarmi di trasformismo, cioè l’occasione di aver presentato una legge, che verrà ora applicata, sull’apparentamento. Ma l’apparentamento è proprio il contrario del trasformismo; l’apparentamento è qualche cosa di ben diverso da quello che era il blocco, che voi avete fatto tante volte e che avete tentato di fare anche oggi, qualche cosa di ben diverso anche da quello che è il patto di azione, diverso anche dal comitato di liberazione. L’apparentamento salvaguarda la completa indipendenza del carattere e del programma di ciascun partito, e i vari partiti assomma soltanto in un voto dato in vista di una base comune o della necessità di impedire la vittoria di un avversario comune. Quindi, come metodo, esso rappresenta il metodo più leale che sia stato inventato: del resto esso è stato inventato in Svizzera, grande paese di democrazia e di libertà, e dalla Svizzera noi lo abbiamo introdotto in Italia. Quindi, è proprio contraria ad ogni contenuto sostanziale e formale l’accusa che De Gasperi abbia inventato questo sistema per trasformare e diminuire i partiti. Riguardo poi alla unificazione dei socialisti, io vi dico francamente che vorrei pregarvi di non ridurre tutto ad una questione di abilità manovriera: veramente voi oppositori mi fate troppo onore quando mi dite che sono abile, che ricorro alla manovra, eccetera. Io credo di essere qualche cosa di più, di avere delle convinzioni, di avere una linea politica, di avere una meta che vedo chiara nell’interesse del paese; mi posso sbagliare, ma io l’ho seguita. (Vivi applausi dal centro e dalla destra). Vi dico subito che mi trovo innanzi ad un problema vecchio quanto la nostra attività parlamentare nel dopoguerra, cioè davanti al pericolo, chiamiamolo così, di una bolscevizzazione del Partito socialista. Io ho il dovere, come uomo di Stato, nell’ambito delle norme della Costituzione e della lealtà politica, di favorire più che sia possibile la debolscevizzazione del Partito socialista, lasciando naturalmente che il socialismo continui per la sua strada, perché è il socialismo, e non ho mai tentato di diminuire l’autonomia del partito A o del partito B; non mi sono mai immischiato nelle questioni di unificazione, o meno, se non per incitare a fare tale unificazione, perché riconosco che un grande partito rappresenta sempre una aspirazione giusta e che è naturale ci sia in ogni movimento. Ma fatela, questa unificazione, in un dato momento in cui essa non danneggi l’organizzazione, la lotta, la compattezza democratica. Questa è stata sempre la mia preoccupazione e questo è stato il contenuto della mia lettera all’onorevole Saragat , lettera onesta, inviata prima in confidenza, sì, ma poi stampata e pubblicata con il mio permesso , nella quale non si possono vedere manovre losche, ma solo e sempre l’uomo preoccupato: come ero preoccupato nel 1924, allorché noi abbiamo voluto dimostrare sull’Aventino di essere per la causa della libertà e della democrazia contro la minaccia fascista, così mi preoccupo oggi che in Italia si compia il massimo sforzo di concentrazione democratica, perché, se il pericolo allora è venuto da una parte ora viene da un’altra, ma, venga esso da sinistra o da destra, si deve salvare la democrazia e l’avvenire del paese! (Vivissimi applausi dal centro e dalla destra). Questa è la mia fede a da qui viene la mia così detta abilità manovriera. Direi che ho risposto all’onorevole Lussu – quando mi accusa e mi richiama alla Resistenza, all’unità di tutte le forze dell’ordine democratico – recentemente, in una grandiosa assemblea all’Arena di Verona dove si erano radunati i volontari della libertà, i partigiani e dove nello stesso tempo si compiva atto di omaggio alle zolle dei vari cimiteri che sono state raccolte in questi giorni. In quella occasione dissi queste parole: «qui si esalta la resistenza contro lo straniero, non la guerra, si esalta lo spirito di sacrificio sull’altare della patria e gli esempi sono così luminosi da fugare le ombre. In questa immensa arena aleggia lo spirito di libertà che i volontari vollero animasse un’Italia libera e democratica. Qui il ricordo di tanto sangue sparso rende più acuta la risoluta aspirazione alla pace fra tutti coloro che sentono la solidarietà nazionale e in caso di pericolo la vogliono difendere. Unione fra tutti coloro che dal crollo disastroso della disfatta hanno imparato che la nazione deve reggersi in libertà, in vivo sforzo solidale per la giustizia fra le classi e tra i popoli» . Tali dichiarazioni non mi pare possano essere equivocate come parole esaltanti la disfatta; esse danno piuttosto all’unità un senso ben chiaro. Esse si fondano sulla solidarietà morale che vuol dire unità della nazione [in] caso di pericolo per la difesa delle sue frontiere. lussu. Il solo giornale che non ha speso una parola per la celebrazione del 25 aprile è stato il Popolo! De Gasperi.Vi abbiamo supplito con le manifestazioni che organizzammo in quel giorno. Mi occuperò ora un poco del discorso dell’onorevole Labriola, discorso molto clericale, a rovescio naturalmente, ed i cui argomenti mi sembra siano stati riassunti dall’onorevole Pastore. L’onorevole Labriola ha parlato di clericalismo; e ci ha detto: che diritto avete di parlare di antitotalitarismo, se voi siete totalitari perché siete cattolici? Ora io non sfuggo mai a certe questioni anche se mi sembrino talvolta superflue, ma vi faccio notare che ogni concezione della vita tende a dare una soluzione integrale dei problemi. Se non vi riesce è per insufficienza di mezzi, o vi deve rinunziare per incapacità interiore o strutturale di soddisfare le esigenze dello spirito. Ciò vale per ogni società religiosa o scuola filosofica. Anche l’architetto dell’universo misura il mondo coi suoi compassi e triangoli. Qui non si tratta, onorevole Labriola, né di Chiesa, né di religione. Non si tratta della Chiesa cattolica, della massoneria o di altro, si tratta dell’organizzazione politica della società, cioè delle norme di convivenza civile nello Stato costituzionale, secondo le quali è garantita la libertà politica, civile, religiosa, ai termini della legge eguale per tutti. Totalitarismo vuol dire invece assorbimento di queste libertà personali e sociali da parte dello Stato costituito in dittatura di partito o di classe. Ecco perché in questo campo, che è politico, abbiamo diritto di dire che noi siamo costituzionali, e accettiamo queste libertà secondo questo senso pluralistico della società. Voi che rappresentate uno Stato totalitario, rappresentate in realtà lo Stato-partito. Caratteristico appunto che tra coloro che polemizzano su tali argomenti ci sia anche l’onorevole Pastore il quale oppone il totalitarismo della Chiesa: dunque è una Chiesa, una fede che col braccio secolare delle sue divisioni, come al tempo degli imperatori bizantini vuole imporre il suo impero sacerdotale. Ma noi non vogliamo né il Sacro Romano Impero, né i basilei di Bisanzio; difendiamo la Costituzione della Repubblica italiana che ammette la libertà e riconosce la pluralità dell’organismo sociale e la libera evoluzione delle classi e dei partiti come strumento di formazione di volontà politica collettiva. Questi sono i nostri princìpi e quindi in nome di essi abbiamo diritto di opporci, obiettare, polemizzare. Una serie di singole questioni sono state toccate dall’onorevole Pastore. Capisco che si colga l’occasione della discussione generale per introdurvi argomenti che dovrebbero essere oggetto di interpellanze o discussioni particolari. Cercherò di rispondere a qualcuno di questi. La legge riguardante l’articolo 16 si trova tuttora presso una Commissione della Camera. Però, in via di fatto, vorrei osservare che, comunque, le cose hanno una proporzione molto ristretta. Nel 1951, e precisamente sino a tutto il mese di aprile, il numero delle autorizzazioni concesse è di 6 e quello delle autorizzazioni negate è di 3: quindi non si può dire che il criterio generale del Ministero di Grazia e Giustizia sulla materia di autorizzazioni a procedere sia esagerato: comunque il ministero procede, per i reati commessi in servizio di polizia, negando l’autorizzazione quando l’azione dell’imputato appaia giustificata in base alle norme dell’attuale codice penale. Del resto questa è la legge: voi l’avete votata e ora si trova alla Camera: ma ripeto che, come applicazione dei singoli casi, le proporzioni sono assai limitate. Tribunali militari. A questo proposito permettano gli onorevoli senatori che io dica che il potere esecutivo non ha la possibilità di intervenire nella competenza del magistrato: la legge penale regola i conflitti di competenza. (Interruzione del senatore Pastore). Contro le sentenze dei tribunali militari si può ricorrere al tribunale supremo e poi, se si tratta di competenza, alla Corte di cassazione. L’interpretazione della legge non può essere di spettanza del governo ma della magistratura. Non entro nei particolari che potremo discutere in altra sede. Scandali commerciali. Confesso che l’attacco mi ha molto stupito: primo, perché ho la massima fiducia nel ministro del Commercio con l’Estero che ha in questi ultimi tempi lasciato il posto e che è stato sostituito dall’onorevole La Malfa. In secondo luogo, perché è apparso chiaro in pubblico che chi ha scoperto gli abusi e li ha perseguiti è stato il ministro stesso. È ingiurioso parlare di connivenza o di incapacità da parte dell’onorevole Lombardo, dal momento che gli accertamenti di evasioni valutarie, e le successive immediate denunzie dei reati perseguiti alla magistratura, e alla commissione per le infrazioni valutarie degli illeciti perseguiti in sede amministrativa, sono stati possibili proprio per iniziativa del ministro e proprio per l’attenta attività di controllo del ministero stesso. Assolutamente infondata è quindi l’affermazione che il ministro abbia dato disposizioni di rilasciare indiscriminatamente licenze; semmai è vero il contrario, giacché tutta l’azione svolta dal ministero è stata precisamente intesa ad eliminare, dal numero considerevolissimo di ditte che si presentano ufficialmente come operatrici di commercio con l’estero, tutte quelle che accertamenti, indagini, controlli indicavano come ditte di scarsa serietà e consistenza. Valga in proposito la cifra di ditte escluse dall’autorizzazione del commercio con l’estero o sottoposte a sorveglianza nel 1950 e nel primo trimestre del 1951: si tratta di 698 ditte. Il senatore Pastore ha parlato di evasioni di capitali per 70 miliardi. Io domando dove ha preso queste cifre. pasTore. Da una rivista diretta dall’onorevole Parri. De Gasperi. Io mi domando dove questa rivista ha attinto gli argomenti indicati. Nelle sfere ufficiali si ritiene che la somma sia molto minore, comunque non è in causa alcuna responsabilità politica da parte del governo o tecnica da parte del competente ministero. Bisogna ricordare che il Ministero del Commercio con l’Estero decide dopo l’esame da parte di comitati interministeriali, in cui sono rappresentate tutte le amministrazioni interessate. Il Ministero del Commercio con l’Estero doveva ottenere un difficile equilibrio tra l’esigenza di tenere in vita una serie di controlli atti a dare il massimo di tranquillità possibile, e quella di non intralciare gli operatori in una attività in cui anche un giorno di ritardo può far perdere del tempo prezioso. Il Ministero del Commercio con l’Estero ha potenziato l’accertamento sulla consistenza e serietà delle ditte richiedenti, istituendo servizi appositi, ed ha intensificato i controlli sulle varie fasi delle operazioni commerciali con l’estero. Anziché lanciare critiche inconsistenti occorrerebbe dare il meritato riconoscimento all’onorevole Lombardo per la sua direzione del ministero, per il quale non c’è alcun dubbio che anche l’onorevole La Malfa possa seguitare a ben operare. (Interruzione del senatore Pastore). Ora vengo all’ordine del giorno dell’onorevole Lucifero. L’onorevole Lucifero considera e vuole che il Senato stabilisca che si è spostato l’equilibrio del ministero. Non so se intende parlare di equilibrio interno, con la ridistribuzione di cariche dello stesso gabinetto. Sostiene addirittura che si è spostato in profondità, e qui dovrei compiere un curioso esame del peso specifico dei singoli ministeri, naturalmente in senso tecnico. (Ilarità). Non so se egli voglia dire che sia spostato anche l’equilibrio di base. Una prova a nostro favore l’ha data la Camera dei deputati e credo che la darà anche il Senato, ma se non bastassero queste due prove il governo ne darà altre con le elezioni amministrative che hanno anche un significato politico. Se si fosse molto democratici si dovrebbe chiedere la sospensiva al senatore Lucifero di questo ordine del giorno. Naturalmente non la chiederò, ma prego che si voti contro, perché lo credo assolutamente infondato. Quando parla di problemi internazionali giunge ad affermazioni gravi che si troverebbe in grave difficoltà a dimostrare. Per quanto riguarda l’economia nazionale, non ci riconosce alcun merito ma tutti i demeriti; in verità, se solo una decima parte di queste impostazioni fosse vera, l’onorevole Lucifero avrebbe ragione, ma credo che siano sostanzialmente inesatte e che non corrispondano alla realtà: e spero che il Senato mi darà ragione dopo che la discussione sarà stata svolta, amplissima, con tutta la libertà possibile, in tutte le piazze d’Italia. (Approvazioni dal centro). Ora, vorrei rispondere un po’, come posso – e chiedo venia se non posso essere né esauriente né, forse, avere la preparazione specifica che sarebbe necessaria – agli oratori che sono intervenuti oggi nella discussione generale. Ringrazio innanzi tutto l’onorevole Boeri per le sue conclusioni. Mi pare che le questioni relative ai giudici della Corte costituzionale e alla delega legislativa siano state tirate un po’ per i capelli. Riguardo alla Corte costituzionale vi prego di notare che il governo non ha preso nessuna posizione, ed infatti anche alla Camera dei deputati si è astenuto dall’assumerne. Il Parlamento quindi ha la completa libertà di giudicare secondo ciò che riterrà più opportuno. Riguardo alla delega legislativa, di essa parleremo un po’ in dettaglio. Si tratta di una legge precauzionale, una legge che, se si fosse potuta applicare per qualcosa veramente importante, ci avrebbe permesso di intervenire in modo deciso. È una legge, in ogni modo, sui cui limiti, sul cui contenuto, sui cui princìpi si può discutere, ed il governo lo ha detto sin dal principio. Non ha niente di allarmante quindi la sua presentazione come a niente di allarmante e catastrofico porterà la sua discussione. Ed ora vengo all’onorevole Terracini . Come fare a rispondere ad un discorso così eloquente, reso arsenicale da una malignità abile dell’oratore? (Commenti ironici dal centro e dalla destra). È un po’ difficile. Quando l’onorevole Terracini ha detto che oggi si sta facendo una campagna elettorale politica, mentre si tratta di amministrazione, ha assunto tale veste di agnello che veramente mi ha fatto sorridere. Questo egli dice, dopo una impostazione essenzialmente politica sui problemi di pace e di guerra data al Congresso del Partito comunista. (Interruzione del senatore Terracini). Onorevole Terracini, non mi verrà a dire che il Partito comunista ha fatto il Congresso con riferimento soprattutto ai sacri princìpi e non con riferimento all’attuale lotta elettorale! Lei è troppo esperto ed è troppo abile – mi permetta che una volta le contraccambi questi complimenti – per non attribuirle di avere organizzato un congresso di formazione e di lotta proprio nel momento in cui si avvicinavano le elezioni! Quindi quasi tutta la mia polemica si fonda su alcune affermazioni di tesi generali fatte dall’onorevole Togliatti; e dovevo farlo, anche per la responsabilità che sento dinanzi al paese. Voi mi potete accusare di tutto, di essere eccessivamente abile, di ricorrere a manovre, di tutto quel che volete, ma non potete negare che sento la responsabilità della mia posizione. E vi dico che io la sento perché capisco che se mi fossi messo con le braccia incrociate ed avessi assistito a discussioni intorno a criteri amministrativi, voi avreste forse per il momento favorito questa tendenza, ma poi avreste tratto dal voto amministrativo illazioni politiche per affermare: «il governo è indebolito, il governo non è più quello del paese. Il paese ha votato contro il governo». Quindi avreste sollevato voi il problema politico. Ma, d’altro canto, mi venite a parlare di elezioni puramente amministrative, quando, dovunque vada, io trovo manifesti contro di me, in nome della pace e contro la guerra, quando trovo le accuse che voi ripetete nei giornali e alla Camera? Voi, che vi lagnate della mancata libertà di discussione in Italia, dimenticate che non vi è nessuno che sia protetto contro questa vostra immensa libertà, di cui fruite largamente, sino ad arrivare ad attacchi personali, come quelli di cui mi avete onorato l’altro giorno a Rovigo , attacchi insultanti che negano assolutamente la verità della mia vita e contro i quali ogni galantuomo ha diritto di insorgere e di difendersi. (Vivissimi applausi dal centro e dalla destra). L’onorevole Terracini, fra gli scandali del giorno, che rappresentano naturalmente il passivo del governo, ha messo anche gli scioperi degli statali. Io capisco che voi possiate gioire di questo, perché, a prescindere dalle ragioni o meno di uno sciopero, il fatto che i funzionari, anche i funzionari direttivi – non i direttori generali ma i funzionari poco lontani da quel grado – rifiutino i loro servizi, anche quando la Costituzione dice chiaramente che essi sono al servizio della nazione, il fatto che, in nome di un diritto costituzionale, in realtà ad un certo momento lo Stato non abbia più organi e le leggi non abbiano più strumenti esecutivi per essere applicate, questo fatto è così grave che tutti coloro i quali si preoccupano dell’avvenire dello Stato democratico debbono guardarlo con molta preoccupazione. (Vivissimi applausi dal centro e dalla destra). Lo so: da parte di taluno mi si fa il rimprovero di non avere presentato ancora la legge sindacale e la riforma sindacale. Ma ho aspettato che l’appello al senso di responsabilità, l’inserirsi di un concetto nazionale sopra ed accanto all’interesse di classe e categoria, facessero l’opera loro. Lo Stato liberale, lo Stato democratico è sempre l’ultimo a ricorrere alle forme, anche legali, di coazione, e tenta nella comprensione, nel tener conto delle difficoltà, nel dimostrare la benevolenza con cui un governo deve seguire i postulati dei propri organi, di trovare una soluzione nazionale, una soluzione democratica. Oggi ancora siamo dinanzi a questo problema, ma bisogna dire che se la democrazia, ad un certo momento, esauriti tutti i compiti ed esauriti tutti gli sforzi di comprensione, vuole salvarsi, deve regolamentare per legge il diritto di sciopero in modo che non ne patisca la vitalità dello Stato. L’autorità è finita se dall’alto si dà l’esempio di abbandonare il servizio, nonostante le disposizioni disciplinari. Questo problema degli scioperi è stato fatale una volta per la democrazia e può diventarlo domani. Faccio un appello vivissimo ai rappresentanti sindacali per una soluzione stabile nelle libertà civili. Essa deve essere trovata e la troveremo. (Applausi dal centro). Per quanto riguarda la politica del prestito, il ministro del Tesoro mi fa rilevare che il risultato non è affatto fallimentare ma è soddisfacente. (Commenti dalla sinistra). Per voi non è mai soddisfacente, lo so: se i risparmiatori portano il danaro allo Stato voi dite che il governo si appoggia sopra il risparmio dei cittadini; se i cittadini non portano il denaro voi dite che al governo manca la fiducia del popolo minuto. Comunque, sono stati superati i cento miliardi su cui fidava il governo, che non intendeva sottrarre denaro al mercato se non nei limiti strettamente necessari. Il senatore Terracini dimentica che il governo ha fatto pochissima propaganda, sapendo di confidare sulla fiducia del risparmiatore; questa fiducia è pienamente soddisfacente. A prestito aperto infatti sono continuate abbondanti le sottoscrizioni ai buoni ordinari e l’afflusso al risparmio postale. Per il prestito dell’anno scorso occorre ricordare che oltre centoventi miliardi erano costituiti da conversione di buoni novennali in scadenza a differenza del prestito attuale. Inoltre esso fu emesso dopo che da tre anni si emettevano prestiti poliennali. A giudizio dei tecnici il risultato del prestito non è inferiore a quello del 1950. La fiducia dei risparmiatori, questo voglio assicurare, non verrà tradita. Secondo Terracini la circolazione è spinta a limiti fallimentari. In realtà il governo, che da tre anni non stampa più per le sue necessità, fa corrispondere la dilatazione del circolante alla dilatazione degli scambi e del reddito nazionale. La linea del Piave non è una cifra fissa, che potrebbe essere inflazione o deflazione, ma consiste in una proporzione armonica fra dilatazione degli scambi e dilatazione della circolazione. Il governo, e qui parlo anche a nome del tesoro, difenderà tale linea. Quanto al fallimento della nostra politica economica, mi riferisco alla relazione che è stata distribuita, e soprattutto mi riferisco alla relazione finanziaria che verrà fatta dinanzi al Parlamento in modo completo dal ministro competente. Politica estera. L’opposizione ha parlato di smacco subito dall’onorevole Sforza per il patto di non aggressione. Nessuno smacco; c’è un memoriale che fa il suo corso. Il risultato deve essere cercato evidentemente non nello spettacolare atto e nelle iniziative di un solo governo, ma soprattutto nella conclusione. Ognuno di questi gesti o di questi atti va considerato in relazione alle trattative di Parigi. Se le trattative matureranno ed arriveranno ad una discussione sostanziale, allora non ci sarà bisogno di altre misure. Altre misure per proteggere la pace saranno necessarie solo nel caso deprecabile che fallissero queste trattative. Almeno così vedo la cosa io e, se il Senato desidera essere informato più in dettaglio, non ne mancherà l’occasione al ministro degli Esteri. Quanto alla revisione morale del trattato, anche questa sarebbe uno smacco. Ma quando parliamo di revisione, intendiamo riferirci ad una revisione formale nel senso che il trattato, soprattutto l’introduzione che è sempre una umiliazione, almeno per i nostri alleati di oggi, scompaia e venga assorbita in quel che è il patto di alleanza difensiva, il Patto atlantico. Riguardo alle conseguenze economiche del trattato, mi meraviglio che l’onorevole Terracini ci faccia l’accusa di aver pagato le riparazioni. Terracini. Ho fatto una lode. De Gasperi. Quando noi abbiamo dovuto mandare le navi al di là del Bosforo, perché la Russia dichiarava che non avrebbe consegnato i prigionieri se noi non avessimo inviato le navi, non abbiamo potuto farne a meno. (Vivi applausi dal centro). Terracini. E le navi che avete mandato a Tolone? De Gasperi. Parlando con lei mi riferisco alla Russia e non alla Francia. Riguardo all’Albania non c’è bisogno di dire che nessuna intenzione aggressiva può albergare in qualsiasi governo italiano, e tanto meno in questo che è preoccupato soprattutto della pace. Debbo dichiarare che la rivista Esteri non è un organo del Ministero degli Esteri, quindi né ufficiale, né ufficiosa. Debbo dichiarare in ogni caso che qualsiasi discussione o qualsiasi articolo non impegna la politica del governo. Debbo inoltre dire che alla fine di questo articolo trovo delle parole come conclusione che mi pare possano soddisfare anche il senatore Terracini: «gli italiani non hanno rivendicazioni verso l’Albania; il loro più sincero augurio la segue e l’accompagna». (Commenti e interruzioni dalla sinistra). DonaTi . Vi è qualche altro paese al di là che ha delle mire sull’Albania. (Rumori dalla sinistra). De Gasperi. La conclusione dell’onorevole Terracini è stata questa: siamo in piena campagna elettorale; evidentemente l’onorevole presidente del Consiglio approfitterà di questa occasione per fare il sedicesimo discorso elettorale. No, onorevole Terracini, ci rinuncio, ma è lei che ha fatto il discorso elettorale… (applausi dal centro) …naturalmente con quella abilità che lo distingue. L’ha fatto evitando la forma di impostazione elettorale, ma nel contenuto l’ha fatto. Era suo diritto, era naturale che lo facesse, me lo aspettavo, ma non mi aspettavo che si lagnasse della mancanza di libertà in Italia anche durante la campagna elettorale. Le assicuro, onorevole Terracini, che andando per l’Italia non me ne sono accorto. (Commenti ironici dalla sinistra). Non è così ridicola la mia affermazione, egregi colleghi. E sapete perché non è così ridicola? Perché mi avete riempito le cantonate ed anche le tasche di volantini e manifestini insultanti il presidente del Consiglio. (Applausi dal centro). Se uno solo di quei manifestini prendesse il volo in un paese dove comandate voi… (rumori dalla sinistra) …si farebbe un processo. (Vivi applausi dal centro – Commenti dalla sinistra). Quando io mi riferisco in questo argomento polemico ad altri paesi avreste torto di accusarmi di cercare gli alibi all’estero, perché siete voi e il vostro capo, che al Congresso del partito ha assunto la piena responsabilità del metodo che viene seguito nei paesi in cui i comunisti sono andati al potere, ed ha fatto questo famoso ragionamento che è stampato: quando un Partito comunista arriva al potere – e non dice come – fa una prima legge che abolisce il capitalismo; conseguenza: sono illeciti tutti i partiti capitalistici; in conseguenza: non esiste più alcuna libertà di partito, alcuna libertà politica ma esiste solo il partito di governo. Questa è la vostra dottrina! (Vivi applausi dal centro). Di questo voi avete assunto una responsabilità ed io ad essa voglio inchiodarvi. (Vivi applausi dal centro – Proteste dalla sinistra). Perché non si tratta di un partito, non si tratta nemmeno di una sola istituzione, si tratta della libertà democratica che deve essere difesa e sarà difesa contro tutti. (Vivissimi e prolungati applausi dal centro – Interruzioni dalla sinistra). presiDenTe. Onorevole presidente del Consiglio, per quanto durante il suo discorso ella abbia già espresso implicitamente il suo avviso sull’ordine del giorno Lucifero, io la invito a dichiarare espressamente se il governo accetta o meno l’ordine del giorno stesso. De Gasperi. Il governo non accetta l’ordine del giorno Lucifero, perché ritiene che esso suoni sfiducia al governo. 