Sforza è molto malato. Propone quindi di parlare in altra seduta dell’unione doganale con la Francia. Sarebbe intanto opportuno che il CIR esaminasse la questione. […] Chiede notizie sulla destinazione degli 800 milioni per la Carbosarda. […] Quella odierna è stata una discussione eccezionale ma molto importante e tutti i ministri hanno dimostrato senso di responsabilità. Per quanto riguarda il produttivismo non vorrebbe che si dimenticasse quanto si è fin qui fatto in materia di lavori pubblici e agricoltura. Anche il piano Fanfani avrebbe recato molto giovamento se non fosse stato bloccato dal Parlamento. Osserva che nel paese esiste ancora una grande incertezza. Invita Pella ad essere talvolta più ottimista, tenendo presente più la produzione che le altre considerazioni di carattere strettamente ragionieristico. Non crede ad una guerra. Ritiene che una migliore sistemazione della nostra posizione internazionale gioverà anche alla tranquillità sociale che è il presupposto per uno sviluppo della produzione. Per le spese di piccolo importo è peraltro indispensabile il fondo anzidetto. [Seguono due brevi interventi dei ministri Pella e Andreotti. Il presidente del Consiglio riprende la parola sul disegno di legge presentato dal ministro delle Finanze per l’approvazione del bilancio preventivo dell’Azienda monopolio banane, nell’esercizio finanziario 1947-48]. Prega di soprassedere all’approvazione desiderando prenderne visione. [Il Consiglio dei ministri passa ad esaminare il disegno di legge governativo n. 456 «Istituzione del Consiglio superiore dell’emigrazione»] . È una soluzione transitoria. La presidenza deve essere affidata al ministro per il Lavoro. Inoltre deve essere istituita una segreteria permanente presso la Direzione generale degli italiani all’estero del Ministero degli Affari Esteri. 