Voi in America avete commentato i risultati delle nostre recenti elezioni. Questi risultati (questo è stato il caso in Italia e anche in Francia) dimostrano stabilità nelle percentuali della opposizione comunista e un lieve incremento nell’estrema destra. In altre parole, tradotto in termini economici, questo dimostra che nonostante tutti i vostri aiuti e l’intensa azione da parte del governo non abbiamo pienamente soddisfatto i bisogni economici del paese. L’inattività forzata di cantieri e fabbriche con la conseguente disoccupazione causa scontento: a) Scontento dei lavoratori che restano comunisti, b)Scontento dei proprietari (grandi capitali, esponenti della finanza e dell’industria) che si spostano a destra. Molti elementi della destra e dell’estrema destra non sarebbero contrari al Trattato atlantico, ma accusano il governo di debolezza perché non negozia la sua partecipazione al Trattato e perché dà il proprio assenso troppo facilmente a ogni richiesta fatta dalle potenze atlantiche. La propaganda in questo senso è particolarmente efficace dove ci sono disoccupazione e inattività degli impianti industriali. L’obiezione è: perché il governo non ottiene commesse militari? Perché non ottiene lavoro per compensare i sacrifici imposti alla nazione dal trattato? Perché continuiamo ad avere disoccupati, mentre in Gran Bretagna vengono assunti lavoratori donne e bambini perché non c’è più forza lavoro sul mercato? Quindi la solidarietà atlantica è solo a parole – dicono – mentre l’industria italiana rimane soffocata e non riesce a risollevarsi (competizione internazionale). Voi capite che questo significa che il governo deve fare uno sforzo maggiore per sostenere queste industrie e questi disoccupati; questo sforzo potrebbe invece essere concentrato sul riarmo. Commesse militari dei paesi NATO sponsorizzati dagli Stati Uniti allevierebbero grandemente la situazione. Utilizzerebbero capacità non produttive nel nostro paese, allevierebbero la tensione politica e metterebbero i nostri strumenti tecnici e il nostro lavoro qualificato a disposizione della sicurezza collettiva. 