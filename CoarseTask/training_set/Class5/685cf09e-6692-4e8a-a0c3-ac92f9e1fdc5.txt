Amici fiorentini, operai, il giorno delle elezioni comunali è ancora lontano, comunque occorre parlare di questa campagna ed ho bisogno di richiamarvi alcune idee generali che valgono non soltanto per i Comuni toscani, ma per tutti i Comuni nazionali, per tutta l’Italia, poiché è questo un momento estremamente grave. Devo parlarvi delle grandi idee e delle profonde convinzioni che devono guidare la decisione del corpo elettorale, per la forma stessa del nostro schieramento, in quanto si tratta non di un solo partito, ma di parecchi partiti insieme, riuniti per la difesa della democrazia. È quindi necessario che vi illustri i motivi che devono inquadrare le nostre azioni e guidare il vostro voto elettorale. Per rendersi ben conto delle ragioni per le quali noi accettiamo l’alleanza di coloro che il 18 aprile si sono con noi affermati, vi richiamo un poco – voi che, vivendo a Firenze, siete educati a vedere le cose inquadrate nella storia – alle origini del nostro movimento, alle impostazioni generali del nostro partito, al significato della nostra lotta. Quando noi siamo sorti come partito di centro e come partito di governo in Italia, ci siamo trovati di fronte due grandi correnti di pensiero e di azione: la tradizione unitaria liberale, che aveva dominato dal Risorgimento fino alla prima guerra mondiale e il movimento socialista che dall’inizio del secolo si abbatteva contro questa tradizione ora penetrandola, ora minacciandola. Di fronte a queste due correnti noi, legati alla tradizione del Risorgimento dal filo spirituale del neoguelfismo, abbiamo rappresentato il movimento del decentramento, il movimento delle autonomie degli organi periferici, abbiamo rappresentato l’idea della necessità della riforma dell’amministrazione dello Stato e della decentrazione regionale. Però sempre e profondamente nel nostro pensiero, anche quando pensavamo e ci preoccupavamo soprattutto del decentramento delle libertà comunali, rimaneva in noi il senso della unità della patria, così come ci tramandava tutta la tradizione della nostra storia dal Risorgimento alla prima guerra mondiale. Ed è perciò che, come voi oggi vedete, pur sostenendo le libertà dei Comuni e il necessario cammino verso il decentramento contro lo Stato burocratico, ci sentiamo costretti, ogni qualvolta un movimento separatista si sviluppa e si rivela, a sostenere, ad affermare, a difendere l’unità nazionale e la solidarietà del popolo. Il presidente del Consiglio venendo a parlare dell’aspetto religioso della Democrazia cristiana ricorda come sin dall’inizio del Risorgimento si fu concordi nel pensare che uno Stato progressista, democratico, liberale non poteva sussistere se non presupponendo una morale, uno spirito di civismo permeato di un elemento superiore. A mano a mano che si andò avanti nell’evoluzione politica e sociale del nostro paese, a mano a mano che l’Italia andò verso il progresso industriale e nacquero le necessità di riforme strutturali e sociali, quello spirito religioso sino allora espresso in formule generiche piuttosto vaghe prendeva un contenuto sostanziale realizzandosi politicamente nel programma cristiano e sociale. Oggi questo programma non può chiamarsi che cristiano e democratico in quanto il problema del metodo di governo della democrazia si è dimostrato prevalente e preminente. Volete oggi riaprire in Italia la questione religiosa? Io vi dico che, se sentissi il bisogno di riaprirla, per assicurare la libertà di coscienza a qualcheduno, sarei disposto a dire che bisogna riaprirla. Ma mi domando: c’è forse in Italia qualcuno che senta veramente questo bisogno di altre formule di protezione della libertà della sua coscienza? A Firenze lo Stato ha fatto forse torto agli ottomila non cattolici o che non appartengono ad alcuna fede religiosa, sui 316 mila abitanti secondo il censimento del 1931? C’è uno solo di questi ottomila che sia stato conculcato nella sua libertà di coscienza che trovi nella legge dello Stato non una protezione ma un impedimento per arrivare a tutti i gradi della vita pubblica cui arriva qualunque altro cittadino? C’è qualcuno che sente la sua libertà e i suoi diritti diminuiti dalle leggi o formule e dalle conclusioni che ci legano al Concordato? Davvero non direi. Nel passato, e anche di recente, è avvenuto che persone appartenenti ad altre religioni, specialmente israeliti, si impuntino a predicare a noi il vero significato del Vangelo cristiano. Ma io dico in verità che costoro non possono insegnare a noi cosa vuole significare il Vangelo e noi dobbiamo energicamente respingere questi consigli, queste critiche, queste osservazioni. Noi cristiani mai ci siamo sognati di interpretare le cose e i rapporti della legge ebraica per applicarli all’atteggiamento politico o non politico sociale in genere di coloro che appartengono alla religione israelita. Badate però voglio essere molto franco, anche se qualche mia parola può implicare un certo rimprovero. Non si deve esibire la propria religione, metterla in mostra, soprattutto non la si deve utilizzare per scopi politici, non si deve farne uno strumento, non si deve vantare la propria tolleranza verso coloro che la pensano diversamente; e soprattutto, nel nostro contegno e nelle nostre dichiarazioni, manteniamo sempre quel limite che è segnato dal rispetto per la coscienza degli altri cittadini che la pensano diversamente. Questo deve essere il nostro principio. Si può essere cattolici senza appartenere ad alcun partito e si può praticare la stessa religione ed essere nel settore economico e politico di diverse tendenze. Culto e dottrina religiosa appartengono alla Chiesa, la quale si muove su un piano più alto. Negare che da una determinata concezione della vita si possano derivare ispirazioni e norme per la convivenza sociale e quindi per l’attività politica; negare che un partito possa alimentare la sua coscienza morale e la sua ideologia, attingendo all’etica e alla fede cristiana, è perciò voler negare la socialità del cristianesimo, è commettere cioè un grosso errore storico. Ma in una convivenza civile, si deve saper tener conto anche degli uomini che la pensano diversamente. Ecco dunque che la parola cristiana nel titolo del nostro Partito democratico cristiano non è una presunzione o un monopolio, quasi noi dicessimo: i cristiani siamo solo noi. No, è un impegno morale. E particolarmente coloro che hanno qualche cosa al sole, che hanno delle proprietà, che hanno la possibilità di aiutare i propri fratelli e la povera gente, devono sapere che quando si dicono cristiani, significa che devono ricordare il Vangelo applicandolo ai rapporti con i loro simili ed il loro prossimo. Cose vecchie e superate parlare di clericalismo e anticlericalismo. A questo punto l’on. De Gasperi ha ricordato come proprio a questa vecchia e trita polemica continuino ad attaccarsi i socialcomunisti e particolarmente l’on. Nenni. Egli è passato poi a trattare gli argomenti più strettamente politici del suo discorso. Si è poi soffermato sulla interpretazione che i socialcomunisti danno della guerra di Corea e del Patto atlantico. Ribadendo concetti già espressi nei suoi discorsi di Trento e di Rovigo ha riaffermato la responsabilità dell’attacco nordista e il carattere difensivo del Patto atlantico. Affinché l’esempio della Corea non sia preso come un paradigma di quello che si potrebbe fare altrove, è necessario controbattere questa versione e affermare ancora una volta che l’Italia persegue una politica di pace e che il Patto atlantico è un patto difensivo, un patto di pace. C’è un articolo del Trattato, l’art. 11, che dice chiaro che noi ci impegniamo a sostenerci a vicenda se saremo attaccati. Se non saremo attaccati il Patto atlantico sarà una polizza di assicurazione che non sarà mai pagata. L’on. De Gasperi a questo punto si richiama alla storia recente, dimostrando come dal corso degli avvenimenti politici del primo dopoguerra si possono trarre insegnamenti per la situazione presente. Legge quindi una pagina dal libro Dal socialismo al fascismo dell’on. Bonomi al quale l’oratore inviò un commosso pensiero. Nel settembre 1919, Gabriele D’Annunzio apriva la crisi rivoluzionaria del dopoguerra e con reparti dell’esercito, sottrattisi alla disciplina occupava la città di Fiume. Fu allora che l’on. Nitti pronunciò il ben noto discorso: «coloro che eccitano gli animi, egli disse nella seduta della Camera del 13 settembre 1919, tradiscono gli interessi della patria. L’Italia deve dare all’estero affidamento di meritare il credito di cui ha bisogno. Una politica di avventure ci farebbe cadere nella miseria e nell’anarchia. Gli operai e i contadini debbono impedire ogni particolare avventura; essi debbono ammonirci e sospingerci nella via della rinunzia e del dovere» . Ma gli operai e i contadini ai quali si dirigeva l’appello erano ormai ebbri di dissolvimento. Essi miravano a ben altro che a salvare lo Stato: guardavano con occhi affascinati il bagliore di incendio che veniva dalla Russia. Gli invocati difensori dello Stato, si proclamarono, con minacciosa iattanza, suoi becchini e si prepararono a dargli il colpo di grazia. Tutto allora parve irrimediabilmente compromesso. A destra e a sinistra si moltiplicarono i pericoli e si intensificarono le minacce. Coloro che avevano con più tenacia sorretta la resistenza del paese, asserirono mutilata la vittoria, necessaria la Costituente, legittima la Costituzione e invocarono apertamente i soldati di Fiume a «liberare» Roma e l’Italia. Gli operai e i contadini, abbacinati dal miraggio russo e sospinti da smisurate speranze, credettero prossima l’ora di instaurare la dittatura del proletariato. Se allora queste forze si fossero intese e avessero marciato insieme, lo Stato, già in crisi durante la guerra e profondamente scosso dopo la guerra, non avrebbe trovato alcuna forza per resistere al molteplice assalto. Per fortuna D’Annunzio non si mosse da Fiume e il socialismo bolscevico, odiatore di ogni cosa che avesse il suggello della guerra, continuò vanamente a inscenare scioperi, a commettere violenze senza senso. Così lo Stato potè sfuggire al pericolo mortale. Ma cosa avrebbe vissuto? – chiede Bonomi – Come avrebbe superato la sua crisi? Quali forze gli avrebbero consentito la guarigione? L’estremo pericolo suscitò nuovi organismi politici. Le forze che il cristianesimo, da secoli organizzato nella Chiesa, aveva accumulato nella nazione e che vicende storiche avevano pressochè immobilizzato in una attesa estenuante, ora sotto il pungolo della suprema minaccia, trovarono, in forme nuove, la via di manifestarsi. I vecchi partiti, già logori dalla lunga resistenza e ormai indeboliti dall’urto degli avvenimenti, incontrarono nella loro tenace difesa dello Stato un inatteso alleato. Il Partito popolare entrava nell’arringo politico. Noi abbiamo fatto partecipi diversi governi, finchè giunta la nostra ora abbiamo assunto in pieno le responsabilità di dirigere le forze democratiche dello Stato che rischiavano di essere travolte da destra e da sinistra. Se ci si chiede se nel periodo che siamo stati al governo abbiamo cambiato l’Italia, abbiamo abolito la miseria, noi rispondiamo, no. Siamo però sulla buona strada. Abbiamo ancora da fare, bisogna continuare e perciò vogliamo ancora avere la responsabilità del governo. Noi domandiamo ai perplessi che si scuotano per poter così domani partecipare con noi ad un governo democratico. Ad ogni modo risultati concreti sono stati ottenuti. L’on. De Gasperi ha qui citato dati e cifre che dimostrano nel campo dell’alimentazione, in quello industriale ed in quello della ricostruzione (ed a quest’ultimo proposito cita lungamente i risultati del Piano INA-Casa) come il governo abbia seriamente e fattivamente lavorato. I rimproveri che oggi ci si rivolgono sono gli stessi che si rivolsero al vecchio Partito popolare. Se voi leggete un giornale neofascista vi trovate [le] stesse accuse che si leggevano nel 1919-1921, come se allora quella propaganda non si fosse rivelata falsa e non fosse finita in un fallimento disastroso per la nazione. Si parla di un’Italia in catene, al servizio dello straniero; si parla di un’Italia che volle perdere la guerra e tradire il proprio destino, come se l’armistizio non fosse stato fatto quando ormai l’Esercito era crollato e quando ormai ogni ripresa era impossibile e come se noi nella nostra coscienza e con noi il popolo, avessimo potuto credere che la guerra ormai incominciata avesse potuto terminare con la vittoria. E quando questo giornale scrive: smascheriamo le menzogne delle libertà democratiche, mi pare ancora di sentire le voci rivoluzionarie di altra epoca, quelle voci pazzesche contro il Parlamento che ne chiedevano l’abolizione. Perché se il Parlamento ha commesso degli errori che dimostrano la sua insufficienza, non si può comunque perdere la libertà di discutere perché quando si perde la libertà di parola si perde la libertà di circolazione e dalla camera all’anticamera si va a finire in prigione come a qualcuno è accaduto. Ma forse credono i signori del Msi che se si ritornasse ad una dittatura e crollasse il Parlamento e le libertà democratiche, la dittatura che subentrerebbe al nostro governo sarebbe la dittatura fascista? No, sarebbe quella comunista. E il pericolo della dittatura comunista, badate bene, è più grave di quella che fu la dittatura fascista, perché la dittatura fascista, sia stata o no crudele, si capiva bene che non poteva durare, mentre con una rivoluzione comunista non c’è più speranza di libertà. È perciò che noi chiediamo a tutte le forze della vera democrazia di cooperare nell’interesse comune per il bene, della stessa famiglia nazionale, per impedire che nell’interno si formino disgregazioni. Noi siamo per la pace, vogliamo la pace, ma se ci attaccano dovremo difenderci, noi non abbiamo né monopoli italiani né americani da difendere. Siamo italiani e come italiani abbiamo da difendere la nostra vita di uomini liberi. Dobbiamo unirci, guardare all’essenziale, rafforzare la democrazia e l’ordine interno, pretendere la solidarietà di tutti, lavorare per la pace, premunirci da ogni attacco. Non siamo soli, non siamo isolati. La pace si salverà, nella collaborazione dei popoli liberi di Europa e del mondo. La pace è nella concordia interna, nello spirito democratico di libertà, nella fedeltà alle nostre grandi tradizioni. È questo il nostro impegno. 