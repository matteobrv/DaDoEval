Sono lieto di intrattenermi coi corrispondenti della stampa tedesca a Roma e di manifestar loro la mia soddisfazione per l’imminente mio viaggio in Germania, da lungo tempo progettato e desiderato e che mi darà modo di ricambiare la visita che il cancelliere Adenauer compì a Roma nello scorso anno, visita che ha lasciato in Italia, in noi tutti, il più gradito ricordo. Dopo di allora, ho avuto non poche altre occasioni di incontrarmi col Vostro Cancelliere e di apprezzarne vieppiù le alte doti di mente e di cuore e le larghe visioni di Uomo di Stato europeo. È con particolare piacere che mi appresto perciò a rendergli visita ed a trattenermi con Lui di argomenti che stanno ad entrambi particolarmente a cuore e che si riassumono nel comune desiderio, e più che desiderio, ferma e sincera volontà, di contribuire al pacifico ordinamento e sviluppo di una Europa libera ed unita, un edificio politico e spirituale di cui la cooperazione fra la Germania, l’Italia e la Francia, deve necessariamente costituire il presupposto fondamentale. Mi è tanto più grata l’occasione di questa visita, in quanto essa mi offrirà l’opportunità di porgere i miei omaggi, a Bonn, all’illustre Presidente della Repubblica Federale di Germania, il professor Heuss , il quale con estrema gentilezza ha voluto interrompere le sue ben meritate vacanze per ricevermi, gesto di cui gli sono grato anche a nome del popolo italiano, che vede in ciò specialmente onorato il suo rappresentante. Voglio aggiungervi che non è senza emozione che mi appresto a trascorrere qualche giorno a Colonia – dove risiederò durante la visita – città che così antichi ricordi legano all’Italia e che so tanto cara al cancelliere Adenauer, che vi spese lunga, infaticata ed eccezionalmente meritoria attività come Borgomastro. So anche che le vicende della guerra molte e gravi ferite hanno inferto alla città, ma che essa sta ritrovando la sua vita di metropoli all’ombra del suo Duomo, simbolo della civiltà, della fede e delle alte aspirazioni del popolo tedesco. Mi sarà certo dato di constatare con vivo compiacimento, sia a Colonia che a Bonn, come durante il mio viaggio lungo la bella vallata del Reno, gli enormi progressi che mi risulta sono stati raggiunti, specialmente in questi ultimi tre anni, nel campo della ricostruzione e della restaurazione delle opere pubbliche e della industrie danneggiate durante la guerra, grazie alla laboriosità, tenacia e disciplina del popolo tedesco. Voglia Iddio che quest’opera di ricostruzione possa pacificamente continuare, così in Germania come in tutti gli altri Paesi dell’Europa e che al più presto sia cancellata, non solo materialmente nelle opere degli uomini, ma anche moralmente nel cuore degli europei, ogni traccia dei fratricidi conflitti del passato e siano solidamente costruite le assise della pacifica convivenza avvenire. Sia questo l’auspicio che mi è caro trarre alla vigilia di questo viaggio che viene così felicemente a chiudere una fase di intensa attività europeistica culminatasi nelle importanti riunioni del Lussemburgo – presiedute con tanta maestria dal cancelliere Adenauer – e di Strasburgo . 