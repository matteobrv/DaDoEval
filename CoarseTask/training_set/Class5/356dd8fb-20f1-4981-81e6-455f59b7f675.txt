La lotta è stata impegnativa e su moltissimi punti ha dato alla democrazia una vittoria mirabile, su alcuni altri ha portato chiarificazione e distensione di responsabilità. Chi si balocca con nostalgiche rivendicazioni, si lascia sfuggire il presente e si compromette irreparabilmente l’avvenire. «Nazionale» significa rappresentare, in un certo momento della storia, le esigenze imprescindibili della vitalità del paese. La Democrazia cristiana, difendendo la libertà e lo sviluppo sociale del popolo italiano, consolida e garantisce la fede nel nostro destino nazionale. Essa non è tutta la democrazia, ma chi si accanisce contro la Democrazia cristiana mette in pericolo nazione e democrazia. Questa è una verità che pochi avversari ammetteranno esplicitamente, non lo dicono, ma lo credono, e oggi che la Democrazia cristiana, attaccata su tutti i fronti, ha costituito il centro basilare, granitico su cui si appoggia la resistenza democratica, gli italiani sentono più che mai che la funzione sociale che essa esercita è indispensabile, insostituibile e nazionale nella sua tempestività e nella sua concretezza. 