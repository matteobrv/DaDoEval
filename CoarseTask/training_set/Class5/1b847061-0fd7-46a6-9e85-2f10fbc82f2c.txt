D.: Quale è la posizione della Comunità del Carbone e dell’Acciaio nel quadro delle istituzioni Europee? R.: Come è noto il Consiglio d’Europa di Strasburgo, nato nel 1950, non ha risposto ai voti degli Europei più entusiasti in quanto non è riuscito ad assumere carattere sopra-nazionale con la sua Assemblea che i governi vollero che fosse puramente consultiva. Dopo le prime ottimistiche speranze ci si rese conto che una effettiva organizzazione, cui fosse delegata parte della sovranità nazionale degli Stati aderenti, non poteva avere che attribuzioni limitate a singoli settori, ed è merito grande del grande europeista Robert Schuman l’aver concepito il progetto della Comunità carbo-siderurgica, che risponde ad un reale interesse comune e nello stesso tempo si presenta come strumento di pacificazione politica in Europa e mezzo di elevazione sociale. La CECA è stata realizzata ed alla sua assemblea vengono riconosciuti qui poteri che, nel suo limitato settore, sono effettivamente quelli di un’assemblea sovrana. Primo Presidente ne è stato il socialista Spaak il quale ha brillantemente tenuto la carica fino alla sua recente nomina a ministro degli Esteri. Io sono lusingato dall’onore di essere chiamato alla sua successione giustificata soltanto dalla mia immutabile fede nell’idea dell’Europa. Come è noto il bilancio della attività della CECA dal giorno della sua istituzione è largamente favorevole e noi Italiani siamo tra coloro che hanno beneficiato nella sua organizzazione. D.: Quali crede che siano i possibili sviluppi della Ceca? R.: I futuri sviluppi possono essere considerati sotto due aspetti: uno tecnico-economico ed uno politico. Sotto l’aspetto tecnico la Comunità potrà perfezionare la sua organizzazione intesa a raggiungere un allargamento del mercato comune ed una diminuzione dei prezzi, dedicando una parte sempre maggiore della sua attività ai problemi sociali. Sono già allo studio progetti di prossima attuazione per un miglioramento degli alloggi dei minatori anche in Italia. Dal lato politico la CECA attira sempre più l’attenzione dei Paesi che non ne fanno parte e recentemente è stata decisa la partenza di un membro dell’Alta Autorità per l’Inghilterra in seguito all’interesse suscitato in quella Nazione dalla esperienza già fatta. La stessa Alta Autorità, e cioè il signor Jean Monnet, ha ottenuto recentemente un prestito americano di 100 milioni di dollari, dimostrando che la CECA ha una sua precisa figura giuridica in campo internazionale che le consente di trattare direttamente con i vari Governi. D.: Ritiene Lei che la CECA possa essere integrata in un più vasto piano di collaborazione internazionale? R.: Certamente; anzitutto perché nel mondo economico una singola attività non può a lungo vivere isolata, ma soprattutto perché una trasformazione della struttura della CECA è già prevista, specie per quanto riguarda la sua Assemblea, poiché questa dovrà trasformarsi in Assemblea della Comunità politica europea dopo la approvazione del progetto per la Comunità europea di Difesa. D.: E pensa Lei che il progetto per l’Esercito Europeo sarà presto ratificato in Italia e in Francia? R.: Non intendo qui lasciarmi andare a delle profezie ma sono statosempre del parere che se si vuole tranquillamente lavorare alla ricostruzione morale e materiale dell’Europa è necessario rendere ai nostri paesi la tranquillità mettendoli al riparo da ogni minaccia mediante un valido strumento di difesa. 