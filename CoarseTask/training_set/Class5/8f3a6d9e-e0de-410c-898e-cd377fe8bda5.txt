L’on. De Gasperi aprendo i lavori della riunione ha porto ai presenti il caloroso saluto della Direzione del partito e il suo personale, ricordando come egli stesso avesse iniziato la sua carriera politica come consigliere comunale e amministratore dell’Azienda municipalizzata di Trento assieme a Cesare Battisti. Queste esperienze giovanili lo hanno quindi portato in quei tempi lontani ad avere contatti con i grandi problemi della municipalizzazione, il che gli ha poi consentito di seguire, sia pure da lontano, l’attività delle municipalizzate con un sufficiente bagaglio di cognizioni. L’on. De Gasperi dopo aver constatato il notevole sviluppo della municipalizzazione e il contributo veramente prezioso che i democratici cristiani hanno dato a tale organizzazione in modo da acquistare una posizione così influente, come quella che attualmente detengono, ha espresso la gratitudine del partito per l’attività svolta dai suoi esponenti ed ha fatto voti che la manifestazione ufficiale che oggi si inizia in Campidoglio costituisca un rafforzamento della tendenza generale e sociale della municipalizzazione che è la prima e la soluzione intermedia tra il collettivismo statale e la cooperazione di forze di categoria. La municipalizzazione è quella che meno ha il peso della burocratizzazione statale e quella che più ha il contributo del controllo diretto dei cittadini; caratteristica questa ancora viva e feconda. Avviandosi alla conclusione, l’on. De Gasperi ha detto che la municipalizzazione è veramente la pratica della socialità entro un certo limite, il limite delle mura cittadine e dell’attività comunale, la applicazione, l’esperienza continua del senso di solidarietà che ci anima e ci deve animare. 