Anzitutto vorremmo sottolineare il carattere particolare di questa questione, al cui riguardo l’opinione pubblica italiana, e di conseguenza il governo, sono estremamente sensibili. In questo senso anche il falso allarme causato recentemente da certe parole del generale Airey (e siamo molto lieti di riconoscere che il significato vero delle sue parole era del tutto differente rispetto alla prima impressione che ne abbiamo ricevuto) in fondo non è stato così negativo. Ci sono due aspetti del problema di Trieste. Il primo è connesso col futuro del Territorio Libero, il secondo con certi recenti avvenimenti a Trieste. Il primo aspetto è naturalmente di gran lunga il più importante. La posizione del governo italiano è invariata. Si fonda sulla dichiarazione delle Tre Potenze, cioè sul riconoscimento da parte delle tre grandi potenze alleate del carattere italiano di tutto il Territorio Libero. Questa è l’unica base [punto di partenza] per una soluzione negoziata in accordo con la Jugoslavia, se e quando il governo di Belgrado sarà pronto ad accettare questo principio. La nostra posizione non è né chiusa al compromesso né negativa nei confronti della Jugoslavia. Tutta la storia degli ultimi due anni lo prova, una storia di costante miglioramento e sviluppo delle relazioni politiche e economiche con il nostro vicino orientale. Ora ci stiamo avvicinando alla conferenza dei Quattro Grandi [sappiamo che i Russi, nell’incontro dei supplenti che si svolge ora a Parigi ancora non hanno sollevato la connessione fra Trieste e il trattato austriaco] . Sappiamo anche che le potenze firmatarie della dichiarazione tripartita hanno convenuto che la connessione non deve essere ammessa. Ma se, nonostante tutti gli sforzi, si dovesse discutere il problema di Trieste, ci attendiamo che il governo di Sua Maestà, assieme al governo americano e a quello francese, difenda il suo punto di vista, che è anche il nostro. Perché in un certo senso questa è proprio l’occasione prevista dalla dichiarazione del 20 marzo 1948. E, naturalmente, se ci fosse una discussione sul tema, ci attendiamo che ci venga chiesto di prendervi parte. Quanto ai recenti incidenti a Trieste non siamo propensi a sovrastimarli. Alcune misure prese dal Governo Militare Alleato (ricorderemo in particolare la bandiera sulle navi commerciali, la nuova insegna per i tabaccai, il marchio «made in Trieste») hanno causato localmente qualche preoccupazione. C’è una pratica spiegazione per ognuno di essi. Ma, in vista dello scompiglio che hanno generato, erano evidentemente inopportuni. La nostra impressione è che, pur essendo fuori dubbio la buona fede del generale Airey e del suo collega americano, essi siano stati portati sulla cattiva strada da alcuni elementi locali, riguardo all’aspetto politico e alle ripercussioni delle misure suggerite. Penso ci sia solo un modo per evitare simili vicende. Dovremmo consultarci a vicenda, localmente a Trieste o attraverso le nostre ambasciate a Roma, ogniqualvolta sia prevista una di queste misure. Contemporaneamente, si dovrebbero emanare delle istruzioni per il Governo Militare Alleato che chiariscano definitivamente che le leggi italiane continuano a essere applicate nel Territorio Libero. Questo è stato autorevolmente riaffermato dal Sig. Kenneth Younger che in risposta a una questione alla Camera dei Comuni lo scorso 24 gennaio ha dichiarato: «dato che non è stato nominato alcun governatore per il Territorio Libero, l’annesso del Trattato di pace che contiene questa clausola non è entrato in vigore. D’altro canto, il Trattato di pace dichiara altrove che nel periodo di interim devono restare in vigore le leggi esistenti fino a che non siano sospese o revocate dal governatore. Quindi l’italiano continua a essere la sola lingua ufficiale nella zona A ma accordi speciali sono stati presi dal Governo Militare Alleato per venire incontro ai bisogni dei quattro comuni dove prevale lo sloveno». Questo implica altresì che, indipendentemente dalla questione della sovranità su Trieste, la possibilità di istituire una speciale Corte di Cassazione per la zona A sarebbe ovviamente contraria a questo punto di vista. 