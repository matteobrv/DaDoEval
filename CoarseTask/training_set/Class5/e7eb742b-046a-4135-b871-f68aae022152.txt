È l’anno delle decadi, delle celebrazioni decennali. Talvolta esse possono riuscire pretenziose, esagerate più che ricordi sereni ed ammonitori. Ma se, al di fuori di ogni vanto, la commemorazione si elevasse ad una considerazione sintetica di un intero periodo, allora è come se, superando la visuale quotidiana, salissimo su di una altura e da questo osservatorio riesaminassimo in più ampia prospettiva uomini e cose. Sarà perciò utile forse in occasione ed in preparazione del prossimo Congresso, di fare il punto sul nostro decennale cammino. Questo esame retrospettivo ci riporterà alle origini del nostro movimento, renderà evidente anche per i più giovani le condizioni storiche ambientali, in cui abbiamo dovuto sperare e per quali esigenze e per quali impulsi nacquero le caratteristiche propagandistiche e operative del nostro partito. Oggi vorrei solo ricordare che in quei tempi durissimi non abbiamo mancato di coraggio, che abbiamo affrontato con tenace vigilanza il rischio quotidiano di una politica che correva sul rasoio di una alternativa di libertà o di dittatura, che non venne mai meno la speranza nel nuovo Risorgimento e la fede nel destino del nostro paese, pur nelle strette del bisogno e nell’angoscia delle dimostrazioni, e soprattutto che non abbiamo perso di vista i problemi centrali della nostra azione. Vorrei che i più giovani rileggessero la dichiarazione programmatica proclamata solennemente al Congresso di Napoli il 30 luglio 1944. Ne cito i passi più importanti: «il partito della Democrazia cristiana risponde a due insopprimibili esigenze della vita politica italiana: la prima che nonostante le apparenze il problema della ricostruzione è problema essenzialmente morale: senza una ripresa della coscienza morale di tutte le classi del popolo italiano, la ricostruzione materiale e civile è impossibile e, anche se fosse realizzabile, riuscirebbe opera effimera per la corruzione interna che continuerebbe a rodere e distruggere i tessuti dello stato nuovo» . «La seconda esigenza è che la rivoluzione politico-sociale che si va compiendo e che noi vogliamo per ragioni di giustizia e per portare tutto il popolo al governo di se stesso nella politica, nell’economia, nel lavoro, si debba attuare rispettando e salvando i diritti supremi della persona umana, e tutte le libertà essenziali per il suo sviluppo Nelle più ardite riforme e in ogni direttiva di regime la Democrazia cristiana risponde a questa esigenza con l’impegno più fermo di difendere la libertà delle coscienze e degli istituti nel metodo della libertà nelle competizioni civili» . «Nessuno si illuda; se domani la legge fosse minacciata e violata e si profilassero volontà sopraffattrici e dittatoriali, non si ritenga di passare su noi come su quello che una volta si qualificava “trepido pecorume clericale”; non ci lasceremo sorprendere, come si lasciò sorprendere il paese nel 1922, e alla minaccia che ci venisse da destra o da sinistra opporremo tutta la resistenza attiva e passiva di cui il nostro popolo sarà capace» . Né questa fu una fiamma passeggera. Alcuni mesi dopo, chiudendo una seduta del Consiglio nazionale, invocavo dai nostri uno stile di militanti con queste parole: «durante il periodo delle cospirazioni e più ancora là ove i nostri combattono tuttora contro i tirannici dominatori, la Democrazia cristiana ha preso veste, gesto e anima di combattimento. Bisogna che questo stile più duro, più deciso, proprio di chi accetta il sacrificio, permanga anche al di là del periodo clandestino e della guerriglia» . Sentite ancora: «si fa un gran parlare dei mezzi finanziari di cui dispongono le organizzazioni di altri partiti. Inutile indagare se e quanto ciò sia vero, ma è certo vero che alcuni partiti estremi possono servire ai democratici cristiani di esempio per la loro combattività, per lo spirito di abnegazione che li anima e per l’assoluta disciplina che li nega». E concludevo: «se si presume di concorrere con questa gente, mantenendo i metodi di avidità che furono propri di certi ambienti borghesi-clericali di un tempo, si rimarrà ben presto in coda e si morderà certamente la polvere. Come si è combattuto ieri così bisognerà battersi domani con la forza della disciplina, con la fermezza delle convinzioni, con la volontà inesorabile di raggiungere la meta» . A questa chiarezza di visuale, a questo stile ci richiamammo anche a Milano nel primo comizio dopo la Liberazione. Molti ricorderanno i primi incontri, il primo soffio di quello che disse il vento del nord. Quando rileggo le parole allora pronunciate, mi pare ancora di rivivere l’ansia di quei giorni. Dicevo in Milano appena liberata: «che cosa sarà di qui a ottobre quando l’atmosfera di ebollizione di questa caldaia che è l’Italia sarà ancora salita; quando, fatalmente, non avremo ancora superata la crisi della disoccupazione, quando i nostri che ritornano, deportati o prigionieri – e già bussano alle porte – irromperanno sul territorio metropolitano della patria?» . «…Domani saranno forze centrifughe, forze ribelli, a cui bisognerà rivolgersi con pazienza e con l’animo aperto tenendo conto dei sacrifici da loro fatti. Che immenso lavoro da compiere! I giovani che possono buttarsi nei comizi, andranno incontro a questi nostri fratelli per guadagnarne l’animo, per non perderli. Gli anziani li sorreggeranno nelle loro famiglie e nelle loro aziende. Compito immenso! Ma che vanto, anche per gli anziani di spendere gli ultimi anni della vita in una grande battaglia per una grande meta: salvare il popolo italiano!» . E poiché i partigiani presenti si lagnavano che nella costituzione del ministero io avessi «ceduto il passo a Parri», aggiungevo che quella era stata una scaramuccia che la battaglia vera veniva ora, che essi avrebbero dovuto agire come la guardia pacifica della libertà. «Ve ne rivolgo formale appello: non disperdetevi, non venite meno alla solidarietà tra voi che è solidarietà non solo di ricordi, ma può anche essere garanzia di opera pacifica e vigorosa in difesa della libertà» . Libertà, libertà: non fu davvero una parola vana. Essa diresse le nostre preoccupazioni nella formazione dei ministeri, ispirò i lavori della Costituente, nelle battaglie elettorali fu la nostra insegna, giustificò coalizioni all’interno e alleanze all’esterno e infine è riapparsa sulla bandiera del nostro europeismo che è per noi lo sforzo di liberarci dalla angustia delle nostre scarse fortune e inique frontiere. In verità la «Federazione dei volontari della libertà» dedicando in Campidoglio una medaglia alla Regina Libertatis, presidium Italiae, ha convalidato anche la nostra opera, non scevra di errori e debolezze, ma tutta impregnata di questa profonda aspirazione alla libertà che si riallaccia allo spirito nazionale del Risorgimento, ma che risale ancora più addietro, attraverso quelli che il De Rossi chiamava i cunicoli catacombali della storia, indietro, di secolo in secolo fino a tutti i difensori e vittime della libertà delle coscienze contro la tirannia dello Stato. So bene che nell’attività di governo, nell’impegno della ricostruzione e della amministrazione questa nostra stella polare della libertà non ci potè salvaguardare da errori, insufficienze e talvolta deviazioni; ma nessuno ci può negare che nei momenti più decisivi, assai influì sulle nostre decisioni e valse spesso a determinarle. La ricerca continua e tenace della partecipazione al governo di partiti liberali e laici, non sempre rappresentati da uomini immuni da anticlericalismo, il ripetuto tentativo di associare nella difesa del regime libero i socialdemocratici, la distinta e differente considerazione anche delle varie opposizioni, tutto ciò si spiega con la partecipazione fondamentale, quella di consolidare in Italia la Democrazia libera. È al medesimo fine che si impegnò la stessa lotta per il sistema maggioritario, mezzo democratico e legale per aumentare il margine di sicurezza. Il sistema potè essere oggetto di critica nei suoi termini concreti, ma ora che la battaglia è passata e si può giudicare più serenamente, ogni uomo ragionevole dovrà ammettere che il tentativo di costituire alla Camera una maggioranza salvaguardando però le minoranze (come non avrebbe potuto fare l’uninominale nella stessa misura), non fu né una contraffazione del suffragio universale, né un colpo di Stato. Disgraziatamente fu facile insinuare il sospetto che la meta vera fosse di creare una maggioranza assoluta «clericale»; benché ciò contrastasse con la linea da noi tenuta per quasi un decennio. Tale sospetto, alimentato dalle disgraziate vicende del giugno, gettò un’ombra anche sui ministeri minoritari venuti poi. La vigilia del Natale ’53 quando l’on. Pella annunciò un rimpasto e una bonificazione del suo governo, la stampa di sinistra prese a tirare palle infuocate contro la «cricca degasperiana»; un giornale paracomunista (24 dicembre) scriveva letteralmente: «è difficile riscontrare nella vita del nostro paese episodi più sciagurati di questo…» e rilevava «l’amoralità dello scandalo» . Nella stessa pagina c’era tutto intiero il comunicato sovietico della fucilazione di Beria, senza una parola di commento. Nella stessa vigilia l’Unità scriveva nel fondo: «possibile che l’on. De Gasperi non senta l’onda sdegnata e sprezzante che nel paese gli si leva contro?». E continuava: «De Gasperi non ha smesso un minuto dal porre tutti i bastoni possibili nelle ruote del governo seminando la confusione, accrescendo i disordini in Parlamento, impedendo accordi e transazioni forse possibili» . Tutta questa campagna era fondata su informazioni false e presupposti inesistenti, ma sciaguratamente perfida e tenace che taluno dei nostri amici, più lontano dagli avvenimenti e dai protagonisti ne rimase turbato. Ora dopo tanto tempo e dopo che l’episodio ha passato il vaglio dei gruppi parlamentari e della pubblica discussione credo superflua e dannosa la ricostruzione di episodi superati, ma forse merita rilievo la questione della competenza del partito, e dei suoi limiti. La questione, come avviene in simili casi, non si presentò subito chiara e nella sua formulazione definitiva; ma nella sua fase decisiva fu questa: salva e riconosciuta la prerogativa costituzionale del presidente del Consiglio nel proporre le nomine dei ministri, si poteva ammettere che un presidente Dc procedesse ad un rimpasto senza previa consultazione degli organi direttivi del partito? La prima subordinata fu circa il carattere e la dimensione del rimpasto. Se questo fosse stato incisivo e notevole, tale da interessare la qualifica del governo, la consultazione preventiva secondo la Direzione sarebbe stata necessaria. Se poi le modificazioni avessero avuto per scopo la creazione di una maggioranza precostituita (il che nel caso concreto era possibile solo verso destra), si sarebbe sempre, secondo la Direzione, dovuto consultare il Consiglio nazionale la cui direttiva era stata per governi nell’ambito del centro. Per quanto riguarda il mio personale avviso, debbo dire che io sostenni doversi conciliare due rapporti, quello costituzionale e quello dello spirito statutario del partito, che impegna con particolari vincoli i deputati che ne hanno accettata la disciplina. È vero che il presidente ha il diritto di proporre la nomina dei ministri, ma è anche vero che i membri del partito non possono accettare incarichi politici, se non di intesa implicita o esplicita col partito. La conclusione quindi, comunque la si consideri, ci porta sullo stesso binario, sulla necessità cioè di uno scambio preventivo di vedute che da una parte dia modo alla Direzione o a chi per essa di esprimere il suo parere e dall’altra al presidente di garantire l’appoggio del gruppo parlamentare. Quando poi invece di rimpasto si trattasse di crisi, lo Statuto prevedeva senz’altro l’intervento della Direzione. Comunque, come è noto, il disparere rivelatosi durante il rimpasto non riguardò il principio generale di procedura, ma un caso concreto, reso difficile dalla insidiosa ingerenza della stampa avversaria e forse da insufficienti informazioni. Di tutte le polemiche accesissime che seguirono, nelle quali certa stampa ci rovesciò addosso un cumulo di perfide insinuazioni, ora non è rimasta [che] la cenere di una crisi che entrambe le parti avrebbero inizialmente voluto evitare, ma finì con l’imporsi, attraverso il travaglio di una logica tormentata, sotto gli impulsi di una situazione parlamentare che non lasciò tregua, finché i mutati presupposti non resero possibile la ricostituzione di una maggioranza, oggi facilmente raggiunta. Nessuna meraviglia che in questo torchio di una crisi discussa anche il partito sentisse la pressura e ne fosse turbato: ma non ne fu scosso. E qui mi è grato di ricordare le parole di congedo del presidente Pella nell’ultimo suo Consiglio dei ministri quando disse: «se finora continuando come capo del governo ho parlato più spesso del paese che del partito, riaffermo che d’ora innanzi il mio ideale e il mio proposito è quello di servire lealmente il partito». Giusta affermazione, in quanto il partito non è inteso come un’organizzazione estranea al regime parlamentare, ma come è e deve essere, strumento di volontà collettiva al servizio dello Stato democratico, sia in Parlamento che al governo, sia in tutte le manifestazioni della vita pubblica. Che il partito avesse resistito alla cartacea bufera risultò soprattutto dal comodo di presentarsi del governo Fanfani, il 26 gennaio. Fu un atto di coraggio e di responsabilità che preparò e spianò la via ad un ulteriore sviluppo, una diffida ai pavidi e agli incerti, una sfida alle minacce degli estremi. «Siamo – disse – ad un punto cruciale, in cui occorre fermezza e coraggio. Questa fermezza e questo coraggio il governo li avrà. Vuole dimostrarvelo oggi, con il suo programma fatto di propositi e di disegni di legge: domani con la sua azione tempestiva, organica, continua, indipendente da giudizi di parte e vincolata soltanto agli interessi supremi della patria italiana. Per operare secondo i propositi suoi il governo ha bisogno del vostro consenso. E lo chiede a tutti quei gruppi, che – subordinando le loro particolari pregiudiziali agli interessi generali dell’Italia – si sentono di concorrere disinteressatamente e patriotticamente agli sforzi del governo per la difesa delle libertà garantite dalla Repubblica, contro la minaccia reale e grave della miseria e dell’ingiustizia e contro i pericoli – velati ma non meno consistenti – di progressi di una ideologia estranea alle nostre tradizioni» . E Fanfani trovò attorno a sé il gruppo parlamentare compatto e deciso e quando il segretario politico prese la parola per esprimere la sua convinta solidarietà, il consenso di tutti i democratici cristiani fu entusiastico. «Il paese – disse allora – assiste stupito e preoccupato a questa incapacità della Camera attuale di dare al paese un governo con base stabile. Fallace è il tentativo di riversare la colpa di questa paralisi parlamentare sul partito di centro. La Democrazia cristiana dal luglio in qua ha sacrificato per la causa democratica comune i suoi uomini più esperimentati e più in vista ed ha dovuto portare tutte le responsabilità, perché gli altri partiti non seppero accordarsi per condividerle» . Dopo essermi riferito in particolare alla situazione del luglio, continuai: «anche questa volta come allora la speranza fu delusa e ora Fanfani si è presentato come allora con un “ministero di attesa e di lavoro”, ma in confronto del mio, con un progresso notevole di programma e d’azione, con un’armatura di progetti di produzione e di investimenti, già maturi e finanziati, con uno sforzo concreto per dare lavoro a centinaia di migliaia di disoccupati. Quest’uomo ha al suo attivo un’esperienza, specie nei dicasteri del Lavoro e dell’Agricoltura ed ha attuato riforme sul serio, e poiché come presidente si dedicherà per intiero al coordinamento e all’impulso della realizzazione, può riuscire davvero a dare una nuova impronta alla nostra economia; ebbene non bisogna sbarrargli la via» . L’esperimento non riuscì, ma non fu vano. All’interno ricostituì l’unità che nella crisi era andata perduta; nei rapporti coi partiti democratici fece toccare con mano l’identità programmatica sociale con la socialdemocrazia – ricordate lo scambio di lettere con Vigorelli –, fece fronte coraggiosamente all’opposizione estrema: preparò così la via alla coalizione. L’unità democratica cristiana manifestatasi intorno al ministero Fanfani fu il superamento di vari impulsi intervenuti che, a parte le intenzioni, sembrarono secondo l’interpretazione avversaria di minacciarla. La Direzione aveva votato il suo ordine del giorno sulla crisi che portò all’incarico di Fanfani il 7 gennaio ; l’8 uscì un appello della Cisl, diretto ai quattro partiti democratici, con alcune «indicazioni operative» per la formazione di una maggioranza parlamentare e di un corrispondente governo . Né la tendenza in genere verso la formazione di un governo democratico né, in particolare, i postulati sindacali e le istanze delle categorie nella Cisl rappresentate e qui formulate, potevano suscitare le nostre obiezioni. Ma il documento si presentava anche con una critica di fondo contro il centrismo, cui si rimproverava insufficiente capacità «di pensare l’azione politica in Italia, come un’azione da calarsi in strutture economiche, sociali, statuali, antistoriche superate e quindi di porsi come una forza politica veramente rinnovatrice, in luogo di isterilirsi in vari tentativi di mediazione del dilemma conservazioneprogresso» . Con tali tentativi, diceva il documento, si arriva ad un «immobilismo desolante», ad una mediazione insultante per gli occhi dei più. Questo linguaggio, eco non lontana di altre polemiche, era fatale venisse interpretato come atto d’accusa contro il principale e più centrale dei partiti democratici, la Democrazia cristiana. E così infatti la interpretò la stampa di sinistra e così la intese e la volle fraintendere Di Vittorio che due giorni dopo nel discorso di Pisa rilevava che «i Sindacati dei lavoratori, mediante un accordo tra loro, possono rendere un grande servizio al paese… i Sindacati riuniti potrebbero rivolgere un appello a tutti i gruppi parlamentari, perché sostengano un tale governo» . In verità non pare che la Cisl abbia interpretato il suo intervento come una nuova funzione politica del Sindacato, perché ad un certo punto essa afferma «la volontà di continuare ad operare sul piano suo proprio» per una completa rivendicazione dei supremi valori di libertà e di giustizia. Per parte nostra l’intervento ha acuito nel nostro animo la concezione non di ieri né di oggi che convenga ben definire il piano suo proprio su cui ciascuna forza si muove sia pure verso lo stesso fine che è quello del consolidamento del regime libero. Questa distinzione di funzioni, questa divisione di lavoro, si impongono in democrazia, specie quando la collaborazione reciproca è desiderata e necessaria quando le masse a cui ci rivolgiamo sono le stesse e la loro coscienza è una sola. Manifestazioni deplorevoli si ebbero in questo periodo anche in quell’orto di Renzo che è la stampa periodica di tendenza. Un periodichino, con un grande nome preannunziato da una agenzia il giorno 7 gennaio, parlava della necessità di mantenere l’unità del partito, ma nel secondo numero scivolava in un attacco violento basato su informazioni errate . Io credo che l’autore, conosciuto meglio lo stato delle cose, desideri oggi di non aver scritto ciò che, a ragion veduta, è insostenibile. Ma intanto questi fogli di piccola diffusione rappresentano una tentazione grande, quella di sfogare subito il proprio animo e in realtà, volere o no, da succursali della stampa avversaria. Che mi vale, ad esempio, richiamarmi alla mia non erronea coscienza e alle testimonianze di quanti assistettero all’opera mia, se un altro di questi giornali mi caricatura in atto di segare la poltrona ministeriale dell’on. Fanfani? Se così ardisce un organo che vuole essere democratico cristiano, come posso pretendere che i giornali di estrema sinistra e destra non facciano strazio della mia figura morale? Abbiamo discusso in Direzione sul da farsi. Vi proponiamo di fare un appello preciso e risoluto perché questi amici di una parte o dell’altra, rinunzino a questa grande tentazione. Ormai è chiaro che l’esistenza di un foglio acido, violento e pettegolo, diventa per il pubblico in genere «una crepa della Democrazia cristiana», un sospetto di scissionismo. Ho parlato con alcuni editori ed ho trovato comprensione per la proposta così formulata: i fogli particolari di tendenza sono sospesi. Il settimanale La Discussione per tutto il periodo che precede il Congresso aprirà le sue colonne, e allargherà il suo spazio per accogliere ogni articolo di libera ed onesta critica di qualsiasi sfumatura. Confido che gli editori e scrittori faranno a gara per dare la prova di quell’unità che tutti proclamano necessaria. Devo riconoscere che tale disciplina interiore va accompagnata dalla massima libertà di parola e di discussione in sede propria, cioè nelle riunioni del partito o nella sua stampa. Accettiamo, amici, in pieno la regola democratica con tutti i suoi vantaggi e con tutti i suoi rischi, ma soprattutto ristabiliamo tra noi un costume politico che corrisponda al precetto evangelico contenuto nel Padre Nostro: perdonaci Signore come noi perdoniamo ai nostri fratelli. Il pubblico, il paese ha diritto di giudicarci non dai nostri discorsi ma dal modo con cui applichiamo tra noi questa regola di fratellanza. Durante la crisi Fanfani per l’intervento imprevisto di un giornale importante di solito temperato e giudizioso, è stato sollevato un altro aspetto della disgraziata situazione italiana. L’editorialista aveva cominciato con l’affermare che «la Democrazia cristiana non è quel partito rigorosamente organizzato, che comunemente si crede. Alla crisi ideale fa purtroppo riscontro una crisi dell’organizzazione, propriamente detta. Fino ad oggi le grandi battaglie elettorali sono state sostenute dai Comitati civici, espressione dell’Azione cattolica; ma nessuno ignora che i Comitati civici non sono che le Parrocchie… questa Organizzazione, si voglia o no, impegna direttamente la Chiesa» . E poi lo scrittore domandava: «hanno coscienza di tutto questo, gli uomini politici della Democrazia cristiana, affannati come sono in miserevoli competizioni di carattere personale nella ricerca di equilibri che la pubblica opinione non intende…?». «Un governo monocolore d’ispirazione esclusivamente cattolica, è portato per necessità di cose verso l’involuzione clericale» . «Un partito cattolico non può fondare lo Stato, perché lo Stato è una formazione laica, è una concezione diversa da quella cattolica… La crisi è in questa impossibilità di impersonare due princìpi diversi della coscienza moderna: quello religioso che pone i fini ultimi della vita fuori di questo mondo e quello laico che è puramente terreno e si affida alla storia» . «La soluzione è nella sua permanente, leale collaborazione con i partiti della tradizione liberale e democratica italiana a prescindere dalla loro consistenza numerica» . Questo articolo riscosse la adesione ed il plauso de l’Unità , e noi in quel momento poiché non avevamo obiezioni di principio contro la pratica conclusione, cioè contro la partecipazione dei liberali e dei socialdemocratici, abbiamo rinunziato ad entrare in polemica. E sì che non ci mancavano gli argomenti, primo tra tutti quello che i liberali, sempre richiesti e sempre desiderati in tutti i miei ministeri, lasciarono il posto di loro propria volontà e non proprio per gli ideali del Risorgimento, e l’altro che io mai feci un governo monocolore se non dopo il 7 giugno, ma definendolo provvisorio e di necessità. Avrei potuto anche aggiungere: condivido l’opinione che in certe situazioni convenga dare al pubblico delle garanzie personali anche se non fossero indispensabili. Si comprende che Adenauer ritenga opportuno in questo momento di inviare in Vaticano un ambasciatore protestante; ma certo egli non ammetterebbe che per principio dovesse essere escluso il cattolico ed è assurdo affermare che un «partito cattolico» non possa fondare lo Stato, perché lo Stato è una formazione laica. Ma è anche assurdo e antistorico affermare che la Democrazia cristiana sia un «partito cattolico» (cioè come lo configura l’autore), un partito confessionale, emanazione dell’Autorità ecclesiastica. Evidentemente, questo in fondo dev’essere anche il pensiero dello scrittore, giacché per potere arrivare tuttavia alle sue conclusioni, egli ha bisogno di svalutare la forza e l’organizzazione della Dc, anzi di metterla da parte, attribuendo le grandi vittorie elettorali ai Comitati civici, cioè egli aggiunge, alle parrocchie, cioè alla Chiesa. Qui risorgono antiche idee, vecchi pregiudizi e argomentazioni anacronistiche che potevano valere, se mai, per le situazioni anteriori alla nascita della Dc. Oggi la situazione è chiara. Mentre i princìpi si affermano, si inculcano e si propagano, derivandoli dalla Autorità e dalla coscienza, le opere politiche, cioè l’esercizio dei diritti e poteri costituzionali nell’ambito della legislazione e del governo, si svolgono con metodo democratico, cioè con la responsabilità del cittadino entro lo Stato, che agiscono per mezzo del voto o degli organi elettivi o degli strumenti amministrativi. Finora non è mai avvenuto che le candidature o altre designazioni o i controlli politici avvengano al di fuori del bilancio democratico. Il credente agisce come cittadino nello spirito e nella lettera della Costituzione e impegna se stesso, la sua categoria, la sua classe, il suo partito, non la sua Chiesa. La responsabilità è della organizzazione politica a ciò statutariamente destinata e non dei comitati o organismi di altra fattura che, per quanto benemeriti per la loro efficace opera di mobilitazione, non hanno mai preteso a funzione di rappresentanza e responsabilità politica. Ma anche un’altra conclusione bisogna tirare. Le nostre polemiche interne offrono il pretesto a svalutare la nostra azione di fronte al paese e a paragone di questa nostra attività chiassosa e nervosa e talvolta pettegola, il nostro sostanziale contributo alla difesa della libertà e allo sviluppo della nazione, il nostro spirito di sacrificio e di combattimento rimane ignorato, il lavoro organizzativo svalutato. Dunque anche qui, prima autodisciplina, autolimitazione dentro di noi, poi intesa su larga scala e in piena autonomia con le altre forze dello schieramento. Come sapete stiamo organizzando la consulta di tutte le associazioni a ispirazione cristiana. Abbiamo già la adesione delle Acli, dei coltivatori diretti, della Confederazione cooperativa, dell’UCID , dell’artigianato. Le altre seguiranno. Intanto l’unità interna tra noi deve essere programmatica e sostanziale. Se l’unità è necessaria, è anche necessaria la fusione in una unica direttiva programmatica delle varie forze dello schieramento. Non è artificioso lo sforzo di mediazione fra progresso e conservazione purché non produca regresso o stagnazione. Il fenomeno di questa incalzante alternativa è nella natura, nella storia, nel rinnovarsi delle generazioni. Il primo dovere: far largo ai giovani; il secondo: trasmettere loro la esperienza. Il partito si muove così verso nuove forme e iniziative, si affina, rettifica, si aggiusta a mutate esigenze. Né paralisi, né sclerosi, ma nemmeno febbre a 40 gradi. Il centro deve essere dinamico, propulsore, ma non deve perdere le ali perché anche queste sono indispensabili per tenersi in aria. Noi siamo qui per operare come comandos per rischiare uno sbarco, un’avventura, bisogna marciare avanti in un solo schieramento, altrimenti non si passa e, dispersi, veniamo battuti uno alla volta. Non possiamo fare il partito dei salariati o degli stipendiati, dei contadini o dei piccoli agricoltori o dei sindacati; bisogna che rappresentiamo tutta la nazione, in quanto essa attende da noi; perciò dobbiamo affrontare soluzioni poliedriche che tengono conto di tutti i fattori popolari, e finché la società è così strutturata in classi diverse che si evolvono, si fondono e si trasformano, cerchiamo le convergenze che significano: vantaggio per i più poveri e i più numerosi, concorso dei fattori di produzione. Il nostro interclassismo non è ambivalenza statica, significa cooperazione dell’azienda, esercizio responsabile del diritto di sciopero (e nella distribuzione del reddito), riguardo preferenziale ai disoccupati e ai più miseri. La concorrenza nelle rivendicazioni non basta e non riesce; bisogna portare innanzi nella lotta elementi costruttivi, discriminazioni positive. Attrezziamo su questo terreno il lavoro programmatico costruttivo della Cisl, né trascuriamo gli elementi tecnici raccolti e aggiornati dalle rappresentanze professionali. Occorre misurare con occhio realistico le possibilità di governo, le capacità dell’amministrazione pubblica, imporsi un programma d’azione che accanto alle soluzioni ideali contenga le realizzazioni possibili, immediate o graduali. A questa opera di aggiornamento programmatico avviato da tempo, ma intercorso ripetutamente dalle crisi sopravvenute, lavoriamo in contatto con le Associazioni di categoria e pensiamo che debba perfezionarsi in occasione del Congresso, il quale non dovrà essere solo un atto di volontà collettiva, ma offrire un contributo operoso al nuovo bilancio rinnovatore del presente governo presieduto dall’amico e collaboratore onorevole Scelba, governo che ci proponiamo di appoggiare con lealtà di propositi e unità di sforzi. L’esperienza ci dice che le sole opere di riforma non bastano, che anzi se alle opere non si accompagni la forza dell’idea e della parola esse possono, politicamente e socialmente, inasprire i conflitti sociali, introdurvi nuovi fermenti di disagio e di ribellione. Una idustrializzazione precipitata, una concentrazione affrettata di lavori manuali in opere pubbliche, per il loro stesso carattere, limitate nel tempo e nel luogo, possono peggiorare lo stato d’animo dei lavoratori, se allo sforzo del lavoro non si associa uno sforo di informazione e di educazione. Altamente lodevoli sono perciò le iniziative del governo a mezzo della Cassa del Mezzogiorno di creare scuole di mestiere ed organi assistenziali. L’azione dei partiti democratici dovrebbe concorrere a questa opera di illuminazione. Non è facile, perché essa esige disponibilità di mezzi notevoli e perché siffatti mezzi sono invece a disposizione del cosiddetto lavoro di massa comunista, che concentra i suoi sforzi nel meridione. Niente di più terribilmente istruttivo di quello che avviene nella riforma agraria. I comunisti hanno votato contro la legge, ma ora, mutando tattica, si presentano ai contadini come rivendicatori dei loro diritti in confronto degli enti di riforma. Gli onorevoli Milillo , Miceli , Grieco, dopo aver tuonato nella Camera contro la legge Sila e la legge stralcio, ora sobillano gli assegnatari delle terre contro gli enti che le hanno loro affidate e cercano di costituire cooperative per la ««democratizzazione» ossia per la comunistizzazione degli enti, contestando ai tecnici di fissare le modalità e l’indirizzo dei lavori agricoli ed accusandoli (sic!) «di prendere i prodotti con la violenza, lasciando gli assegnatari senza un chicco di grano per la famiglia e gravemente indebitati». Il nuovo grido è: bisogna cacciare i tecnici e mettere alla direzione «gli amici dei contadini». Pazienza, se questa odiosa campagna si limitasse a rilevare eventuali errori, ma essa utilizza le critiche di singoli episodi per sovvertire tutta la situazione. Si arriva persino a pretendere che la casa costruita per gli assegnatari venga prima esaminata in progetto da ogni assegnatario, perché corrisponda alle sue esigenze e persino si protesta contro l’obbligo di risiedere permanentemente sul fondo, come se ciò equivalesse a tornare allo Stato dei servi della gleba. Così tutti gli istinti più retrivi vengono sfruttati, per demolire un’opera grandiosa di riforma che, naturalmente, nell’attuazione potrà incorrere in qualche errore, ma globalmente considerata è un vanto dei nostri tecnici. Dovremo parlarne in particolare nel Congresso di Napoli; ma intanto valga l’esempio per concludere che le riforme bisogna farle, perché lo richiede la giustizia sociale; ma esse riusciranno sterili se non saranno accompagnate da un’azione di difesa morale ed educativa. Questa in verità è una conclusione che vale per tutti i campi, per tutti i luoghi e per tutti i tempi e la cui formulazione più ampia si trova già nella sapienza degli antichi. «A che giovano le leggi senza i costumi?». Le sorgenti della nostra vitalità nazionale, della nostra capacità di rinnovamento nel senso di una maggiore giustizia verso i poveri, risiedono nella coscienza morale di ciascun cittadino. Se la coscienza è pura, se essa lotta contro quello che l’Apostolo chiama «superbia della vita», cioè l’egoismo dell’orgoglio e del piacere, se le classi colte e dirigenti danno esempio di austerità, di autodisciplina nell’uso della libertà e dell’agiatezza, allora la morale pubblica è sana, vigile, giusta nelle sue reazioni, perché la morale pubblica non è un riflesso della moralità personale di ciascuno di noi. Ecco che, trascinati tutti da qualche mese uomini e partiti, come in un vortice di socialità, di provvedimenti economici, di riforme strutturali, siamo indotti dalla realtà ad arrestarci pensosi innanzi al problema del costume, al problema delle forze dello spirito che è soprattutto il problema delle nuove generazioni. No, non vi è contraddizione fra la nostra passione di giustizia sociale, tra il nostro senso acuto e vivo di fraternità, fra la nostra fede nel regime libero e democratico e la concezione morale cristiana nella vita, non vi è contraddizione, ma l’una è complementare dell’altra, anzi l’una è condizione dell’altra. Perciò quanto al sostantivo di democrazia aggiungiamo l’aggettivo di cristiana, esprimiamo il pensiero che deve ispirare tutta la nostra vita, quella privata e quella pubblica. 