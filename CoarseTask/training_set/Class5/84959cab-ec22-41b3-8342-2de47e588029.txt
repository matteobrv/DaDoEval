Molti di voi avete già letto o avrete tra poco modo di leggere il testo del così detto «Patto atlantico» quale è proposto dai sette Stati promotori. Patto di guerra o di pace? Giudicatelo voi, col vostro buon senso. È già detto nel preambolo che gli Stati contraenti sono decisi «a salvaguardare la libertà, il comune retaggio e la civiltà dei loro popoli basati sui principi di democrazia, libertà individuale e autorità della legge e a unire i propri sforzi per la difesa collettiva e la preservazione della pace e della sicurezza». E qui gli avversari grideranno: chiacchiere e ciurmerie! È facile lanciare una tale accusa, ma è difficile sostenerla contro popoli che sono i più liberi d’Europa e d’America: e contro governi che sono sotto il controllo dei parlamenti, dell’opinione pubblica e dei sindacati operai. Sissignori, sindacati operai perché un numero notevole di questi governanti provengono appunto dalle classi operaie, anzi dallo steso socialismo e sono stati sostenuti dai sindacati. E badate, sono popoli che hanno da sperare nella pace e tutto da perdere in una guerra. Questi popoli (come dice l’art. 2 del Patto) vogliono consolidare la democrazia e le libere istituzioni; ma si impegnano a farlo aiutandosi l’un l’altro economicamente ed eliminando i conflitti economici e politici. È per tutelare questa libertà di progresso nel lavoro e nella pace che essi intendono unirsi anche nella difesa armata contro un eventuale attacco. Dunque interrompono qui gli avversari: «Patto di guerra?» No. Patto di difesa, patto di pace. Se nessuno attacca la pace è sicura. Si dice ancora: ma nessuno ha il proposito di attaccare. Bene, rispondo io, tanto meglio! Ma se qualcuno celasse nel fondo del cervello un piano di aggressione, questo patto di difesa scaccerà tutte le tentazioni. Perché l’art. 5 avverte: L’attacco contro uno è attacco contro tutti e tutti devono mettere insieme le forze per respingere l’attacco. Anche qui si obietta: non ci sarà il pericolo che qualche consocio interessato inventi od esageri un qualsiasi incidente di frontiera, provocando così, sotto pretesti di difesa, una conflagrazione generale? No, il pericolo non c’è, perché l’intervento non è automatico; cioè, anche in caso di denunziato attacco, non si spara subito, ma prima che si intervenga, il Parlamento sarà convocato per decidere se sussista o non sussista l’attacco e quindi l’obbligo di intervento. Così è stabilito all’art. 11, ove si fa riserva delle norme costituzionali di ciascun paese, ma questa è anche l’interpretazione che danno dell’art. 5 tutti i sette Stati proponenti; e per escludere ogni dubbio, il Governo italiano è stato autorizzato a precisare che l’intervento immediato e automatico non è previsto, sia per rispettare le prerogative del Parlamento, sia con riferimento al caso che possa essere nell’interesse di tutti di esonerare un paese dall’intervento, fino a tanto che esso stesso non sia direttamente attaccato. Si organizzerà naturalmente un consiglio direttivo comune nel quale sarà rappresentata come è ovvio anche l’Italia e si creeranno dei Comitati tecnici speciali. È chiaro che questo Patto è generico e che poi si dovrà venire a misure concrete per rafforzare i mezzi di difesa e per organizzare un piano di assistenza per il caso di attacchi. Già in questo progetto però vengono fissate due direttive autolimitatrici come ulteriori garanzie di pace: 1) il Patto dovrà agire nel quadro delle Nazioni Unite; 2) i suoi obblighi non dovranno essere in contrasto con impegni assunti dalle parti in trattati precedenti. Credo che quando riflettiate sopra i termini dello schema che ora viene reso pubblico, vi persuaderete subito che esso è uno strumento prudente e pacifico, messo in mano a uomini controllati da popoli liberi e maturi e che hanno attraversato una lunga e spaventosa esperienza di guerra. Se l’attacco non viene dal di fuori, la pace è sicura. A ragione quindi e in piena coscienza la Camera ha oggi votato una adesione di massima. Non è entrata in particolari, perché il Governo stesso ha appena ricevuto oggi il testo dello schema. Nei prossimi giorni si discuterà a Washington e poi se il trattato apparirà accettabile senza o con modificazioni, il Governo lo sottoporrà alle Camere per l’approvazione definitiva. Non vi pare che si agisca con misura e cautela? Ogni decisione a questo mondo ha il suo pro e il suo contro. Ma fate un po’ la controprova. Supponete che noi ne restassimo fuori. Con ciò anzitutto noi ci metteremmo fuori con nostro grave danno dallo sforzo comune per il progresso economico e democratico che il patto si propone. E poi: se davvero un triste giorno il malaugurato attacco avvenisse su qualche fronte, vicino o lontano, e ne derivasse, com’è fatale, una guerra europea, credete voi che l’Italia, oggetto di contrasti in tanti secoli per la sua posizione dominante in un grande mare, potrebbe cavarsela questa volta con una formuletta di sospetta neutralità? Ed infine anche se guerra – come speriamo fortemente – non venisse, cosa accadrebbe di questo Paese abbandonato, inerme, senza materie prime in un mondo in cui tutti i grandi Paesi hanno fatto la loro scelta? Amici e avversari, tutto pesato, tutto considerato, abbiamo assunto innanzi al Paese e alla storia una responsabilità grave, ma abbiamo la convinzione sicura che il popolo tutto – badate anche chi non condivide il nostro pensiero – capisce che l’abbiamo fatto per il suo avvenire e per la sua salvezza. 