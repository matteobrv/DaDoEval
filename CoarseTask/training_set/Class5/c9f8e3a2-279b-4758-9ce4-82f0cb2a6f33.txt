Ho ammirato la relazione dell’ing. Cenzato non per le parole in essa contenute, ma perché in quei fogli vi era la storia di un intenso lavoro. E particolarmente mi ha commosso l’accenno alle medaglie d’oro per merito di lavoro, concesse ad impiegati ed operai, una delle quali, a parità di merito e di condizioni, fregia il petto dello stesso ing. Cenzato. Ecco la forza di noialtri: la forza che viene dal lavoro, e che riesce a farci superare le innumerevoli difficoltà, le critiche denigratorie, le barriere che a prima vista possono sembrare insormontabili. Noi dobbiamo credere, fermamente e principalmente nelle nostre forze, nel nostro lavoro, nel destino del nostro popolo. Voglio ricordare, qui, queste voci e non per spirito di polemica: si parla di servaggio, di schiavitù, di asservimento a certi popoli e a certi governi. Noi possiamo dire oggi di essere asserviti solo al nostro lavoro. E diciamo pure che siamo uniti con altri popoli e con altri governi proprio per servire il lavoro. Gli svizzeri, che ha ricordato l’ing. Cenzato nella sua relazione, non erano anch’essi asserviti al lavoro, al nostro lavoro? L’on. De Gasperi ha quindi espresso la propria riconoscenza, e quella di tutto il paese, per i tecnici e le maestranze italiane che cooperano attivamente agli sforzi del governo. Non ci sono oggi degli uomini che cercano di fruttare il lavoro a vantaggio del capitale: ciò non è né nel nostro interesse né nel nostro programma. È per questo che, quando ci accusano di essere asserviti a qualcuno o a qualche cosa, noi possiamo rispondere di essere asserviti al lavoro, al progresso ed alle occasioni del lavoro stesso. Non disperate, amici del Sud, cittadini di Napoli: noi non possiamo improvvisare, non siamo in possesso di una bacchetta magica, ma anche per il vostro problema siamo convinti che si tratta di una questione riflettente unicamente il lavoro; un lavoro duro e complesso, faticoso e snervante, già in atti ed in via di avanzato progresso. Noi che siamo nati nel settentrione d’Italia, e che abbiamo il compito di sorvegliare la vita della intera nazione, abbiamo dimenticato i nostri luoghi di nascita. Oggi ci ricordiamo di essere innanzi tutto italiani e sappiamo che le nostre speranze per il risollevarsi dell’intera nazione sono tutte riposte nel Mezzogiorno e nelle sue magnifiche possibilità di ripresa. L’on. De Gasperi ha concluso riaffermando la sua fede nei destini del popolo italiano. 