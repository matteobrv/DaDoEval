Amici, il governo ha inviato, qui, una nostra rappresentanza così numerosa non soltanto per rendere omaggio al passato glorioso degli Alpini ma, soprattutto, per segnalare al paese che le virtù caratteristiche di questa fratellanza di armi devono venire, oggi, utilizzate per lo sforzo supremo della ricostruzione della pace. Le virtù militari alpine del coraggio generoso, della disciplina sostanziale interiore, della fratellanza, del culto del dovere, delle proprie tradizioni devono essere trasferite nella vita civile. Il coraggio è soprattutto un sentimento necessario per tutti coloro che devono operare oggi nella vita economica e sociale. L’imprenditore deve avere coraggio nelle sue iniziative, associandolo ad un concetto di giustizia sociale verso gli operai, suoi collaboratori. L’agricoltore deve assecondare lo sforzo del governo per ottenere una maggiore produzione. C’è qualcuno che si lascia intimidire dal progetto di riforma agraria, ma il governo sa che la produzione deve essere una delle condizioni della riforma e, d’altro canto, qualunque riforma dovrà tener conto del principio che raccoglie chi ha seminato. Anche nella vita democratica civile la disciplina richiesta è più sostanziale e morale che formale. Gli alpini, che forse sono superati da altre armi nella disciplina formale, hanno vivo il senso di sacrificio e di solidarietà che è il fondamento della disciplina unitaria in una nazione. Nella democrazia la solidarietà è fondata sul libero assenso democratico. La comunità nazionale ci impone a tutti eguali doveri come ci riconosce eguali diritti. La frontiera è unica per tutti. Senza dubbio vi sono frontiere ideologiche, di religione, di partito, ma esse devono muoversi su un altro piano, non possono intaccare e annullare l’unica frontiera nazionale. L’italiano ha un passato e una famiglia nazionale. Noi possiamo collocare questa famiglia nazionale, come collaboratrice, nel mondo, di una nuova civiltà, ma col concorso della civiltà e della storia che è nostra. Di questa civiltà, di questa storia, dobbiamo essere consapevoli e fieri poiché i nostri postulati, le nostre rivendicazioni di frontiera al mondo, sono fondamenti di giustizia. Oggi possiamo parlare di Trieste senza pericolo di venire accusati dell’irredentismo bellicoso, perché aggiungiamo, contemporaneamente, che siamo, invece, convinti che la verità si farà strada, che escludiamo che una sola goccia di sangue debba essere sparsa per la sua salvezza. Così per le colonie, problema che è congiunto a quello del lavoro nel mondo per un popolo troppo numeroso per il suo territorio; lavoriamo con fede e tenacia per raggiungere la meta. Se, in Italia, saremo in grado di conservare e sviluppare la vita democratica prospettata nella Costituzione e di muovere verso il progresso sociale nella libertà politica e con il concorso delle classi, il mondo finirà col riconoscere questo nostro sforzo di fraternità nazionale e lo apprezzerà come contributo alla fraternità internazionale che, nonostante tutto, un giorno dovrà pure imporsi a tutti i popoli. 