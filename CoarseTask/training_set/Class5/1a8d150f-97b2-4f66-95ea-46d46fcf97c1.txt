Cari amici, io quando ogni mattina mi alzo, mi alzo sempre con questa angosciosa convinzione: ieri non sono riuscito a fare tutto quello che mi ero ripromesso di fare. E se c’è una differenza profonda tra la convinzione e il metodo nostro di vedere la vita politica e sociale ed il metodo di un altro tempo, è la seguente: un tempo si esaltava e si faceva plauso all’opera compiuta e si insisteva nella propaganda per il monumento eretto, per la costruzione fatta o per la bonifica raggiunta, e dei provvedimenti presi si faceva l’illustrazione e l’esposizione; oggi invece, quando io giro per il paese, e quando girano i miei collaboratori, dinanzi all’immenso disastro che ci sta di fronte, pur avendo fatto in questo breve periodo tanti progressi, ci sentiamo nel profondo della nostra coscienza così responsabili di quello che resta ancora da fare, che – invece di essere generosi nella propaganda e nell’esaltazione di quello che abbiamo fatto – siamo umili dinanzi al compito immane che dobbiamo assolvere. Noi abbiamo problemi immensi, dinanzi ai quali sentiamo tutta la nostra insufficienza, e direi non solo nostra; sentiamo l’insufficienza di qualsiasi governo e di qualsiasi uomo di governo che sia sincero, e forse questa sincerità è il nostro torto nella propaganda. Io penso che se i comunisti avessero conquistato quanto noi abbiamo raggiunto, lo esalterebbero continuamente. Pensate se in un anno fossero arrivati al pane bianco, al mercato del pane alimentare, libero e sufficientemente a buon mercato! Io solo conosco l’angoscia di tante notti in cui non mi riuscì dormire, pensando che all’indomani il commissario dell’Alimentazione mi sarebbe venuto a dire che mancava per qualche grande centro la farina per il pane. Ricordo che una certa sera, in cui disperatamente non sapevo a chi rivolgermi, mi sono attaccato al telefono. Si era introdotto proprio in quei giorni il telefono per le grandi distanze. Mi sono attaccato al telefono ed ho chiamato La Guardia . Sapevo che era un amico, pur non avendolo mai visto; sapevo che era un uomo buono, di cuore, che aveva del sangue calabrese nelle vene, e che non aveva dimenticato la sua origine. L’ho chiamato al telefono, e gli ho detto: «La Guardia, lei ha nelle vene sangue italiano, noi abbiamo dinanzi lo spettro della carestia e della fame, ci aiuti!». E non c’è stata diplomazia così abile quanto facile come questa, diretta al cuore di questo italiano. Io penso che noi siamo molto modesti e che, se al nostro posto ci fosse stato Togliatti e avesse telefonato in Russia – e telefonare in Russia sarebbe stato assai più facile che telefonare in America – e avesse ottenuto il grano necessario, oggi vi sarebbero lungo le vie migliaia di monumenti per esaltare questo gesto. Ho accennato al pane, ma potrei enumerare moltissime altre riforme effettuate, provvedimenti presi. Ogni forestiero che da qualunque parte del mondo giunge in Italia, dice sinceramente che il nostro paese ha fatto enormi progressi. Soltanto da noi si continua a dire che tutto va in rovina. Togliatti, appena arrivato a Praga, lo avete visto che cosa ha detto: portava il saluto di un paese dove ancora governano i reazionari, che mantengono il popolo nella miseria e nella discordia . La nostra modestia è la nostra debolezza, e la improntitudine e la sfacciataggine in certi momenti costituiscono la forza degli avversari. Perché purtroppo il pubblico, ignaro e passionale, segue facilmente le parole energiche, gli slogans forti e robusti, risuonanti di affermazioni recise. Ebbene, vorrei oggi che voi insegnaste a me, ed io potessi insegnare a voi, una lezione di immodestia, cioè di sincerità, in difesa di quello che abbiamo fatto. Miseria e schiavitù sarebbero, secondo Togliatti, le condizioni del popolo italiano. Togliatti non è riuscito per mancanza di tempo – a lui sarebbe occorso che, invece degli americani, fossero venuti i russi a liberarci – a fare quello che è stato fatto in Cecoslovacchia! Miseria…! Schiavitù! Purtroppo le notizie che vengono dalla Cecoslovacchia dicono che miseria ce n’è molta anche lì. Non voglio attribuirla agli scopi di governo, agli scopi comunisti. Miseria ce n’è anche da noi. La miseria viene in Italia dalla disoccupazione, e la disoccupazione è un fatto storico per il nostro paese, nel quale confluiscono molte cause indipendenti dalla nostra volontà. Dobbiamo arginare la disoccupazione, combattere con tutte le forze il male, ma non dobbiamo credere di poter rimediare dall’oggi al domani, perché la prima ragione di questa nostra miseria sta nella grande virtù del popolo italiano: nella sua fecondità. Il nostro è un paese che cresce ogni anno, e dal quale non si può emigrare che in piccolissima parte. Questo è un problema al quale dobbiamo cercare di dare soluzione. Ma prima di tutto avevamo bisogno di mostrare che eravamo capaci, con le nostre forze, di risalire dal baratro in cui eravamo caduti. E ne abbiamo dato prova. Oggi nessuno straniero che visita il nostro paese non può non dire che noi abbiamo rivalorizzato la campagna e la produzione agricola, rimesso in piedi le industrie , fatto uno sforzo per migliorare il tenore di vita degli operai. Non c’è nessuno che possa negare questo. Ora, se abbiamo fatto questi progressi, come è evidente, si può forse darci il torto della schiavitù? Molte volte sono tentato di fare una proposta a Togliatti. Se io mi trovassi in una situazione analoga alla sua e fossi andato all’estero a fare le dichiarazioni che egli ha fatto, o se io, invece di essere presidente del Consiglio d’Italia fossi presidente del Consiglio in Cecoslovacchia o di Bulgaria, cosa avverrebbe di quel Togliatti o di quel De Gasperi che avesse parlato così, in quel tono e con quelle parole di condanna per il proprio governo? (Si urla: «la forza!»). Io dico che ho il diritto – e domando alla vostra coscienza se questa mia esigenza non è sacra e fondata sopra la realtà – ho il diritto di protestare contro questa diffamazione del nostro paese. Da Praga sono dovuti fuggire tutti i rappresentanti dei partiti non comunisti: o piegarsi o fuggire. Non c’è nessuna libertà all’infuori del partito dominante. Qui, questi signori, che parlano di schiavitù, sono all’opposizione ed hanno la massima libertà. Non siamo noi che non abbiamo mantenuto la nostra parola, nonostante veramente ci pesi mantenerla talvolta, come dinanzi a questa assurda menzogna della campagna per la cosiddetta pace. Questa gente trova ancora il povero popolo minuto da persuadere e da convincere, e trova ancora gente che l’ascolta quando contemporaneamente inneggiano a quel signore comunista, che entra a Shangai e nello stesso tempo gridano pace. Le uniche due guerre che oggi sono in corso nel mondo, sono guerre comuniste. Sono loro che fanno la guerra! Voi avete il diritto – soprattutto voi in Toscana, che avete una grande tradizione di libertà – di protestare contro questa diffamazione che colpisce anche voi direttamente, perché si parla di schiavitù. Un governo reazionario tiene schiavi gli italiani? No, dico io; noi li abbiamo liberati gli italiani; li abbiamo liberali dalla paura il 18 aprile e noi li manterremo in questa libertà. Certe volte viene la tentazione di dire: proviamo un po’ con un altro metodo. Ebbene, amici miei, io vi dico: no. Io sono diventato vecchio nei rivolgimenti politici, ho studiato attraverso le esperienze della storia, ed ho visto che con tutti i malanni che porta, la libertà politica è ancora il meno peggiore metodo di convivenza civile. Perciò, io difendo, nei limiti e nella misura necessari per la libertà altrui, la libertà anche dei nostri avversari. Quindi non penso in nessuna maniera a sopprimere o ridurre questa libertà, che è quella che fissa e prevede la Costituzione. Però questi avversari devono persuadersi che non lo facciamo per opportunità. Se noi seguissimo la passione del popolo, se noi seguissimo l’esecrazione che certe volte si manifesta nella popolazione per certi fatti di predominio e di sopraffazione, ricorreremmo a tali misure. Non lo facciamo perché difendiamo la libertà, per la libertà, perché abbiamo l’esperienza storica che questo è ancora il migliore metodo, e perché saremo sicuri in Italia se attraverso questo metodo trionferemo e daremo agli uomini la possibilità di farsi valere in piena libertà, per il trionfo della democrazia. Ieri ancora alla Camera un deputato di quelli che si dicono adesso di destra o di estrema destra, mi diceva: vi abbiamo aiutato il 18 aprile, ma se voi continuate così a governare come governate, non vi aiuteremo più, e creeremo un’altra formazione che corrisponda più agli interessi della nazione italiana. Sono le parole di un nazionalismo che torna. Amici miei, ho risposto, va bene, vedremo . Quando un partito arriva ad un crocicchio, fra due fuochi, e si spara da due parti, la posizione di una trincea diventa difficile. Meglio poter combattere su un fronte solo. Se oggi i comunisti rappresentano la violenza in atto, questi signori della destra rappresentano la rivendicazione di una violenza passata ed in potenza. E noi abbiamo il dovere di resistere, di tenere diritto il timone in mezzo. Non importa se dovremo perdere in qualche parte anche dei voti, o se dovessimo trovarci in posizione più difficile, per la manifestazione del nostro pensiero; non importa. Noi abbiamo avuto la direttiva dal popolo italiano che è democrazia cristiana, è democrazia soprattutto. Non possiamo per la nostra coscienza indulgere a ritorni imperialistici o di nazionalismo estremo, che devono finire fatalmente nel disastro, come sono finiti quelli che hanno dimenticato la coscienza italiana. Noi non vogliamo nessuna schiavitù, sia essa rossa o bianca, anche se sarà necessario fare fronte verso sinistra e verso destra. La battaglia sarà dura, ma noi l’affronteremo per la democrazia. La democrazia vera è la Democrazia cristiana, che nasce dalla coscienza. Noi non esageriamo e non chiediamo nessun monopolio di partito, nessuna dittatura di partito, nessuna preminenza del partito, al di fuori di quella che ci spetta. Noi allargheremo, anzi, il nostro fronte di collaborazione più a sinistra e a destra che sia possibile, ad una condizione: che chi dirige tutto questo e chi ispira la nostra lotta, sia la coscienza del momento storico che attraversiamo. In Europa noi siamo l’unico governo che rappresenta più partiti su così larga base; unico governo – questo governo reazionario – che è stato così largo da immettere liberali, socialisti, repubblicani nelle sue file. Noi avremmo anche collaborato con i comunisti, se non avessero dimostrato di fare il doppio gioco. Non ci parlino di democrazia progressiva, là dove si sopprimono tutti gli altri partiti, e manca la libertà. Noi non crediamo di avere un monopolio nella difesa della libertà politica, civile e religiosa. Voi tutti conoscete Gonella, e le sue idee politiche, e i suoi princìpi fondamentalmente cristiani. Ebbene: si alzi un solo maestro, un solo professore che mi dica che sotto questo governo «nero» non ha trovato la più larga tolleranza, e che qualcuno gli ha chiesto di rinnegare la propria fede e di abdicare alla propria libertà di coscienza. Noi lavoriamo per difendere le nostre convinzioni, ma non facciamo un passo, un gesto, non prendiamo un provvedimento che neghi la libertà di coscienza di colui che non la pensi come noi. Questo è il nostro principio, principio che s’è fatto attraverso l’esperienza democratica. Principio che corrisponde alla fedeltà cristiana, e che soprattutto risponde alla nostra convinzione; nelle libere discussioni, nella libertà della concorrenza, nella libertà degli atteggiamenti, nella libertà degli interventi è la forza migliore, purché coloro che la posseggano la sappiano far valere. Questa forza è quella della coscienza. Noi sappiamo che l’avvenire del popolo sta nella Democrazia cristiana, noi sentiamo che la nostra bandiera è sacra, e sappiamo che la nostra azione, il nostro sforzo durò e si esaurirà con la nostra vita; dopo verrete voi giovani e prenderete questa bandiera che non dovrete rinnegare mai. Ma l’opera, per tutti, è soprattutto spirito ricostruttivo. Questo è stato il sogno della mia vita: il poter contribuire, anche negli ultimi miei anni, alla creazione di questa coscienza democratica del popolo. Non mi sbaglio, oggi sento che, nonostante le critiche, questa democrazia è vostra; questa chiara coscienza nelle riunioni, nelle manifestazioni si rivela, si irrobustisce ed oggi o domani, senza dubbio, avrà la vittoria. 