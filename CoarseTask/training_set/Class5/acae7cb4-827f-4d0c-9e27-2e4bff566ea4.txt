Qualche giornale, dando rilievo e benevola interpretazione a una dichiarazione di Augusto De Marsanich, segretario del Msi , ha scritto che i missini, in questi frangenti si sono messi in linea, cioè si sono dimostrati disposti a partecipare ad una concentrazione di tutte le forze nazionali . Lasciamo stare il De Marsanich, il quale, a dir il vero, in un telegramma circolare fra Cgil e Cisl si è limitato a dare ai suoi organizzati operai la parola d’ordine di rimanere neutrali; ma al di fuori di ogni specifica organizzazione vediamo in genere come in questo grave momento per i destini del paese si è comportata la stampa neofascista. Ecco qui un commento ispirato a concetti unitari di C.[oncetto] Pettinato ne Il Mattino d’Italia del 21/1 n. 3. «L’attuale governo è condannato a sparire ed è inutile che De Gasperi si lusinghi di cavarsela con semplice rimpasto in quanto il paese non si presterà ad una ennesima manovra il cui solo effetto sarebbe quello di rendere inutile la crisi. La colpa degli errori di Sforza e Pacciardi e degli altri ministri ricade su De Gasperi, unicamente su de Gasperi ed è giusto che sia lui a sopportarne il peso più grave. L’ingenuità con cui 40 milioni d’italiani hanno assecondato per ben cinque anni l’opera di questo astuto liquidatore della potenza del paese è un segno allarmante dell’incurabile buona fede del nostro popolo. De Gasperi non ha fatto in questi anni se non la politica della Chiesa : l’America è oggetto, non soggetto dell’azione internazionale di questo ex clericale austriaco; egli cerca di rimorchiare l’America perché questa è oggi per la Chiesa il braccio secolare destinato a servire la fede contro gli infedeli, la sola potenza laica idonea a cavare le castagne dal fuoco per la potenza ecclesiastica. […] Non diversamente dai tedeschi [e] dai francesi, noi italiani pensiamo a una nuova guerra mondiale come a un urto di forze al quale non siamo interessati, perché chiunque vinca non siamo mai noi a profittarne». Un altro settimanale fascista, a Roma, propone la costituzione di un «governo di salute pubblica». Occorre prima abbattere il presente gabinetto «pericoloso diaframma che impedisce agli italiani di ritrovarsi sotto i segni di una rinnovata volontà e di una comune concordia», e poi costituire un governo di salute pubblica «con a capo l’on. Gronchi, mentre il generale Graziani dovrebbe essere nominato capo del libero Stato italiano». Ma anche l’organo ufficiale del Msi e del De Marsanich, quello che dovrebbe essere in linea, ecco cosa scrive (Roma, 20): «Gli episodi avvenuti alla riunione del gruppo parlamentare Dc e durante il dibattito al Senato hanno rivelato che una acuta crisi rode tutto il mondo parlamentare formatosi l’8 settembre intorno alla bandiera bianca della resa a discriminazione. L’on. De Gasperi non può illudersi di aver creato col suo cavilloso e abile discorso al Senato un senso di solidarietà nazionale, un clima di unione sacra . Se il Parlamento dice sì il paese dice no al suo governo democristiano. Vi è una crisi di governo perché vi è una crisi di delusione e di sfiducia nel paese il quale sente che la Dc non ha ancora saputo superare lo stato d’animo della guerra civile» . 