Signor Presidente, desidero anzitutto ringraziarla per le parole così cortesi che ella ha voluto dedicare alla mia attività di Governo e che mi hanno profondamente commosso. L’apprezzamento che attraverso la mia persona ella ha voluto esprimere nei riguardi dei risultati raggiunti in Italia e nel campo internazionale dal Governo che ho la ventura di presiedere mi è giunto tanto più gradito in quanto proviene da una personalità così illustre come quella di V.E. che tanti servigi ha reso alla Patria ed alla causa del mondo occidentale e che la volontà popolare liberamente espressa ha chiamato oggi alla responsabilità del Governo. Condivido appieno la convinzione di V.E. Ammaestrati dalle recenti esperienze i nostri due popoli non si allontaneranno più da quella fraterna amicizia che ha le sue radici nella loro storia millenaria e la sua piena giustificazione nelle comuni aspirazioni ed esigenze. Esigenze ed aspirazioni che si traducono in tre fondamentali concetti: pace nel Mediterraneo, in Europa e nel mondo, stabilità e progresso sociale, stretta collaborazione con tutti i popoli che condividono i nostri ideali di libertà e di giustizia. Sono certo che da questa mia visita e dai franchi scambi di vedute con V.E. e con gli altri membri del Governo ellenico deriverà un ulteriore rafforzamento della collaborazione già felicemente in atto fra i nostri due Paesi. Essi hanno un antico e glorioso patrimonio di civiltà che non è soltanto un illustre ricordo ma una preziosa eredità da proteggere ed una ricca miniera di esperienze la quale ci consente di apprezzare in tutta la sua importanza il nuovo fervore di vita che oggi si manifesta nei Paesi bagnati dal Mediterraneo. Nel quadro dell’Alleanza atlantica, Grecia ed Italia possono dunque assolvere anche una particolare missione di affratellamento fra questi Paesi e contribuire anche in tal modo al benessere ed alla prosperità del mondo libero. In tale fiducia e con tali sentimenti levo il calice alla salute di S.M. il Re degli elleni, alle fortune del popolo greco ed alla prosperità personale di V.E. 