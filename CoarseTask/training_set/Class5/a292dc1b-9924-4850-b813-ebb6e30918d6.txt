Dopo il fervido lavoro compiuto, il governo riconoscente ed ammirato esprime l’augurio che i colleghi rinnovino durante le prossime vacanze le loro forze, preparandosi al grande e decisivo lavoro autunnale. L’onorevole Raffaele De Caro ha accennato ad alcuni punti interrogativi. Li ha posti ma non vi ha dato risposta. Molto meno ho diritto di farlo io, in questo momento. Vorrei riassumere tutti gli interrogativi in uno solo, che è il più grande, credo che sia la preoccupazione più profonda che si debba avere: e cioè se il Parlamento e il governo saranno in grado di difendere e consolidare il sistema parlamentare e il sistema democratico in Italia. Questo è il problema. Conoscendo e avendo sperimentato la coscienza patriottica dei deputati, la loro preoccupazione per le sorti e l’avvenire d’Italia, il loro amore per la giustizia sociale e per il nostro popolo, posso rispondere con somma fiducia. Sì. Questo compito è grave. Sarà però compiuto da tutti. (Vivi, generali, prolungati applausi). 