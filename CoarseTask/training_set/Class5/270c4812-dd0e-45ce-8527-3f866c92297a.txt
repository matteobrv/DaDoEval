Per considerazioni dell’Ufficio competente ho letto il programma per la Somalia. Approvo di massima e mi riservo di entrare in dettaglio. Ho bisogno però fin d’ora di rilevare alcuni punti: 1. I problemi fondamentali per i prossimi anni saranno economico-sociali. Il futuro governatore dovrà essere uomo preparato per la soluzione di tali problemi. 2. È grave errore ipotizzare un partito giovane somalo «sovversivo»: più saggio prevedere che questo sarà il futuro partito dell’autogoverno. O lo guadagniamo almeno in parte o perderemo la partita. Guadagnarlo vuol dire associare fin d’ora i capi più intelligenti alla nostra vita di affari e di amministrazione. Perciò è errata ogni politica di ostilità generica: punire i colpevoli, ma considerare diversamente gli elementi ancora guadagnabili. Inutile rilevare che la lotta contro il partito dei giovani somali, li potrebbe portare al fanatismo e creare situazioni simili a quella di altri paesimussulmani. 3. Sventuratamente sonvi colà ancora dei funzionari di spirito coloniale. Com’è che quel Wagner di Chisimajo aveva provocato una violenta reazione anche alcuni mesi fa in altra sede? E non fu un errore di Canino quello di non ricevere il pubblico, allegando che vi si era recato solo come privato? Un segretario generale, di fronte a folle primitive non può mai spogliarsi delle insegne della Autorità tutoria. 4. Mi spiace di dover dare ragione a certa stampa avversaria, ma è verissimo che ci stanno ancora molti fascisti e che in raduni confidenziali cui partecipano anche impiegati, si ricanta giovinezza. È una cosa, di cui il governatore devesi preoccupare, perché essa provoca duplice reazione: presso i Somali e presso le U.N. Mi dicono che Quaglia aspiri al notariato. Confido che non lo si vorrà esporre a nuove amarezze. Bisognerà anche ispezionare tutta la burocrazia ed esaminare il caso magistratura. Questa nota è solo per Zoppi e Taviani; e per Fornari si potrà cavarne la parte direttiva generica. 