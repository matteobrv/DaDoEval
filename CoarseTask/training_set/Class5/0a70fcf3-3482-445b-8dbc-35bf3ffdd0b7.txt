Riferimento Suo 646. In data odierna è stato telegrafato a Londra quanto segue: «I sei ministri degli Affari Esteri della comunità Europea con tutta probabilità si riuniranno un’altra volta entro il 20 corrente per discutere congiuntamente le note questioni relative alla CED e alla CECA. V.E. conosce già le idee del Governo italiano circa l’opportunità di usufruire di ogni occasione per accelerare al massimo processo federativo europeo, la cui procedura per la prima volta è stata concordata nell’articolo 38 del Trattato CED. In questo ordine di idee, e con un accordo di massima con Governo francese, penseremo di favorire l’anticipata applicazione del contenuto di detto articolo 38 a mezzo dell’Assemblea Europea. Ma da qualche parte – e anche dal telegramma 338 di V.E. e telegramma 616 di Parigi a Lei ritrasmesso con nostro 282 – sembra risultare una notevole perplessità, per non dire opposizione, inglese davanti ad una iniziativa di tal natura ed una tendenza del Governo di Londra di veder convogliata verso gli organi del consiglio d’Europa di Strasburgo tutta la materia. In tali condizioni prego l’E.V. di voler sondare urgentemente codesto Governo per conoscere quali effettivamente siano i motivi dell’apparente opposizione britannica e se costà non si ritenga possibile che fossero i sei Paesi a procedere con la maggiore celerità e sulla via segnata dall’art. 38 del Trattato CED verso quella integrazione europea, a cui ripetutamente il Governo conservatore inglese ha detto di non volersi opporre. Come V.E. sa, da parte nostra siamo stati sempre favorevoli al Piano Eden ed in tal senso siamo stati e siamo tuttora favorevoli ad una unicità delle sedi CED e CECA, magari a Strasburgo. Ma noi pensiamo che rinviare agli attuali organi di Strasburgo tutto lo studio federativo significa trasformare la forza operante contenuta nell’art. 38 in uno studio destinato praticamente a restare lettera morta dato che l’attuale ambiente di Strasburgo appare troppo diviso e troppo vasto per permettere un’effettiva realizzazione. È inutile aggiungere che il sopraindicato orientamento britannico sembra destinato evidentemente ad influire in notevole misura sul contenuto e sull’esito della prossima riunione dei sei Ministri. Pertanto sarebbe estremamente utile sapere preventivamente e con esattezza per poter definire in anticipo la nostra linea di azione». Si prega voler dare visione a Cavalletti del presente telegramma. Telegrafato a Bruxelles Lussemburgo Bonn e l’Aja. 