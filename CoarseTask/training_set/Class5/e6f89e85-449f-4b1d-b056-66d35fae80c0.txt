È proprio in questo quadro che anzi i concetti di autonomia trovano la loro giustificazione, perché il federalismo può essere concepito soltanto come organizzazione nel rispetto della libertà dei singoli componenti. Nella regione trentina, dove esiste una minoranza tedesca, abbiamo sentito la necessità di creare l’autonomia onde difendere i diritti e le legittime aspirazioni del gruppo etnico. È sempre stata la nostra linea di condotta quella di difendere non solo nel Trattato, non solo per l’Italia, ma per tutta l’Europa questi diritti delle minoranze etniche. L’accordo con Gruber è stato, appunto, dettato dalla nostra fedeltà a questo principio. Esso è l’elemento di struttura nuova che è stato creato onde evitare il possibile conflitto ed il rinascere di irredentismi e nazionalismi. È chiaro che occorre, allo scopo di renderlo operante, la lealtà da parte dei cittadini di lingua tedesca verso le autorità dello Stato ed il rispetto delle sue leggi. Da parte nostra offriamo le maggiori garanzie per la tutela delle loro libertà. Se mancano queste condizioni ogni accordo è vano. Quando questi accordi furono firmati essi furono accolti con soddisfazione dal paese e nessun partito mosse obiezioni. Ma, quando i comunisti non furono più al governo, ricevettero direttive di combattere in Italia ed in Austria, allo scopo di disgregare quel principio di unione e di cooperazione che urtava la loro politica distruttiva. L’esperimento ha inizio nella sua fase concreta per le regioni dell’Alto Adige e del Trentino e le perplessità che qua e là affiorano sono spiegabili perché sempre così avviene quando dalle discussioni teoriche si scende nel campo pratico. Occorre però essere convinti che il metodo e la materia son buoni e giusti: bisogna applicare somma energia e vigilanza, perché la indispensabile collaborazione fra l’autorità centrale e gli organi periferici si eserciti nel quadro di una comunità di intenti, superando le frizioni e le resistenze burocratiche. L’autonomia non è un circolo chiuso. Essa si inquadra nella superiore struttura unitaria dello Stato. Tra dirigenti centrali e periferici occorre lo stesso spirito, la stessa linea direttiva. Non si può augurare che tra Stato e regione venga a formarsi un dualismo nocivo all’efficienza e alla snellezza amministrativa. È necessario che non si formi nella regione una mentalità burocratica e formalistica ed è altrettanto necessario che le spese siano contenute al massimo. Ed ora allarghiamo lo sguardo ai problemi di carattere generale. Non intendo qui parlare dei risultati concreti del mio viaggio in Belgio ed in Francia, ma devo una risposta alle ingiurie pubblicate di proposito dalla stampa comunista. Un numero del l’Unità dice che De Gasperi ha «ottenuto la perdita delle colonie». No, amici, mi rincresce per l’Unità, ma le colonie non sono perdute! L’Italia anche in questi momenti sempre più difficili, si batte e cerca di non essere sola e di avere degli amici che ne sostengano le ragioni. E questi amici non possono essere coloro che sono pronti a darci tutto perché nulla loro appartiene. Ho colto l’occasione del mio viaggio a Bruxelles, dove sono andato solo per fare un discorso , per incontrarmi con uomini eminenti di Stati che ci possono essere amici e parlare con loro delle cose nostre. Io ho cercato di ottenere l’interessamento degli amici anche per la soluzione della questione italiana. Questi problemi si vedono, come tanti altri, dal punto di vista della pace o da quello della guerra. La pace noi la vediamo così: parliamo di necessità di lavoro, di necessità di emigrazione, di cooperazione fra tutti i popoli civili. Il nostro paese non vuole altra missione che quella di espandere il suo lavoro. Abbiamo bisogno di questo per vincere, il nostro popolo ha bisogno di uscire dai nostri confini perchè le risorse in patria non sono sufficienti. È stato detto anche da qualche autorevole giornalista: fate le riforme! Le riforme le faremo, ma mancando le riserve sufficienti per tutti non si arriva con quello che c’è a soddisfare le esigenze dell’interno. Abbiamo bisogno della cooperazione del mondo per il nostro lavoro. Noi non abbiamo altro punto di vista e siamo anzi preoccupati che da qualche parte si possa guardare ai problemi mondiali dal punto di vista della guerra. Come mai questa terribile ombra si è proiettata sul mondo che sembrava animato da una nuova luce? Le cause si trovano nella enorme difficoltà per la soluzione del problema della Germania. La Russia si è avanzata tanto che ormai, incoraggiata dalle quinte colonne che esistono nei diversi paesi, spera di avere un ulteriore progresso e di trasformare questa grande struttura per una guerra di conquista delle sue idee. Da quando è nata l’idea degli Stati Uniti d’Europa, questa gente in Francia e in Italia, agli ordini del Cominform ha svolto una lotta feroce contro il movimento della ricostruzione europea, contro lo sforzo dell’America per la rinascita del nostro continente. Da allora questo movimento è andato continuamente acutizzandosi e non fa meraviglia che in Europa sorga questo senso di vigilia di guerra che tuttavia bisogna combattere e dissipare. Io l’ho visto e sentito, quando sono andato a Charleroy e nei dintorni del bacino carbonifero, nel quale lavorano 45.000 emigranti italiani. Mi sono trovato in mezzo a questi lavoratori e ho cercato di infondere tra loro un poco di calore e di speranza, di dare loro un certo affidamento per il nostro intervento, per la nostra protezione a cui hanno diritto e di far sentire loro che andiamo verso la ricostruzione, verso un periodo di pace. Li ho sentiti farmi questa obiezione: ma è vero che andiamo verso la guerra, che scaviamo il carbone per preparare la guerra? A loro ho risposto: non è vero; non bisogna ammettere che la guerra sia inevitabile. Bisogna combattere questa mancanza di speranza, ma per combattere per questa pace, bisogna lottare per la libertà interna, per la disciplina della nazione contro i tentativi denigratori. Bisogna cercare l’amicizia fra i popoli, creare una unità di convinzioni e di forza morale che sarà la base per l’azione comune. Non sentite voi che nei momenti della storia, questi argomenti hanno un valore essenziale? Se tali convinzioni si diffondessero in Europa, avremmo una unità morale che nessuno tenterebbe di distruggere e di demolire all’interno e all’estero. Si parla di uno schieramento di pace e si dice da parte dei signori del Cominform: questo è lo schieramento dei comunisti. Io rispondo: no; lo schieramento di pace è lo schieramento democratico: sono i laburisti in Inghilterra, i socialisti e i cristiano sociali in Belgio, sono i socialisti e i democristiani in Francia, sono le forze che rappresentano lo schieramento democratico perché tutti vogliono la libertà politica, la libertà sindacale, la libertà di coscienza; tutti vogliono quelle libertà che non ci sono nei paesi dove governano i comunisti. I comunisti attaccano l’ONU, l’unica speranza giuridico-formale nata dopo la guerra, di una struttura internazionale. È la Russia che col veto ci impedisce di partecipare alle trattative e ai negoziati in seno all’ONU sulle nostre colonie e di difendere i nostri interessi, di far valere i nostri diritti. Questo è dovuto al paese che i comunisti esaltano come il più generoso nei nostri confronti. Noi non possiamo farci valere, non possiamo difenderci direttamente, abbiamo guadagnato il diritto alla vita internazionale con la profonda umiliazione subita nell’accettare il Trattato di pace. Questo diritto è sancito nella prima pagina del Trattato fra noi e le Quattro Potenze. Il veto della Russia ci ha negato parecchie volte questo diritto. I comunisti dicono che la colpa è nostra perché non siamo con loro. Dove va a finire la nostra libertà se tutte le nostre azioni di politica estera sono accettabili o no soltanto se ce lo permette il Partito comunista? Analogo atteggiamento di fiera opposizione ha assunto il Partito comunista nei riguardi del piano ERP contro il quale si scagliano le più sottili calunnie. Ora non possiamo disconoscere le difficoltà che sorgono da un esperimento di cosiffatta portata; ma non può essere messo in dubbio che il popolo americano ha dato generosamente per raggiungere l’ideale supremo della fratellanza; questo popolo si è gravato di tasse per potere dare una parte dei suoi redditi all’Europa non per asservirla ma per rimetterla in piedi. E questo popolo ci dice: mettetevi d’accordo fra voi, organizzatevi in libertà e democrazia in un mondo unito. Ebbene i comunisti hanno subito tirato fuori che il Piano Marshall si paga a prezzo di patti e di alleanze militari. No! Non ho fatto patti militari! Non sarebbe stato mio compito e non ne avrei avuto la autorizzazione. Ma dobbiamo pure avere in ogni occasione, e questo è capitato favorevolmente, di dare al mondo la dimostrazione del vero volto del popolo italiano. In tante parti di Europa e di America dicono che l’Italia è sempre inquieta, che è divisa, frantumata moralmente e che il governo deve difendere tutti i giorni, non dico la sua esistenza, ma anche la libertà dei cittadini e che quindi è intimamente debole. È perciò sommamente utile che, quando vengono le occasioni si faccia sapere che in Italia c’è una convinzione profonda, nella stragrande maggioranza del popolo, della necessità che il nostro paese si riaffermi nel consesso delle nazioni, che sia richiesta, che si ottenga la piena maturità, perché si possa dare il nostro contributo alla collettività internazionale. Di fronte a questi uomini di Stato, io ho tenuto ad affermare questa nostra volontà di esistenza, di resistenza e di vitalità. Noi siamo soprattutto un popolo che ha coscienza di difendere come legge fondamentale della convivenza civile la libertà, la democrazia, i diritti di tutti i cittadini e di tutti i partiti, cose tutte che esistono solo nei paesi occidentali. Per questo la civiltà occidentale va difesa ad ogni costo. Detto questo debbo farvi osservare che fra tutti coloro che imprecano contro il cosiddetto Patto di Bruxelles, noi non ci entriamo; pochi, forse pochissimi, hanno letto il testo e sanno di che cosa si tratti. Sono cinque Stati molto poco armati, per non dire disarmati, che si sono uniti, soprattutto, su un concetto di possibilità di difesa in confronto di un nemico che venga dall’est come potrebbe essere una Germania hitleriana o un altro Stato, di grande potere, poniamo pure la Russia. Questi paesi sono relativamente deboli in confronto alla massa enorme degli Stati orientali, ma sono paesi di grande cultura e di grande civiltà. Ma si dice ancora contro di noi che il governo italiano non avrebbe nessun riguardo per gli interessi economici e mercantili del nostro popolo e si isolerebbe dal commercio con l’Oriente. Ma quante volte abbiamo dimostrato, anche alla Camera, riferendo il testo degli accordi commerciali che abbiano fatto con gli Stati balcanici che abbiamo cercato di ravvivare questo commercio entro i limiti del possibile. Proprio in questi giorni, la Commissione italiana è a Mosca per trattare un accordo commerciale con la Russia che precede quegli accordi che dovranno fatalmente avvenire per la questione delle riparazioni. Non è vero che ci isoliamo ma ciò che vogliamo difendere è la libertà di collaborazione con l’America e con gli altri paesi europei perché questo è il nostro primo interesse. Ed in fondo c’è sempre questa accusa: il servilismo di De Gasperi verso l’America. Sono accusatori coloro che ricevono ordini perentori dal Cominform e li eseguono anche se contrari agli interessi della patria. Non dimenticheremo mai i loro colleghi francesi nel momento in cui la Russia si era messa d’accordo, all’inizio della guerra, con la Germania, permettendo l’azione verso Occidente, essi contro tutto quello che avevano predicato fino al giorno prima, come una parola d’ordine, cominciarono a caldeggiare l’alleanza con la Germania e la favorirono nella azione concreta. Noi abbiamo sancito la libertà sindacale; ogni corrente può costituire il proprio Sindacato e ognuno può curare i suoi interessi; abbiamo la libertà dei partiti. Ma i comunisti si lagnano: ma dove trovare maggiore sicurezza che da noi? Amici di Trento, è ora di concludere. Ogni autonomia amministrativa è subordinata alla libertà politica e alla vita democratica. Occorre, quindi, votare per la libertà e contro chi la vuole uccidere. Per la dignità della persona, nel suo valore di coscienza civile e religiosa. Votate come democratici convinti, come trentini: degni dei nostri padri, che fin dal concilio di Trento hanno salvato all’Italia questa terra. Votate come italiani che vogliono una patria indipendente, pacifica, collaboratrice di un’Europa unita nelle regioni libere e nella consapevolezza della sua civiltà cristiana. 