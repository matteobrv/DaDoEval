Ho il dolore di comunicare che si è spento questa mattina a Londra sua maestà Giorgio VI, re d’Inghilterra . (Il presidente, i deputati e i membri del governo si levano in piedi). Il popolo britannico e i cittadini del Commonwealth che vedevano nell’eletta figura del loro sovrano rispecchiarsi l’esempio di nobili virtù civiche esercitate con semplicità e con elevata espressione del senso del dovere, si inchinano alla memoria del defunto loro re. Con unanime dolore il popolo italiano partecipa al lutto della nazione britannica e di tutti i paesi del Commonwealth, con lo spirito di amicizia che ad essi lo unisce e che, nella triste circostanza, vibra di umana sincerità. Sono certo che il Parlamento si vorrà unire al governo nell’esprimere alla regina, alla principessa Elisabetta, che la sciagura chiama a più gravi responsabilità, ai cittadini tutti del Regno Unito e del Commonwealth i sentimenti del più vivo e sentito cordoglio. 