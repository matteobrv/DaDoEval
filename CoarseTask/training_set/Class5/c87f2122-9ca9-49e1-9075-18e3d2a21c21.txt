Avrete visto i giornali ed avrete rilevato che a Roma vi è una certa attesa per il mio discorso. Credo che vi saranno delle delusioni, perché io non intendo affatto profittare di questa assemblea, facendo un discorso alla finestra per coloro che stanno fuori. Intendo parlare a voi, rappresentanti responsabili degli interessi della Sicilia e miei fratelli nella responsabilità della nazione: altrimenti farei torto a voi, amministratori, delegati e lavoratori, cittadini, rappresentanti del ceto medio e del proletariato, a voi che avete affrontato con concretezza problemi angosciosi della vostra e nostra vita sociale. Veramente qui in questo convegno ha risuonato la voce, il fremito rinnovatore di un popolo che, sotto la guida dei suoi amministratori regionali e dei propri deputati, ha preso conoscenza dei suoi bisogni. Valuta quello che si fa e quello che si è fatto, ma esamina quello che ancora urge di fare. La relazione Costarelli sul problema della casa che io ho riletto pazientemente, è una relazione meravigliosa, piena di dati tecnici, di considerazioni, di esperienze. Mi congratulo con voi che avete fra voi stessi uomini, ed anche perché avete dimostrato una particolare maturità nel seguire, con viva attenzione tanti dati statistici, tante considerazioni di carattere tecnico. Aver fatto argomento di questa assemblea una discussione così irta di cifre e di fatti a voi stessi complessi e nello stesso tempo così imperiosi nella loro urgenza bruciante, vuol dire che vi sono stati dei progressi sulla via della maturità del nostro popolo. Nelle nostre assemblee, una volta bastavano le parole: oggi le assemblee sono pronte a considerare fatti e sono aperte allo spirito critico, seguendo con interesse, ma anche con moderata diffidenza le varie tesi che vengono trattate. Invero Costarelli ha esposto il problema in una maniera esauriente. Egli ha diviso in tre categorie la sostanza del problema: i senzatetto, le abitazioni qualitativamente e quantitativamente insufficienti ed infine ci ha portato i dati statistici ed ha dimostrato che con 770.600 vani che si costruiscono annualmente per dieci anni, si può soddisfare il fabbisogno annuo, in vani, per avviare a soluzione il problema. Ora, nel 1953, abbiamo costruito in Italia 800 mila vani e nella Regione 135 mila. Dunque è possibile, in un piano decennale, giungere alla meta. Si tratta, soltanto di coordinare meglio lo sforzo, ma il problema non è insormontabile: è necessario però avere tenacia e coraggio. Mi permettete una considerazione forse un po’ immodesta? Si tratta di rendere testimonianza ai miei collaboratori: nella relazione Costarelli trovo affermato che la preparazione di questa potenzialità è un effetto, degno del massimo apprezzamento, della politica dell’ultimo quinquennio. Purtroppo, a volte, per varie ragioni, in quest’opera di ricostruzione e di costruzione non si è pensato adeguatamente, sopratutto ai miserabili, manifestandosi una tendenza a dirottare finanziamenti dai settori di massima urgenza verso meno urgenti bisogni, per cui la voce di coloro che hanno più immediato bisogno rimane meno avvertita di quelli che, pur con uguali bisogni sono più lontani. La relazione Costarelli ha constatato ciò e ciò abbiamo constatato anche noi. Egli ha fatto il paragone tra la troglodita di Modica e lo stipendiato che riceve, attraverso la cooperativa, una forte sovvenzione per una casa. Graduatoria, egli ha detto; bisogna creare una graduatoria. Bisogna innanzi tutto eliminare i ricoveri di fortuna (218.642 famiglie in 193.565 ricoveri, con 1’11,5 per cento di casi di coabitazione); quindi bisogna dedicarsi alla bonifica edilizia, che riguarda anche le case per i contadini. Nella Regione si è fatto tanto che, dedicando la spesa con criteri di graduatoria, il soddisfacimento dei bisogni è raggiungibile. Qual è attualmente la situazione legislativa? Le due leggi della Regione più la legge Fanfani, la legge Tupini e la legge Aldisio, formano un complesso da rendere organico e da sviluppare. E qui si inserisce la proposta concreta dell’onorevole Costarelli il quale auspica il costituirsi di un organo di coordinamento fra i vari enti e di studio pianificatore. Alla luce di queste considerazioni mi pare di poter dire che il problema della casa sia stato affrontato in questo Convegno con grande serietà. Questa non è un’adunanza che possa prender decisioni; si tratta di decisioni che devono prendere la Regione e il Parlamento. Però il problema è stato affrontato con serietà. Si sono tracciate alcune linee, si è aderito ad alcune proposte, le quali devono essere norme di condotta, tanto per la Regione, quanto per lo Stato. Il partito, da parte sua, assume la responsabilità di vigilare questo programma. E veniamo alla relazione Alessi, sulla quale, già l’onorevole Scelba, con molta competenza, ha interloquito; relazione magnifica, alata, come egli sa fare. In essa ricorda le origini municipaliste del nostro movimento, in particolare del movimento siciliano e ricorda altresì le esperienze fatte in quest’ultimo periodo di amministrazione regionale. Si sono raggiunte conclusioni che io vivamente raccomando allo studio dell’Ufficio enti locali del partito. Si è toccato il problema della provincia: cioè del modo di abolire e ricostruire la provincia, sì da ricostruire, cioè nello spirito, attraverso la collaborazione volontaristica, quella che sta sulla carta geografica. È una soluzione che anche Scelba, mi pare, trova utile. Io dirò una sola cosa: che mi auguro che voi facciate l’esperimento e che vada bene, in quanto lo dovremo copiare anche nelle altre Regioni. Del resto, anche per l’autonomia avete condotto una esperienza positiva e io dissi in proposito allora: va bene, proviamo. L’esperimento è andato bene e non poteva essere diversamente, perché c’è lo spirito che ci unisce; c’è il sentimento nazionale dei siciliani, i quali sono italiani meglio e più degli altri. Voi direte che io sono anche un po’ campanilista perché rappresento una regione che ha un’amministrazione autonoma e che ha anche delle speranze di sviluppo. Disgraziatamente però nella mia Regione questo problema autonomistico è mescolato con il problema etnico che viene a interpolarsi: voi per fortuna non avete né avanzi di arabi; né di greci: li avete assorbiti e così questo pericolo non lo avete. Quello che mi ha impressionato è stata la discussione con un’autocritica serena. Sono venute alla tribuna persone che hanno avuto parole di lode, ma che hanno fatto anche osservazioni serene. Hanno detto: bisogna far questo, bisogna far quest’altro; e io accolgo tutte le osservazioni fraternamente fatte a me, al governo, alla Regione. Ma qui non abbiamo ascoltato soltanto la voce degli organizzati: abbiamo ascoltato voci di dispersi e di isolati; non soltanto di gente cioè riunita in organizzazione che può scioperare, fare dimostrazioni, avanzare lagnanze. Qui tutte le tendenze, le esigenze ed i bisogni sono rappresentati. Qui ha parlato il popolo tutto nelle sue multiformi categorie. E questo è bene, perché nella vita sociale accade spesso che, non organizzati, gli isolati soccombano di fronte alla maggiore pressione delle categorie sociali compatte. Ecco che questi convegni dimostrano quale sia la nostra visione panoramica; che cosa intendiamo quando affermiamo che la Democrazia cristiana è partito di popolo e non partito di classe. Sull’interclassismo della Democrazia cristiana si è fatta spesso dell’ironia, dicendo che col nostro interclassismo riusciamo a paralizzare gli interessi degli uni mettendoli a raffronto a quelli degli altri. Non è vero. È vero invece che, volendo considerare tutte le categorie sociali, non possiamo accettare un’interpretazione della vita sociale che divida il popolo in due categorie nette: i ricchi e i poveri, identificabili questi ultimi con le categorie dei salariati e degli stipendiati. Il vero si è che in un paese povero come l’Italia, con un reddito medio assai basso, inferiore alla media salariale, dobbiamo affrontare i problemi globalmente, con una graduatoria dai miserabili, dai disoccupati, dai sottoccupati in su. Non possiamo fermarci sulla considerazione di un particolare interesse, di una particolare categoria di cittadini. E quando vogliamo agire, dobbiamo agire sulla produzione, sulle condizioni generali di vita, sulle occasioni di lavoro, e dobbiamo sollecitare tutte le energie, lo Stato, la Regione ed il Comune, ma anche la iniziativa privata, come ben dice l’onorevole Costarelli; e attorno al Comune creare l’interessamento e la difesa dei legittimi interessi locali, come ben dice Alessi. Da qui la soluzione dei problemi generali. Il sorgere della Cassa del Mezzogiorno, per esempio, non aumenta direttamente i salari, ma fa sì che la produzione aumenti a beneficio della società tutta. Da qui la legge di riforma agraria, la legge di sollecitazione (montagna, meccanizzazione agricola, cantieri di lavoro): leggi di interclassismo che creano condizioni di lavoro. Il ceto medio è sostanzialmente costituito da coloro che cercano una propria base di lavoro per sviluppare una propria attività, come l’artigiano, il contadino, il commerciante, l’imprenditore. La scomparsa del ceto medio significherebbe avviarsi ad una società di stipendiati e salariati dello Stato; sarebbe la fine della produzione. Vi è una parola che abbiamo usato e che è bene ripetere spesso: solidarismo. Solidarismo vuol dire essere solidali; collaborazione di classi. Quando parlo di collaborazione di classi non intendo dire che bisogna sempre giungere all’accordo, ma intendo dire che tutti i movimenti, anche delle classi più disparate, devono essere coordinati. In questa visione la lotta sindacale deve essere intesa come lotta indirizzata a ricostituire la solidarietà che sia rotta dall’imperio del principio monopolistico. Ed anche la proprietà privata, secondo il solidarismo, deve servire all’unità e al consolidamento della famiglia e dello Stato; ma non può minacciare Stato e famiglia con lo sviluppo del proprio istituto. La teoria economica del solidarismo pone nel centro il fattore personale dinamico, cioè il lavoro. Io vorrei che sopratutto i giovani considerassero in particolar modo questo problema: l’uomo è creato dalla società, vive nella società e nella società riesce a trovare la necessaria assistenza e soddisfazione alle sue esigenze. Il solidarismo è quel sistema sociale che eleva a principio della convivenza umana la solidarietà di ogni comunità con i suoi membri, e dei suoi membri con la comunità. Individui e gruppi realizzano sempre i propri fini, ma sempre e non incidentalmente in connessione con la loro presenza nella comunità e, in gran parte, con l’aiuto della comunità. Da questo rapporto vitale dell’individuo con la comunità deriva la subordinazione del bene del singolo a quello della società. Le classi sociali si organizzano su basi legittime: allora esse tendono all’unione con le altre. I loro piani particolari, di fatto, non stanno al posto supremo della gerarchia naturale dei fini sociali; è la concezione che ci ha accompagnato dalle origini, è la concezione non classista, ma pluralista ed organica. Ho sentito in qualche dichiarazione giovanile un accento accorato, angosciato, quasi vicino alla disperazione. Ho sentito un riferimento alla Redenzione, citando una nota definizione: «il comunismo è una testimonianza del dovere incompiuto». Io non ho da obiettare in quanto tali affermazioni provengono da un umile esame di coscienza. Ma, amici miei, il problema del bene e del male è un mistero molto oscuro se guardiamo alla storia. Che cosa pensare allora del fatto che la maggioranza della terra è ancora in preda al paganesimo? L’ateismo della massa senza dubbio è una delle cause di penetrazione del comunismo. Ma credete che se non vi fosse stata la forza organizzata, se non ci fosse stato il peccato delle guerre, credete voi che il bolscevismo avrebbe potuto raggiungere i limiti attuali? Costarelli ha iniziato la sua relazione col monito del Santo Padre sul problema della casa. Ebbene, citiamo anche noi il Santo Padre, specialmente le ultime parole, che egli ha detto sulla scuola sociale cristiana. Ai politici cristiani, e quindi anche a noi, egli ha detto: «in un tempo come il nostro in cui gli errori si mutano facilmente in catastrofi, un uomo politico cristiano non può – oggi meno che mai – accrescere la tensione sociale interna, drammatizzandola, trascurando ciò che è positivo e lasciando smarrire la retta visione di quello che è ragionevolmente possibile. A lui si chiede tenacia nell’attuazione della dottrina sociale cristiana, tenacia e fiducia più di quanto ne dimostrino gli avversari verso i loro errori». E infine: «è colpevole chi non è risoluto a far prevalere in tutti i gruppi la legittima autorità dello Stato e la osservanza delle giuste leggi. Occorre forse dimostrare che la debolezza delle autorità scalza la solidità d’un paese più che tutte le altre difficoltà e che la debolezza d’un paese porta con sé l’indebolimento dell’Europa e mette in pericolo la pace generale?». Non bisogna, o giovani, disperare della storia umana, anche se essa proceda col ritmo lentissimo dei secoli, fra gli errori degli uomini e i sommovimenti della materia che, come l’Etna, è sempre in eruzione. Forse taluno di voi sedendo lungo il mare e meditando sulle civiltà scomparse avrà letto le lettere indirizzate da Platone a Dione e ai suoi amici di Siracusa, oltre due millenni or sono. In una sua epistola il grande filosofo greco si mostra desolato delle condizioni politico-costituzionali di tutto il paese, a cominciare da Atene; in essa si pente di aver sperato nel moto rivoluzionario dei trenta, al quale ha collaborato. Venuto a Siracusa una prima volta, il filosofo rimase scandalizzato dell’ozio e del malcostume che regnava nella classe dirigente dell’isola. Chiamato più tardi una seconda volta e venutovi, onde non apparire solamente «parola ma uomo pronto all’azione», si dedicò ad inculcare alla corte di Dionisio il principio che «nessuno può essere felice se non trascorre l’esistenza in luce di spiritualità e in imperio di giustizia». La sua predicazione non ebbe successo. Dione, il suo discepolo prediletto, che giungendo al governo voleva attuare le idee del filosofo, scomparve vittima del secondo Dionisio. Non per questo Platone si perdette d’animo e mutò parere, ma in un ultima lettera insistè presso i siciliani con questa raccomandazione: «accogliete, o siracusani, prima di tutto le leggi che si dimostrino adatte a staccare le vostre menti dal guadagno e dalla ricchezza. Vi è un triplice ordine di fatti: anima, corpo, ricchezza. Ebbene dovete ritenere sopra ogni altra preziosa la virtù dell’anima; secondo, la virtù del corpo; terzo, poi, il valore della ricchezza e del denaro che serve al corpo e all’anima». I secoli, i millenni sono trascorsi. Il Cristianesimo è venuto a confermare e a perfezionare il testamento del filosofo: più profondo e più vasto il nostro concetto di popolo; più intima la fraternità nel Cristo Redentore, che rimane vero che sopra ogni altra cosa deve valere la virtù dell’animo. La casa, il comune, lo sfruttamento delle energie di questa gloriosa Sicilia, onusta di secoli; ma prima di tutto sarà lo spirito che ci anima, lo spirito che è la nostra forza motrice, la nostra unità che ci fa resistere e lavorare oltre il successo e oltre la speranza. 