Rivolgendo il più cordiale saluto, esprimo la certezza che gli amici tutti avranno compreso con quale spirito dopo tanti anni, ritorno alla sede centrale del partito. Per un lungo periodo ho servito il paese nel governo dello Stato, d’ora in poi intendo servirlo in quello che è la più solida struttura governativa politica della democrazia italiana che è il nostro partito. Chiedo agli amici di accettare con senso fraterno quest’ultima offerta della mia convinzione antica e della mia lunga esperienza vecchia e recente. Non ho altra ambizione che quella di contribuire allo sforzo comune, che ieri fu merito della passata Direzione e da domani sarà compito della nostra, recentemente eletta . Domando a tutti e specie a voi, dirigenti, solidarietà e collaborazione, disciplina e spirito di sacrificio, impegno unitario, pur nella libertà del regime democratico che governa il nostro statuto. Molto s’è fatto, molto resta da fare per lo sviluppo programmatico e organizzativo del partito che nella varietà dei suoi elementi rappresenta la complessità della nazione e deve seguire il ritmo incalzante della sua evoluzione e dei suoi progressi. Mettiamoci al lavoro e acceleriamo il passo, perché il cammino è lungo, e la meta di un’Italia libera e cristiana giustifica tutti i nostri sforzi, e soddisfa tutte le nostre speranze. 