1. Come cattolico, crede che sarà mai possibile per le democrazie occidentali vivere pacificamente accanto al comunismo sovietico? 2. Quali condizioni devono essere soddisfatte prima che le democrazie occidentali possano cominciare a ridurre la loro pesante spesa per gli armamenti? 3. L’Italia ha il più grande partito comunista nell’Europa occidentale. I critici dicono che questo è dovuto all’incapacità dei governi del dopoguerra di diminuire la distanza fra ricchi e poveri. È d’accordo? Direbbe, ad esempio, che gli aiuti del piano Marshall sono stati distribuiti equamente? 4. A causa dei suoi problemi di popolazione, l’Italia considera ancora l’espansione coloniale come condizione necessaria per il benessere futuro? Se così è, come pensa di ottenerla in modo pacifico? 5. Molte persone sono preoccupate della rinascita del fascismo in Europa. Se concorda sul fatto che questa è una possibile fonte di pericolo, come pensa che possa essere efficacemente contrastata? 1. Come cattolico, crede che sarà mai possibile per le democrazie occidentali vivere pacificamente accanto al comunismo sovietico? La tolleranza è sempre stata una prerogativa della democrazia. Nel passato la democrazia è stata troppo tollerante. La regola del «vivi e lascia vivere» è stata applicata troppo liberalmente rispetto ai nostri vicini estremisti, che certamente non ci lasciano vivere quando hanno una possibilità. Il comunismo è molto differente: insegnamenti e prassi del comunismo parlano contro la possibilità di coesistenza. Alla fine, ci deve essere assorbimento o distruzione della democrazia, o del «capitalismo» come dicono loro. Nel passato quando la tolleranza andava fianco a fianco con la debolezza, le democrazie hanno cercato guai. La coesistenza dei due sistemi era un problema, perché era forte la tentazione di ribaltare un sistema debole. Le cose però si sono evolute e evolvono. Le democrazie occidentali si sono accorte dei pericoli che le circondano. Alla fine siamo stati costretti a organizzare un sistema di difesa e a riarmare. Stiamo costituendo il migliore deterrente contro le rivoluzioni e la migliore assicurazione contro la guerra. La democrazia sarà al sicuro. La questione che rimane è: il comunismo può prosperare senza uno sfogo? 2. Quali condizioni devono essere soddisfatte prima che le democrazie occidentali possano cominciare a ridurre la loro pesante spesa per gli armamenti? Il completamento del nostro sistema di sicurezza collettiva. Quando questo è assicurato possiamo volgere tutti i nostri sforzi a un altro elemento indispensabile nella nostra lotta per la democrazia e la libertà: l’ottenimento della giustizia sociale a casa nostra. Questo obiettivo è di primaria importanza. Perché quale sarebbe il risultato se fossimo armati per difenderci sul campo ma se non fossimo capaci di raccogliere la sfida del comunismo sulle questioni sociali? Se la nostra lotta contro miseria e disoccupazione fosse perduta? A che servirebbe un esercito di soldati eccellenti se ci fosse un altro esercito di disoccupati? E questo mi conduce alla terza domanda. 3. L’Italia ha il più grande partito comunista nell’Europa occidentale. I critici dicono che questo è dovuto all’incapacità dei governi del dopoguerra di diminuire la distanza fra ricchi e poveri. È d’accordo? Direbbe, ad esempio, che gli aiuti del piano Marshall sono stati distribuiti equamente? Subito dopo la guerra la preoccupazione primaria dei nostri governi è stata quella di combattere la miseria e il basso livello di vita e, con esse, il comunismo. Riforma agraria, sviluppo dell’area depressa al sud, aiuti contro la disoccupazione: questi sono stati i problemi principali che abbiamo risolto. Gli aiuti del piano Marshall sono stati di enorme importanza per noi ma non sono stati sufficienti per contrastare l’effetto di un aumento di popolazione di 400 mila all’anno e l’handicap iniziale di un milione e tre quarti di disoccupati. Questi sono i problemi strutturali dell’Italia che non hanno nulla a che fare con le devastazioni della guerra, che da sole costituiscono un problema enorme per qualsiasi governo. Deve ricordare che abbiamo poche materie prime, che ne dobbiamo importare. A questo si è aggiunto lo sforzo per il riarmo, così la fatica è stata, come ho spiegato, doppia. Se considera che il reddito medio pro capite italiano è estremamente basso (solo un quarto del reddito di un cittadino britannico medio) capirà come ogni ulteriore carico per il contribuente significhi tagliare l’offerta in beni essenziali. Significherebbe abbassare pericolosamente lo standard di vita, non solo una riduzione nei beni di cui uno può tranquillamente fare a meno. Prima della guerra l’emigrazione ci ha aiutato enormemente. Ha eliminato il nostro surplus di popolazione. C’era un flusso in media di 400mila emigranti quando la popolazione italiana era di appena 35 milioni. Ora siamo 45 milioni e spediamo all’estero ogni anno meno di 100 mila emigranti. Il recente accordo con il governo australiano cui il governo britannico si è tanto interessato, cogliendone l’importanza, è un incoraggiante passo avanti. Credo che tutti dobbiamo capire che se noi democrazie dobbiamo cooperare, la cooperazione deve coprire anche l’ambito del lavoro. Il lavoro in eccesso in certe aree deve trovare uno sfogo dove la forza lavoro è scarsa. Dobbiamo capire che se bisogna togliere tariffe e barriere, questo deve valere non solo per i beni ma anche per la manodopera. Se non lo capiamo, non raggiungeremo mai in Europa un utile lavoro di squadra. Sono d’accordo che le cose debbano essere fatte per gradi, ma dobbiamo iniziare. 5. Molte persone sono preoccupate della rinascita del fascismo in Europa. Se concorda sul fatto che questa è una possibile fonte di pericolo, come pensa che possa essere efficacemente contrastata? Non bisogna sovrastimare l’importanza del fascismo come movimento, ma bisogna tenerne conto. È un ricorso agli estremi proprio come il comunismo. La dittatura attira coloro che sono insoddisfatti e che sono in cerca di qualcosa di migliore. Nel caso della gioventù è a volte una questione di ideali o ideali delusi. Dobbiamo dimostrare che la democrazia può offrire ideali migliori e più solidi, anche se non così rumorosi e plateali, ma dobbiamo dimostrare che democrazia significa cooperazione internazionale – non solo parole ma anche fatti – e quindi implica una soluzione dei problemi più completa rispetto alla dittatura e alla sua autarchia. Questo ci porta ancora all’aspetto economico. Le darò un esempio: il sistema di difesa comune che abbiamo messo in piedi ora significa lavoro per le nostre industrie e i nostri cantieri navali. Perché non si fanno questi ordini? Risolverebbero molti problemi in Italia dove fabbriche e cantieri navali sono inattivi e i lavoratori sono disoccupati mentre [in] altri paesi c’è occupazione anche per le donne. Lavoratori e fabbriche inoperosi significano scontento nelle file dell’estrema sinistra o dell’estrema destra. Questo è solo un esempio, ma vorrei mettere in chiaro questa verità: oggi i problemi di ogni paese sono i problemi di tutti gli altri. È un errore credere che si possa evitare la contaminazione attraverso l’isolamento. Per evitare la contaminazione dobbiamo unirci per risolvere assieme questi problemi. In altre parole l’unità d’Europa non è più, come forse è stata, soggetto per piacevoli speculazioni. Non è un lusso, ma una necessità urgente. Concordo sul fatto che noi in Italia siamo i principali sostenitori dell’idea perché ne sentiamo maggiore necessità ma è solo questione di tempo. Gradualmente, tutti sentiremo la necessità con la stessa intensità. I vostri statisti in Gran Bretagna e quelli sul continente ne sono convinti: differiscono solo su tempi e procedure. Ma quando avremo scoperto i mezzi più consoni, noi europei saremo nella posizione di rendere ancora un altro servizio alle cause a cui abbiamo sacrificato già tanto, pace, sicurezza e giustizia sociale. 