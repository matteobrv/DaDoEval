Il presidente del Consiglio ha iniziato il suo discorso rendendo omaggio al sindaco e alla giunta comunale di Genova che in soli due anni di attività stanno realizzando lavori per complessivi sei miliardi e 768 milioni di lire, contro i 4 milioni e 161 milioni impiegati dalla precedente amministrazione comunista nel periodo ottobre 1945-giugno 1951. Nell’esprimere il suo compiacimento per quanto si fa a Genova, il presidente del Consiglio ha tenuto a rilevare che a tale opera di amministrazione cooperano i rappresentanti dei quattro partiti democratici . In una rapida rassegna delle opere genovesi, l’on. De Gasperi si è riferito al varo della turbonave «Cristoforo Colombo», al quale ha assistito stamane e ha detto: la flotta italiana si avvia verso la rinascita, tra poco raggiungerà i 4 milioni di tonnellate ed era ridotta a sole 400 mila tonnellate nel 1945. Il sen. Terracini, che qui ha parlato, ricorre a certe statistiche internazionali per fare confronti che possono svalutare lo sforzo del popolo italiano . Egli dice che, in fondo, noi non abbiamo costruito quanto invece hanno costruito la Svezia, la Finlandia, ecc. Ma è assurdo fare paragoni tra paesi così diversi per capacità finanziaria, di così diversa possibilità e punti di partenza. Sarebbe ridicolo fare confronti tra quello che si è fatto in Italia e quello che non si è fatto in Russia, dove si sono costruite, fino al giugno 1952, navi per 2 milioni e 200 mila tonn.[ellate]. E l’URSS ha 193 milioni di abitanti. Evidentemente non si possono fare questi confronti, nemmeno per svalutare una opera che si crede sia stata compiuta dal governo; svalutandola, si svaluta soprattutto lo sforzo del popolo. L’on. De Gasperi si è compiaciuto con il ministro Cappa per quanto egli ha fatto per la ripresa della Marina Mercantile ed ha aggiunto che lo sviluppo della industria cantieristica significa anche sviluppo delle possibilità di lavoro. Oggi, ammirando il varo di una nuova nave che solcherà i mari e porterà in alto il nome dell’Italia, noi rinnoviamo l’impegno di continuare nello sviluppo della nostra flotta, proporzionalmente alle possibilità ed alle energie del popolo italiano. L’on. De Gasperi ha anche accennato al problema dell’aeroporto di Genova, annunciando il raggiungimento di un accordo fra lo Stato e gli Enti locali per il finanziamento dell’opera, il cui progetto tecnico era stato già approvato. In quanto al grande nuovo impianto siderurgico di Cornigliano, esso dimostra l’insistenza e la attività del governo anche in questo campo e segnerà, con gli impianti rinnovati di Piombino e di Bagnoli, una nuova base nell’economia industriale italiana nella quale Genova e la Liguria saranno come sempre all’avanguardia. Riferendosi alle accuse di un giornale comunista, secondo cui i licenziamenti avvenuti in due industrie siderurgiche di Genova sarebbero stati provocati dal Piano Schuman, l’on. De Gasperi ha ricordato che tale piano – che introduce il mercato comune del carbone e dell’acciaio – non è ancora entrato in vigore per quanto riguarda la siderurgia; esso, nei settori in cui si è iniziata l’applicazione, ha già dato risultati positivi. Il presidente del Consiglio ha ricordato che dal 10 febbraio, giorno di apertura del mercato comune del carbone, dei minerali di ferro e dei rottami di ferro, sono entrare in Italia 30 mila tonnellate di carbone tedesco e 400 mila di carbone belga in più del quantitativo previsto nei precedenti accordi internazionali. Intanto, il prezzo del rottame di ferro si è abbassato da 48 milioni a 34 milioni di dollari e mezzo la tonn.[ellata] ed i tecnici dicono che così la nazione, nel suo consumo, potrà risparmiare dai 12 ai 16 miliardi di lire. Il prezzo al minuto del ferro si è abbassato di 20 lire così dovrà diminuire quello dell’acciaio. Altre misure verranno prese a favore delle miniere di carbone Sulcis della Sardegna. Insomma, questa unificazione del mercato del carbone e dell’acciaio, questa nuova distribuzione non è soltanto uno sforzo di unificazione e di pacificazione europea, ma di fatto è anche una grande spinta al progresso economico. Non è quindi possibile attribuire a questo Piano Schuman conseguenze che provengono da altra causa e qui gli è gradito ricordare che un collaboratore dei più diretti del governo nel Piano Schuman è un deputato ligure, l’on. Taviani. In quanto ai licenziamenti lamentati, essi sono dovuti ad altre cause: in ogni impresa c’è una ragione diversa; o per mancanza di attrezzature moderne, o per esaurimento di mezzi. Comunque, il governo interviene e vi posso annunciare che nel caso della Bagnara o del Metallurgico il governo prenderà domani provvedimenti che saranno sì di carattere provvisorio, ma provvisorio in modo tale da assicurare a un buon numero di operai lavoro ed occupazione. L’on. De Gasperi ha trattato quindi il problema degli statali. Un problema di grande attualità, perché oggi è in atto un’agitazione. Il governo, visto che la macchina parlamentare lavorava troppo lentamente e non si arrivava mai alla tanta invocata riforma della burocrazia, presentò a suo tempo una legge, la cosiddetta legge di delega ; con essa chiede al Parlamento che stabilisca, come la Costituzione prevede, alcuni criteri fondamentali in base ai quali il governo, con decreto, applicherà la riforma. Si tratta di trasformare la gerarchia dei gradi in gerarchia funzionale nel senso di dare a ciascuno, con definite competenze e responsabilità, il potere che gli compete, di modernizzare, di burocratizzare, sotto l’impulso delle responsabilità personali, tutta l’amministrazione. Poiché si tratta, quindi, di un problema di carattere tecnico, si è palesato che il Parlamento stabilisca il principio; all’applicazione penserà il governo. Questa legge non ha potuto essere affrontata finora, a causa dell’ostruzionismo. E oggi coloro i quali si lanciano contro il governo dicendo che la legge non passa e che la questione degli impiegati non è stata affrontata ed il problema dell’amministrazione risolto, possono rivolgersi a quegli ostruzionisti che bloccarono il lavoro, rendendo impossibile arrivare ad una soluzione. Questa legge prevede misure sul trattamento economico. Voi sapete che una delle difficoltà e degli imbarazzi è che in ogni categoria vi è una serie di indennità particolari. Bisogna cercare di unificare tutte le rimunerazioni, di sostituire cioè a tutte queste rimunerazioni una rimunerazione globale, sia pure lasciando a parte la questione degli assegni familiari. Bisogna anche modificare il trattamento di quiescenza, cioè le pensioni; ma per fare questo ci vorranno danari e per averne ci vorranno nuove leggi e nuovi provvedimenti che, naturalmente, vorranno dire nuove tasse e quindi nuove entrate. Ora, è nell’interesse di tutti che questo problema sia considerato con equilibrio, con senso di responsabilità non dal punto di vista particolare dell’interesse di una categoria ma da quello dell’interesse generale. Se io oggi ne parlo qui, dove gli impiegati sono una minoranza, è perché tutti i cittadini pagano le tasse. Devo ricordare, di fronte all’attacco che ci viene da ogni parte, che non è vero che in questo periodo noi abbiamo trascurato la burocrazia e l’amministrazione in genere. Vi sono sette leggi ed un decreto legge in questi ultimi cinque anni, che hanno portato ad un aumento globale di spese per 193 miliardi. Sul bilancio dello Stato, l’onere per l’amministrazione è di 761 miliardi (onere che riguarda il pagamento dei dipendenti in attività di servizio); poi vi sono altri 108 miliardi per pensioni. In totale sono 869 miliardi. Pensate che questi 869 miliardi rappresentano circa il 56% di tutte le entrate dello Stato. Non c’è stata possibilità di concedere acconti in questo momento perché il governo non può deliberare una spesa senza la relativa copertura e non può deliberare né spese né coperture senza il Parlamento. Ora, il Parlamento è chiuso: non possiamo dare acconti e non abbiamo una cassa da cui attingere senza l’autorizzazione del Parlamento. Quindi è assurdo pretendere che il governo possa dare un acconto perché non ha l’autorizzazione a farlo. Unica cosa che il governo può fare è questa: poiché l’ostruzionismo ha differito il trattamento della questione, si potrà all’inizio della nuova Camera presentare una proposta di legge secondo cui la 13ª mensilità, che si dovrebbe pagare secondo la legge il 16 dicembre , possa venire pagata, in parte, come un acconto, anche in luglio. Spero che le Associazioni sindacali abbiano il buon senso di comprendere che il governo, con ciò, fa quello che può, quello che è logico faccia, e che deve attenersi alla volontà del Parlamento, che sarà manifesta non appena il Parlamento sarà nuovamente convocato. E spero bene che gli impiegati non si lasceranno manovrare per ragioni evidentemente politiche ed elettorali. Il governo è il governo non di una sola categoria ma di tutte le categorie; deve pensare quindi alla lotta contro la disoccupazione, allo sviluppo della produzione e del commercio, alla stabilità della moneta. E riguardo a quest’ultima, prego chi vive di un’entrata fissa di notare che in realtà se si calcolano gli indici del carovita e gli indici dei salari, dobbiamo ammettere che in questo ultimo periodo c’è stato un effettivo incremento dei salari reali nell’industria rispetto al 1938, appunto perché abbiamo tenuto fermo il valore della lira. L’on. De Gasperi ha quindi ricordato che nel 1951 disse a Genova come nell’organismo italiano vi siano tre veleni da espellere: il primo di questi è il bolscevismo, che definì concezione del mito messianico dell’Unione Sovietica, visto come Stato-Guida rivoluzionario; identificazione degli interessi dell’URSS con gli interessi della classe operaia, posti al di sopra dell’interesse della nazione, donde il tentativo di disgregare la compagine interna ed aprire al bolscevismo le coscienze e domani, quando occorresse, anche le frontiere. Mi si è accusato in questi giorni di essere uno dei più aspri nemici dell’URSS: io sarei, secondo un articolista comunista , partigiano dell’oltranzismo anti-sovietico. Perché: perché ho dimostrato che [il dissidio] tra l’Italia e l’URSS non è avvenuto per la nostra avversione ideologica, cioè per le nostre idee anticomuniste, ma perché la Russia, volendo proteggere gli interessi dello slavismo e dei paesi slavo-balcanici, fu sempre contro di noi nel problema del confine orientale e di Trieste. Questo è un fatto storico che non si può negare: è un fatto documentato e non si può contestare. Si è detto anche che io ho oltraggiato la resistenza perché ad Ascoli Piceno ho dichiarato che non bisogna accettare milizie di parte né di sinistra né di destra. Ho detto: né GAP o SAP, né squadrismo. Con ciò non contesto i meriti del tempo di guerra di una formazione o dell’altra, ma dico che in tempo di pace, in tempo di Stato ordinato, di ordine e di libertà, le milizie di parte, sia di destra che di sinistra, non devono essere tollerate. Il senatore Terracini che ha diretto con una certa esperienza l’ostruzionismo al Senato, ora che ha visto il disastro nel quale l’ostruzionismo ha gettato questa illustre assemblea, attacca noi, accusandoci di averne provocato la morte violenta e in odio al Senato, perché era troppo a sinistra. Ed aggiunge a nostra colpa, che tutta la situazione italiana, dopo il 1948, è stata violentemente proiettata verso destra. Perché? Perché sono sorti i partiti del Msi e della Monarchia; e questi, che sono nostri avversari, sarebbero sorti proprio per incitamento nostro; ma voi tutti siete testimoni che noi siamo tra due fuochi. Dopo Terracini, infatti, Delcroix dice che il colpo della legge cosiddetta truffa è diretto contro i monarchici e non contro i comunisti e che se non esistesse un pericolo comunista, il governo lo inventerebbe. Veramente Delcroix ci fa l’onore di ammettere che il pericolo comunista potenzialmente esiste; ma, egli dice, appunto per questo non bisogna rinnovare la fiducia all’attuale maggioranza, che lo ha lasciato sorgere. E poiché è naturale che qualcuno gli domandi come, allora, lo si combatta, egli dice, con tranquilla sicurezza e certezza: al momento buono vi metteremo nella impossibilità di nuocere; bisogna dunque aspettare il momento buono. E Delcroix immagina, malgrado le esperienze fatte, che questo momento Togliatti glielo offrirà. Egli dice anche che la Dc è una edizione riveduta, ma non corretta, del Partito popolare, che sarebbe sorto dopo il fallimento diplomatico della guerra vittoriosa e risorto sotto altro nome all’indomani della guerra perduta. La Dc, e per lei gli uomini che la dirigono, non avrebbe mai dovuto accettare l’umiliazione inflitta dall’Italia con il Trattato di pace. Ma la resa, l’armistizio, chi l’ha fatto? Io o il re? Accusare De Gasperi oggi è una malafede. O la resa era necessaria ed inevitabile, come probabilmente fu; ed allora, la avesse fatta il re o l’avesse fatta la Dc non potrebbe essere un demerito. O non era necessaria e fu un atto di debolezza; ed allora, come fate a giustificare il re e condannare noi? A me fa l’impressione che questi fascisti, camuffati da monarchici, in realtà contrabbandino il loro fascismo entro il Partito monarchico e cerchino di rivestire di fedeltà monarchica le loro concezioni e rivendicazioni. Delcroix è preoccupato della dittatura, ma non certo della dittatura del fascismo, che egli cantò. No. Egli teme la dittatura di De Gasperi; De Gasperi sarebbe un dittatore. È vero – egli dice – che De Gasperi non monta a cavallo, ma è tanto più sospetto perché alla dittatura ci si può arrivare con altro metodo. E pare che pensi che questo dittatore, dietro di sé, crei la dittatura dei preti e della Chiesa cattolica. E dire che sono dei «cattolici», quelli che insinuano tali sospetti! Ma d’altra parte, anche Terracini l’ha con me e dice: in uno Stato democratico il governo non scende nell’arena, non viene cioè a battagliare, a fare comizi. Perché il presidente del Consiglio fa comizi, si agita, risponde? Domando io: quando le calunnie si propagano ovunque, con che cosa devo rispondere? Forse con un decreto? Non posso fare un decreto per la verità. Debbo battermi con metodi democratici e questo è un metodo democratico. Mi rincresce di dover fare una dichiarazione di carattere personale, ma mi ci costringono gli avversari di sinistra e di destra, ribattendo la solita canzone: che io voglio rimanere al potere, che dietro questo potere c’è la macchina del partito, c’è, addirittura, la resistenza o la minaccia della Chiesa. Ora sarei lietissimo di scomparire, non solo dal governo, ma dalla scena politica, e lo farò quando gli elettori lo vorranno e quando la Provvidenza lo deciderà. Ma io ho una profonda convinzione, ho una certa scadenza, ed è questa: quando uomini come Terracini cesseranno di essere agli ordini del Cominform; quel giorno in cui il Psi, nel quale vi sono uomini moderati, ritroverà il coraggio di liberarsi dal patto d’azione col comunismo e i socialisti moderati cesseranno di essere truppe ausiliarie di Togliatti e del bolscevismo internazionale; quel giorno il concetto della libertà sarà penetrato definitivamente nell’anima italiana. Il concetto di democrazia sarà al di sopra di ogni fluttuazione e sarà giorno di pacificazione in cui ci si riconoscerà con una sola legge, una sola parola d’onore, una sola bandiera tricolore; e la violenza non sarà più esaltata, né la vendetta invocata. Allora, in quel giorno, anche le mie ossa saranno pacificate. Ma oggi ancora c’è bisogno che gli uomini che hanno fatto una lunga e triste esperienza e che possono fare testimonianza, levino la voce per ristabilire la verità dei fatti, soprattutto per impedire che l’Italia diventi una cosiddetta democrazia progressiva, cioè uno Stato satellite, che rinneghi la civiltà sua: e non abbia altra alternativa che il ritorno allo spirito di jattanza retorica e di avventura. È vero che quando parlavo qui nel 1948, non pensavo davvero al ’51, non pensavo di dover parlare ancora nel ’53. È vero: gli avvenimenti mi hanno costretto a prolungare oltre i 70 anni uno sforzo che pur aveva le sue colonne naturali d’Ercole. Ma, quando si vedono uomini, come Corbino, che hanno partecipato a governi di maggioranza – cito un esempio – e che sono politicamente intelligenti e onesti, quando li si vede perdere la bussola, tanto da concludere che ogni sforzo deve farsi per rompere le forze di centro, qualunque possa essere la conseguenze, è forse utile anche la parola di chi ricorda il crollo di tanti deputati, maestri di parlamentarismo nel 1922, di fronte alla «marcia su Roma» e di chi può ricordare al Delcroix, che fa il feroce censore della cosiddetta legge-truffa, che egli nel ’24 non respinse, ma utilizzò la legge Acerbo che era ben altra che la presente legge e nel 1924 fu eletto in un cosiddetto plebiscito, immortalato in marmoree lapidi nelle Prefetture d’Italia. Amici miei, ho la sensazione che bisogna ancora vigilare, perché il crearsi delle leggende è parallelo al risorgere dei miti. Ve ne do un esempio: in questi giorni, qualche candidato monarchico è andato a raccontare questo episodio; ascoltate le parole precise: «nella notte del martedì, dopo il referendum l’ammiraglio Stone , capo della missione alleata, si presentò a De Gasperi e disse che aveva solo due divisioni ai confini orientali d’Italia e che la Jugoslavia gli aveva fatto sapere che, ove in Italia avesse vinto la Monarchia, la Jugoslavia avrebbe attaccato e superato il confine». E così, conclude questo signore: «fu perfezionata la frode voluta e imposta dallo straniero». Ebbene, amici miei permettetemi, dinanzi a voi che rappresentate in questi momenti un tramite tra me e la nazione intera, che io smentisca una simile leggenda e la smentisca non per il gusto di farlo, rifare o correggere la storia, ma perché i miti sono sempre pericolosi, e si è provato in Italia che un mito può trascinare là dove la maggioranza non pensa di andare. Tutti ricorderanno il mio contegno leale dinanzi al referendum. Come presidente del Consiglio, rimasi al di sopra della mischia e, quando parlai, come uomo di parte, intervenni sempre in modo sereno ed equilibrato, subordinando sempre la questione della forma del regime al carattere essenziale delle sue istituzioni. Quando i risultati del referendum furono proclamati dalla Corte competente ritenni doverosamente come gli altri membri di governo, che si dovesse eseguire. Ma nego che ci sia stato qualsiasi minaccia o pressione da parte alleata per ottenere l’esecuzione del plebiscito, cioè per instaurare la Repubblica. È vero invece – come è attestato – che l’11 giugno, la sera alle ore 22.00 Stone venne da me – ed è evidente che a questo incontro si riferisce la leggenda – ad informarmi circa un colloquio da lui avuto al Quirinale la sera precedente e che in tale occasione espresse, come suo parere personale, l’opinione che la proposta suggerita come espediente provvisorio della Corte, di una Luogotenenza transitoria, da affidarsi a me, gli sembrava meritevole di essere esaminata. Stone però aggiunse di avere confermato al Re che gli Alleati non intendevano intervenire nella questione, che ritenevano di carattere interno ed italiano. Dunque minaccia jugoslava, niente intervento degli Alleati per la proclamazione della Repubblica. Se minacce jugoslave vi furono, non riguardarono il regime, né la Monarchia, né la Repubblica; semmai, si può ammettere che vi fossero buoni uffici personali dell’ammiraglio in senso dilatorio. Del resto, furono proprio i monarchici a chiamare in causa gli Alleati. Il Giornale della Sera, tre giorni prima, aveva reso pubblico il testo di una lettera diretta all’ammiraglio Stone dal presidente dell’Unione monarchica per esplicito mandato dell’Unione medesima, in rappresentanza di tutte le altre Associazioni monarchiche italiane. L’appello rivolto al presidente della Commissione alleata, chiedeva che «le autorità alleate procedessero ad una immediata verifica delle schede e dei verbali elettorali, ecc.» affermando che «il fondamento morale e giuridico della richiesta risiede nell’impegno formale assunto dagli Alleati di assicurare al popolo italiano la perfetta regolarità della consultazione elettorale». Ecco la storia; ecco i fatti; ecco la necessità, che testimonianze e voci sicure amanti della verità, cerchino di ristabilirla, perché non si formino leggende e non venga avvelenata l’opinione pubblica. Questa campagna elettorale, amici miei, è come un febbrone, che rimescola nel sangue tutti i fermenti. Se è così che la verità storica viene storpiata, ed è storia di ieri, come ricostruire nell’organismo nazionale il tessuto unitario che reagisca contro i tossici tradizionali che, nel ’51, indicavamo nel bolscevismo, nell’anticlericalismo, nell’antidemocrazia? Se vogliamo grande l’Italia non avviliamola di fronte agli stranieri presentandola come una Repubblichetta che non sa reggersi ed ha bisogno di tutori, come un popolo analfabeta che non sa votare, una penisola percorsa da dominatori stranieri, come nel Settecento. Genovesi: vi ripeto il motto lanciato dal vostro Mazzini nel 1848: «essere tolleranti verso il passato, per cercare l’unione nell’avvenire»; unione che si può fare nel rispetto della libertà e nella lealtà del regime democratico. Le idee-forza, di cui ha bisogno la coscienza pubblica, quale il riconoscimento dei valori spirituali del Cristianesimo, affermato nel comunicato dei quattro partiti democratici, e la difesa delle convinzioni religiose: entrambi sono conciliabili, sul terreno della convivenza civile, con il rispetto delle coscienze. Il nostro senso cristiano della vita si associa al senso umanitario per chiedere alle classi dirigenti spirito di generosità e di intraprendenza ed alle classi popolari uno sforzo di collaborazione ricostruttiva. Italiani! Levate le bandiere, levate i cuori alla speranza, alla certezza di una Italia che si rinnova e riprende il cammino in nome del popolo e con l’aiuto di Dio. 