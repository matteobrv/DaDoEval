Il rappresentante italiano deve essere anche politicamente concorde con la condotta del governo. […] La Presidenza tramite l’ufficio zone di confine segue direttamente la situazione. È probabile che se si apriranno le frontiere un numero cospicuo di italiani potrà convergere su Trieste. Ma noi dobbiamo andare cauti nell’accogliere questi elementi per non dare pretesti a Tito. Le elezioni sono state il motivo di inasprimento della situazione. Si voleva fare la contropartita delle elezioni di Trieste che sono state considerate come plebiscito di italianità. Attualmente il fatto grave è costituito dal blocco delle comunicazioni. Noi dobbiamo chiedere libertà in tutto il Territorio libero. Limitiamo a questo le nostre richieste senza aver fretta di risolvere il problema fondamentale. Per il resto si tratta di arbitrarie applicazioni delle leggi jugoslave ma certamente è un terreno giuridicamente complesso. Chiede se potremmo ricorrere all’ONU. Ma ciò costituirebbe una contraddizione con la nostra dichiarazione di accettare il governatore. È convinto che se non interveniva la dichiarazione tripartita non sarebbe stata salva nemmeno Trieste. Questo non lo possiamo dimenticare. Propone infine una bozza di comunicato stampa che è approvato nei seguenti termini: il ministro degli Esteri ha largamente riferito al Consiglio circa la impostazione generale delle idee alla Conferenza di Londra e circa la creazione di un Consiglio permanente di rappresentanti diretti dei ministri degli Esteri, essendo impossibile per questi di riunirsi tanto di frequente come sarebbe necessario. L’on. Sforza ha poi riferito sulle decisioni di carattere militare che si possono tutte definire con la seguente formula: garantire ovunque la pace e tener presente che ogni Stato alleato deve essere difeso nella sua integrità territoriale. Il ministro degli Esteri ha poi informato che si sta preparando uno stretto legame tra il Patto atlantico e le organizzazioni economiche esistenti, ed ha illustrato i vantaggi che da ciò potrà trarne l’economia italiana. L’on. Sforza ha comunicato anche ciò che si è discusso a Londra per due problemi che la Conferenza non ha incluso nei suoi lavori: emigrazione e Territorio libero di Trieste. Per l’emigrazione, soprattutto italiana e tedesca, si è ammesso il principio che si tratta di un problema mondiale e non già di problemi di stretto interesse italiano o tedesco, e si è espressa la volontà di agire di conseguenza. Circa il problema di Trieste e Territorio adiacente – problema che nessuno toccò prima dell’arrivo dell’on. Sforza a Londra – il ministro degli Esteri ha riferito sui suoi colloqui coi colleghi americano, britannico e francese; durante gli scambi di idee, il ministro chiarì la gravità della situazione nella zona B. Unanime fu l’augurio che la situazione finisca per permettere l’apertura di negoziati diretti fra Italia e Jugoslavia. Dopo la discussione cui hanno preso parte vari ministri, il Consiglio ha approvato l’azione svolta a Londra dal ministro degli Esteri e lo ha invitato a continuare fermamente perché sia garantita la sicurezza dei beni e delle persone e la libertà delle comunicazioni in tutto il Territorio libero, creando così la indispensabile premessa per una soluzione concordata e pacifica di tutto il problema economico e politico nell’Adriatico. 