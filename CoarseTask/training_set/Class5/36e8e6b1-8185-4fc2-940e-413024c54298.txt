La riforma si propone di trasformare i braccianti o i contadini nullatenenti in piccoli proprietari o, ove ciò non sia possibile, in partecipanti agli utili dell’azienda agricola. A tale scopo s’impone ai proprietari grandi o medi una riduzione della loro proprietà, chiedendo loro di cedere una quota percentuale proporzionale e progressiva dei loro terreni a un Ente di riforma e colonizzazione, creato dallo Stato. Tale percentuale oscillerà fra il 20 e il 50% della proprietà; al di sopra di una quota di esenzione che sarà varia secondo il reddito del terreno e che può perciò estendersi da circa 100 ettari (coltura intensiva) fino a oltre 250 ettari (coltura estensiva). La quota reclamata per la riforma verrà pagata dall’Ente (rispettivamente dallo Stato) parte in contanti, parte con un titolo redimibile e verrà poi assegnata e distribuita ai contadini verso un pagamento rateale. Lo Stato interverrà con facilitazione di credito e con l’assistenza tecnica. Soprattutto esso provvederà – ove occorra – alla trasformazione agraria e promuoverà l’organizzazione cooperativa per la compera e la vendita cumulativa e per l’uso delle macchine. Altre provvidenze giuridiche ed economiche preserveranno la piccola proprietà dal pericolo del riassorbimento. Ma lo Stato interverrà soprattutto provvedendo alla trasformazione e bonifica delle terre, in modo che i contadini abbiano la loro casa e ogni altra possibilità di sviluppo. Si spera così di mettere a disposizione dei contadini un complesso di terre che oscilleranno tra un 1.200.000 e 1.500.000 ettari; il che non è poco, considerato che in Italia la grandissima proprietà non è, contro l’opinione in voga, molto diffusa. Difatti su un totale di 9 milioni circa di proprietari la metà possiede terreni che non danno un reddito catastale (calcolato nel 1938) superiore a 100 lire e solo 836 hanno un reddito di 200.000 lire e oltre; il che tradotto in ettari dà questa sproporzione; oltre la metà delle proprietà non supera il mezzo ettaro di superficie e solo 501 superano i 1.000 ettari. Al raggiungimento della quantità di terre sopra indicate, bisogna tener conto che concorreranno anche terre appartenenti allo Stato e ai Comuni idonee alla trasformazione, che si calcolano in 200.000 ettari. Si ritiene che l’attuazione della riforma si inizierà nelle cosiddette zone di bonifica, cioè nelle Puglie, in Lucania, nel Ferrarese e nella Maremma, trasformando e distribuendo circa 300.000 ettari. 