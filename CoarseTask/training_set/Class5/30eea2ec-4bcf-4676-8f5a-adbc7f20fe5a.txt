Amici di Enna, questo discorso non era in programma, sono atteso in serata a Catania, dove domani dovrò pronunciare un altro discorso. Mi limiterò, quindi, a brevi considerazioni e la prima non può che riguardare i nostri avversari, e cioè il Fronte popolare e in modo speciale il Partito comunista che vorrebbero fare dell’Italia una seconda Grecia, ponendo l’uno contro l’altro gli italiani che, invece, perseguono solo la pace ed il benessere democratico conquistato attraverso un governo democratico. Questa democrazia io credo non esista in Russia e nei paesi satelliti di essa e voi ne siete più che consapevoli: ecco perché le elezioni del 18 aprile costituiscono la svolta decisiva per il popolo italiano al quale tutto il mondo guarda con ansia ed interesse. In Russia c’è pure una parvenza di votazione, ma si vota con una unica lista elaborata dal partito governativo che altro non è che l’espressione del partito comunista. In Grecia i cittadini hanno avuto paura di votare e i comunisti vi hanno portato la guerra civile continuando così le stragi che la guerra mondiale, questa guerra mondiale dalla quale siamo appena usciti, aveva iniziato tanto crudelmente. Volete voi fare dell’Italia una seconda Grecia? Volete che queste siano le vostre ultime elezioni? La vostra risposta ritengo sia ovvia, ma voglio richiamare la vostra attenzione su una considerazione che mi pare sia stata poco coltivata in questa campagna elettorale: l’elezione del Senato della repubblica. Mi pare che il pubblico non presti a questa consultazione la dovuta attenzione: invece essa è importantissima tanto quanto quella della Camera dei deputati perché vi convincerete facilmente che bel guaio sarebbe se ci fosse una maggioranza diversa tra Camera e Senato. I nostri avversari dopo averci attaccato in modo addirittura infamante per il preteso asservimento all’America per avere accettato gli aiuti e dopo una accanita campagna denigratoria contro il piano Marshall, hanno in questi ultimi tempi cambiato tono ed ora dicono che se andranno al governo non si rifiuteranno di accettarlo. E allora perché tanto accanimento contro questo piano Marshall, che l’attuale governo ha posto alla base della salvezza economica del nostro paese? Ma voi capite benissimo dove sta il marcio! Non occorre che io mi dilunghi ancora perché nelle vostre menti c’è la chiarezza e brilla il sole della vittoria non monopolizzata della Democrazia cristiana, ma auspicata e perseguita da tutti i partiti nazionali che vogliono la salvezza della patria ed il benestare del popolo. 