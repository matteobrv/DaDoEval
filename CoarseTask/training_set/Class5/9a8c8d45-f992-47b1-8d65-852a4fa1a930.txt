Osserva che è stranissimo che un membro della Direzione faccia appello al C.[onsiglio] n.[azionale] anziché alla Direzione e salti la Direzione. Perché un membro della Direzione non ha sentito il dovere di ricorrere invece al segretario politico? […] La base è sempre quella approvata dal C.[onsiglio] n.[azionale]. Se si cambiasse questa base riconosce che il partito dovrebbe essere consultato, ciò che farà il presidente del Consiglio se i termini dovessero cambiare. Ammette la buona fede di Dall’Oglio conoscitore di problemi elettorali e pertanto sensibile alla sue vicissitudini a seguito del voto espresso dalla Camera. Questa la questione giuridica. La questione politica è un’altra cosa. Fra i firmatari c’è l’on. Gronchi, presidente della Camera [ed è] ciò che lascia problemi. Si preoccupa che i «distratti», in sede di votazione segreta, mancando la convocazione del C.[onsiglio] n.[azionale], ne tengano conto. Propone di rispondere che dagli atti parlamentari risulta che la questione è tuttora quella approvata dal C.[onsiglio] n.[azionale] e che nel caso i termini dovessero cambiare il presidente del Consiglio si farà dovere di interpellare il partito. […] Conclude ritenendosi giustificato se risponderà alla richiesta con un telegramma molto esatto, ma non di tono drastico. [Cesare Dall’Oglio propone dunque di «far ritirare la richiesta», ma Santoro Passarelli «dissente perché non c’è sicurezza che tutti aderiscano e d’altra parte occorre rapidità e chiarezza perché la cosa è di dominio pubblico»]. Dopo avere pure lui constatato la inopportunità della proposta Dall’Oglio, atteso anche che la richiesta è stata pubblicata dai giornali, conferma che risponderà senza urtare nessuno, ma pubblicamente . Sottolinea piuttosto la posizione imbarazzante nella quale si è posto e ci pone l’on. Gronchi con la sua presa di posizione sul piano dell’indirizzo politico (apertura e dialogo con Nenni), posizione che dovrà essere esaminata a tempo e luogo. [Cesare Dall’Oglio introduce poi la «grossa questione della legge elettorale amministrativa»; sul tema, interviene il presidente del Consiglio che «assicura che sono in corso studi» che «prevedono uno scambio di Comuni fra la Dc e i socialcomunisti»]. Sottolinea la grossa questione di Roma. Bisogna studiare una soluzione tipo municipio di Parigi (suddividere Roma in Comuni) altrimenti, con l’ingrossamento più o meno naturale delle borgate, molto incerto può essere l’esito nelle attuali condizioni. 