Devo ringraziarvi di questa dimostrazione della quale sento la sincerità e la profondità. Sento che in me voi vedete l’interprete, il rappresentante della idea che arde nei nostri cuori. Ed è veramente così. Se io mi domando: a che cosa pensiamo nei momenti più angosciosi di una decisione? Quale è il faro che in certi momenti illumina il sentiero su cui dobbiamo muoverci? Quale è la voce che si fa sentire nella nostra coscienza prima dell’azione? Nei momenti critici viene in soccorso senza dubbio il programma del partito, la direttiva del partito, l’esempio dei maggiori, ma rimane pur sempre il dubbio se la strada che si deve prendere sia proprio quella, o non sia una più vicina, o una alquanto diversa. Quale è il grido della coscienza? Nel momento decisivo è la coscienza che spinge l’uomo a una decisione. Abbiamo avuto recentemente un lungo travaglio per il Patto atlantico. Era naturale che ci fossero delle titubanze, delle obiezioni che nascevano dalle cose e dagli uomini, dalla conoscenza maggiore o minore dei rapporti internazionali. Io vi dico che, sommate assieme tutte queste ragioni favorevoli e messe di fronte a tutte le ragioni contrarie tentando razionalmente un bilancio, non saremmo arrivati a decidere per il sì, perché ragioni di dubbio rimangono sempre nelle questioni a carattere collettivo. Ma la decisione, la parola ultima viene dalla nostra coscienza: e viene dalla nostra coscienza quando, dopo molto pensare, dopo molte considerazioni, ad un certo momento si ha l’impressione che la voce della coscienza di colui che deve proporre o spingere alla decisione è sincronizzata col senso comune, col buonsenso del popolo. In un certo momento quello che dà il colpo alla bilancia è questo: è l’interesse del paese, e l’interpretazione che il popolo dà di questo interesse. Se avessi potuto consultarvi uno ad uno che cosa avreste detto? Avreste detto di sì. Non abbiamo indovinato? Al di là delle discussioni abbiamo sentito che il popolo, sarebbe stato per il sì: sì, cioè pace nella difesa e nella sicurezza. Questa è la volontà del popolo italiano. Ha detto bene l’amico Sangalli ricordando un mio modo di dire che ripeto spesso: un partito non è fine a se stesso; un partito è l’organizzazione di una buona volontà che ha un certo programma con un certo spirito, che viene da concetti superiori a quelli che possono muovere la vita quotidiana ed è al servizio di una causa. Questa causa non può essere che la patria italiana. Vi prego di non dimenticare che noi avremo prossimamente il nostro Congresso, il Congresso del partito; ebbene, amici miei, io vi dico che al Congresso si discuterà solo sul modo migliore di servire il paese. È naturale che quando si comincia a creare una coscienza di partito, cioè un legame di fraternità nel combattimento, ci si preoccupa sopratutto di questo. Quando si diventa partito di maggioranza, interprete della maggioranza del paese, allora, pur mantenendo nel nostro cuore, nel nostro sentimento le nostre idee particolari, noi abbiamo il compito e il dovere di prospettare innanzi alla nostra coscienza quello che può essere il modo migliore di servire il paese. Non domandate se è meglio andare a sinistra o a destra. Queste sono espressioni a cui ricorriamo perché abbiamo bisogno di questa topografia per intenderci. Si parla molto di chi va a sinistra o a destra, ma il decisivo è andare avanti e andare avanti vuol dire che bisogna andare verso la giustizia sociale. Vuol dire che bisogna muovere lo Stato a servire di più il popolo e le classi popolari. Bisogna comprendere che a questo scopo si può servire su tutto lo schieramento del partito: importante è che le nostre intenzioni, i nostri propositi siano di progresso e per procedere bisogna non arrestarsi a difendere privilegi e posizioni acquisite. E se anche talvolta si sente dire che il nostro partito è un partito di conservazione, che ha bisogno di stimoli dal di fuori per poter progredire, io vi dico francamente che accettiamo anche gli stimoli dal di fuori, perché abbiamo sempre bisogno di stimoli nella nostra vita, stimoli per l’educazione a cominciare da quello del maestro di scuola, stimoli nel lavoro, stimoli in genere per superare una fatica, stimoli da qualunque parte, e se ci vengono da parte dei nostri collaboratori sinceri, tanto meglio. Su questo nessuna gelosia, ma noi affermiamo che lo stimolo principale deve essere la nostra coscienza. Dove si troverà la tenacia per arrivare alla mèta; dove la pazienza per superare le difficoltà? Questo metodo democratico, che pure è il migliore che il consorzio umano abbia inventato, è tutt’altro che semplice. Continui discorsi, continue agitazioni, una Camera, due Camere, elezioni, sopra elezioni, quanta fatica! Io non parlo male di questo sistema, perché abbiamo avuto tali esperienze nel passato per concludere che è il meno peggio che può toccare al mondo. Io mi domando: come si superano queste difficoltà? Ammettiamo che c’è sempre un lato tecnico nei problemi. Prendete ora la riforma agraria. Ha il suo lato tecnico: non bisogna sbagliare sulla applicazione pratica di una regola di giustizia, non bisogna sbagliare dal punto di vista finanziario. Politica vuol dire realizzare. Tutti questi problemi sono problemi tecnici e quindi discussione ci deve essere, ci deve essere ampia possibilità di fare delle obiezioni in modo da realizzare uno studio molto serio che tenga conto dei diversi punti di vista. Ma tutto questo serve ancora a niente, se non c’è la sete di giustizia. Noi le supereremo le difficoltà tecniche, ma se avremo la volontà ferma. Abbiamo curato di averla. Non ci hanno creduto. Ci crederanno. Amici miei, vi ricordate una seduta che avvenne in questa sala, una delle prime dopo la liberazione? C’erano tutti coloro che si erano battuti, c’erano i rappresentanti dei partigiani nostri amici. Presso alcuni c’era una certa diffidenza da principio verso i vecchi che venivano da Roma. Sembrava che rappresentassimo il mondo vecchio, il mondo che non avrebbe tenuto conto di questo concorso, del contributo dato dalla gioventù. Non è stato vero; noi ne abbiamo tenuto conto. Forse si sarebbe potuto tenerne conto di più ancora se una parte dei partigiani non avesse voluto scontare la palma del patriottismo con vantaggi di partito. Se non fosse nata la diffidenza sugli scopi per cui si voleva puntare sui meriti del passato. Non dimenticherò mai l’entusiasmo, anche in mezzo alle contraddizioni, che abbiamo goduto in quella seduta, qui, in presenza di ottimi amici un po’ ancora pugnaci, col sapore acre della montagna da cui erano appena discesi. Oggi dopo la prova di tre anni sono certo che i nostri partigiani ammetteranno che abbiamo assorbito in noi tutto lo spirito della liberazione. Ma la liberazione, la salvezza, la indipendenza del paese vuole sopratutto la libertà all’interno, nessuna sopraffazione all’esterno, pace e sicurezza contro coloro che alla pace attentassero. Ecco che così decidendo sul Patto atlantico, noi ci siamo ricordati di quei nostri giovani che avevano sofferto e degli scopi per i quali avevano combattuto. Ed oggi ancora crediamo di essere sulla linea della Resistenza perché bisogna resistere, bisogna resistere sopratutto al male, alla violenza delle passioni che furono esiziali sempre in tutta la storia d’Italia, bisogna resistere ai nazionalismi fatali e cercare la collaborazione internazionale in un mondo che si ricostruisce su basi nuove. In questi giorni c’è un po’ d’ansia per le colonie. È vero, amici, siamo in una situazione molto difficile. Molto difficile, ma non noi, democratici, meritiamo rimproveri. Nel Trattato abbiamo rinunziato giuridicamente alle colonie ma non al nostro diritto morale. Non bisogna che coloro i quali dimenticano così facilmente la storia di ieri, coloro i quali hanno plaudito alle aggressioni vengano a fare rimproveri a noi. A noi che eravamo al bando della società politica e civile, a noi che siamo stati perseguitati in quel periodo perché liberamente volevamo dire: badate che conducete il paese nel baratro. L’hanno voluto fare e pretenderebbero da noi che riuscissimo, a furia di arte diplomatica, di eloquenza, di argomentazioni, a cancellare il ricordo della notte di Alessandria . Abbiamo diritto di chiedere la possibilità di continuare la nostra missione civile nelle colonie perché l’attività del popolo italiano in Africa, dalla prima colonia prefascista in qua, ha costituito un contributo prezioso per la civiltà. In virtù dell’esperienza fatta abbiamo il diritto di chiedere la continuazione di tale contributo. L’ho detto, lo possiamo affermare, che abbiamo il diritto. Ma per essere veramente sinceri e corrispondere lealmente alla realtà, anche se questa realtà storica è dimenticata, bisogna che diciamo anche che stiamo lottando contro le conseguenze di una guerra e di una politica disastrosa, che venne imposta da uno Stato-partito il quale negava ai cittadini, ai migliori cittadini, ai democratici cristiani, ai democratici in genere, qualsiasi intervento nella direzione della politica. Non vogliamo tornare più a questa pericolosa situazione, anche se ora lo Stato-partito viene invocato con argomentazioni di estrema sinistra. Non pretendete che noi siamo meno cauti e meno restii ad accettare il loro ragionamento. Non ci vengano a dire: «noi parliamo a nome dei partigiani». Non ne hanno il diritto. Perché moltissimi partigiani sono nel campo nostro e sopratutto i partigiani migliori, quelli che hanno combattuto per la patria e solo per la patria, senza riservare nulla al partito. Non ci vengano a dire che vogliono la pace perché essi predicano la diserzione dei cittadini in caso di guerra e preparano la porta spalancata in caso di invasione, quando essa venisse dallo Stato-partito. Le decisioni popolari sono state chiare, precise e ci hanno dato il mandato che noi osserveremo fino alla fine. Non si mettano in testa i nostri avversari perché sentono che si discute in seno alla Democrazia cristiana, che ci prepariamo a degli scismi. Nel momento decisivo nessuno si metterà dall’altra parte, nessuno diserterà. Senza dubbio anche nei partiti che ammettono la libertà di discussione, certe regole sono indispensabili onde mantenere una certa fisionomia, e sopratutto per non disorientare la gente la quale ha bisogno specialmente di vedere chiaro su alcune cose fondamentali. Ma nessun partito corre ora rischi semplicemente per le posizioni dialettiche o dell’uno o dell’altro. Il partito corre il rischio di perdersi e infrangersi solo quando non abbia la convinzione profonda delle sue essenziali direttive e dei suoi principi essenziali. Questo il popolo, i nostri gregari combattenti in prima fila, non lo permetteranno mai. Dunque non si illudano tanto i nostri avversari. La Democrazia cristiana ha provveduto da sé a che non diventi un governo di partito. Ha provveduto largamente e non chiede ai propri cooperatori che rinuncino minimamente alle loro idee. Chiede che mettano le loro idee al servizio del paese, come lo chiediamo a noi stessi. A me pare di poterlo dire, di dire il vostro pensiero, di vederlo nei vostri occhi. Ebbene, nel momento decisivo saremo tutti in un pensiero solo. I nostri avversari non facciano calcoli sopra una divisione del partito. Sbagliano i conti. Non ci sarà. Sapete perché? Perché la Provvidenza ci ha dato giorno per giorno compiti così duri, combattimenti così aspri. Il dissolvimento di un esercito può accadere a Capua, dopo una battaglia, dopo una grande vittoria, non durante il combattimento. Noi combattiamo e ci batteremo sempre, in tutte le elezioni parziali, fino alle grandi elezioni. Amici miei, tutti i partiti hanno un loro compito, il contributo di tutti può essere prezioso in quanto essi si assoggettino al criterio pregiudiziale di servire il paese, ma ammesso questo, noi non esageriamo dicendo che le sorti della patria dipendono nei momenti più critici dalla compattezza, dalla forza di unità, e dallo spirito di libertà del Partito democratico cristiano. Noi non mancheremo a questo compito. Ci saranno delle debolezze impastate di polvere, siamo uomini; vi sono delle ambizioni, vi sono delle insufficienze, ma quando c’è il cuore fermo e la mente chiara e la fedeltà del popolo è sicura, noi non mancheremo alla meta. Amici miei, guardate con ottimismo all’avvenire; noi siamo appena alle nostre prime vittorie; ne seguiranno altre più costruttive e più decisive per il nostro paese. 