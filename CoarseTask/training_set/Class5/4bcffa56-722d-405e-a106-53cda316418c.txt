Amici trentini, quando i nostri padri, nel 1848, gridavano «Viva la Costituzione» e il Rosmini scriveva il suo libro sulla costituzione nella giustizia sociale , non pensavano alla forma, alla lettera, ma allo spirito delle cose nuove. La Costituzione è uno statuto della comunità nazionale, le leggi sono norme giuridiche che ne regolano la vita, il metropolitano che regola la circolazione non è il movimento: incanala, accelera, ritarda, ma non crea l’impulso, né ne determina la misura e la efficacia; il metropolitano, i carabinieri, i magistrati sono necessari come sono necessarie le dighe per i canali. Ma la sorgente della vita comune è il senso della solidarietà nazionale che scaturisce dalle montagne secolari della nostra storia e della nostra tradizione civile: è lo spirito della fraternità che deve animare la democrazia e rendere giusta ed efficace la libertà, è sopratutto la scintilla che si accende nel nostro cuore per creare e rendere operante la nostra coscienza morale. Cesare Battisti scriveva nel suo opuscolo su Antonio Gazzoletti: «nella vita dei popoli vi sono dei momenti in cui si impone il ritorno al passato» . Leopardi rievocava gli eroi romani alla vigilia d’Italia. Gazzoletti, prossimo il compimento dell’epopea nazionale, vede avanzarsi in lontananza l’era della umanità, il ritorno con il pensiero all’ideale cristiano. Tre sono i monumenti a Trento che vedo come simbolo della nostra tradizione, della nostra storia, della nostra vita civile: il monumento dantesco, la Torre Civica e la Cattedrale. Il monumento a Dante rappresenta la rivendicazione della difesa della famiglia nazionale, dei suoi diritti, della difesa etnica e politica, ricordando ai trentini di essere dei soldati di confine, dei militi confinari per la difesa della patria. Ma un supremo anelito di giustizia ispira anche da quel monumento, perché la scritta dice: «inchiniamoci italiani, inchinatevi stranieri, deh, rialziamoci affratellati nella giustizia». Ecco come il nostro senso nazionale, il nostro senso di unità e solidità della patria è contemporaneamente senso di giustizia internazionale, senso di universalità cristiana. La Torre Civica ricorda i Comuni come focolai della democrazia e della libertà, l’unione delle forze, l’autonomia. Sì, autonomia. Ma i Comuni sono anche motori di una comunità più vasta, di una gerarchia superiore: la libertà, l’autonomia della periferia, la unità al centro. Due forze che si sono cozzate l’una contro l’altra tante volte nella storia dei secoli, ma che alla fine hanno prodotto l’equilibrio che si chiama oggi Costituzione. Il vecchio statuto si limitava ad affermare nell’art. 74 che le istituzioni e le circoscrizioni comunali e provinciali sarebbero state regalate da apposite leggi; la vigente Costituzione invece stabilisce, già all’art. 5 che «la Repubblica una e indivisibile, riconosce e promuove le autonomie locali, attua nei servizi che dipendono dallo Stato il più ampio decentramento amministrativo; adegua i princìpi ed i metodi della sua legislazione alle esigenze della autonomia e del decentramento». Questa disposizione è d’importanza basilare, in quanto rappresenta garanzia di insopprimibilità delle libertà degli enti locali, mentre ribadisce e consacra la forma unitaria dello Stato, secondo le esigenze storiche italiane, costituisce la nuova Repubblica sul principio dell’autonomia locale e del decentramento vivamente sentito come esigenza moderna e contemporanea. I nostri avversari affermano che il nostro ministro dell’Interno particolarmente e il governo in genere non rispettano le autonomie locali, e ci si riferisce a qualche caso di scioglimento di comuni. Ma bastano le cifre già ricordate dal discorso dell’onorevole Scelba per raffrontare e concludere che oggi il rispetto delle autonomie locali da parte del governo è ben maggiore di quello che fu nei passati governi, anche di governi come quello di Giolitti in cui più numerosi sono stati gli scioglimenti delle amministrazioni comunali . Certo noi dobbiamo esigere che gli enti locali, i comuni, le province, le regioni cooperino, lavorino insieme con lo Stato. Questa è una necessità assoluta. Laddove non vi è questa cooperazione, né l’amministrazione statale, né l’amministrazione comunale possono andare di conserva. Già il problema finanziario ci incalza; ovunque dobbiamo compiere una opera amministrativa o promuovere lavori pubblici; già l’asprezza di questo problema ci costringe alla cooperazione: siamo legati alla stessa sorte e dominati dalla stessa necessità. In qualche paese si predica invece che la legalità e la cooperazione con lo Stato e i Comuni deve essere fatta fino ai limiti che potevano coincidere con gli interessi del partito. In qualche altro caso il fatto che siano state scoperte delle armi nelle case comunali, ci dice che accanto a questa legalità formale vi era invece una riserva di ricorrere a delle violenze, ricorrere a una insurrezione o ribellione qualora la legge venisse interpretata in un senso che non era utile al partito. Il terzo monumento che simboleggia la nostra attività e la nostra tradizione comunale e nazionale è la cattedrale. Cesare Cantù scrive, riferendosi al passato glorioso dei Comuni: «un Comune ed un Santo; ecco gli elementi di cui si componeva la nostra libertà. Quando suonano le campane, esse suscitano echi differenti conforme all’animo di chi sente: in alcuni risvegliano un atto di culto in altri questo atto di culto non è compiuto, ma tutti le ascoltano». Ecco perché l’atmosfera in cui viviamo è ancora cristiana per alcuni consapevolmente, per altri tradotta in formula umanitaria, in aspirazione di giustizia sociale. Ed allora diciamo: nell’azione civile e politica seguite questa norma: essere civilmente e socialmente cristiani implica un duplice dovere per chi professa dei culti; non scandalizzare i poveri, non scandalizzare chi ha senso di dignità umana e di giustizia sociale, perché l’ansia di giustizia e la fierezza di libertà sono elementi più o meno consapevoli della nostra tradizione cristiana e nazionale. Agli altri, a coloro che non accompagnano il suono delle campane con atti di culto, io dico: non uscite dalla nostra storia, agite pure in libertà da galantuomini, ma entro la nazione ed entro la democrazia. Noi, in fondo, abbiamo assorbito la dottrina e la predica dei neoguelfi del ’48 ed in genere del Risorgimento, cioè non concepiamo la politica al di fuori della morale, non concepiamo lo Stato senza la Chiesa, né la democrazia senza la religione. Ma fra loro e noi c’è una differenza nell’applicazione della visione pratica, e la differenza è questa: noi oggi dietro l’esperienza di un secolo che abbiamo attraversato crediamo nella forma democratica, crediamo nelle istituzioni libere e crediamo che lo Stato non basti che sia lo Stato gendarme dell’ordine pubblico, lo Stato del magistrato, dev’essere lo Stato sociale che si occupa dell’assistenza, che si occupa dei poveri, che ha dei doveri verso il popolo e soprattutto verso i deboli del popolo. In confronto con i neoguelfi di un tempo e la loro illuminata buona fede, abbiamo fatto in forza della esperienza, un altro passo avanti verso la chiarezza: oggi in noi c’è più chiara la distinzione tra la sfera di azione dello Stato e l’azione della Chiesa, fra politica e religione, e non confondiamo una missione con l’altra. E benché le sappiamo associate nel progresso umano tuttavia distinguiamo responsabilità e funzione. Questa visione delle cose garantisce la possibilità di un rinnovamento di tutte le forme, di tutte le strutture: noi non siamo legati né alla forma individualista né a quella socializzatrice. Possiamo, di caso in caso, essere per la libertà di iniziativa e in caso di necessità essere anche per la socializzazione e per la municipalizzazione; possiamo tranquillamente deciderci per una forma o per l’altra, purché la sostanza, cioè l’interesse del popolo, sia quello che ci guida. Direi però a coloro i quali non la pensano come noi ma che possono ancora muoversi entro la democrazia, secondo la confluenza generica della nostra tradizione civile: se volete lavorare col popolo non sradicatevi dalla nostra terra che è la vostra patria; non bestemmiate contro i vostri padri, rimanete nell’alveo della nostra storia. Ai credenti diciamo: prendete dai padri lo spirito e l’espressione, ma non volgetevi indietro a forme superate o contingenti, non siate lodatori dei tempi passati, siate democratici nello sforzo sincero e tenace di consolidare per rendere operante il metodo della democrazia e della libertà, con tutti i suoi errori. È il meglio che si possa fare, è il meglio che si sia trovato. Guardate la grande democrazia americana: il presidente che depone un generale in capo, pieno di meriti ed elogiatissimo, ed ha coraggio di farlo perché è nell’interesse della pace. Si sollevano discussioni; parlano i senatori e i deputati e parla l’opinione pubblica. Tuttavia il presidente e coloro che lo sostengono, guardano con fiducia alla maturità del popolo americano che capirà che nonostante gli entusiasmi di quelle giornate, nonostante i meriti di chi è stato colpito, la via della pace, la via della concordia, la via ricostruttiva della democrazia esigeva anche tale discussione. Levate il cappello dinanzi a questa democrazia, della quale si va dicendo che noi siamo servi e schiavi, e non si vuole riconoscere che seppure trascinata da passioni, sa correggersi da sé, sa rettificare la propria rotta. Può accadere ciò in un regime di dittatura o semi-dittatura? Quando un solo partito domina, quando i direttori e le organizzazioni vengono nominati dall’alto, quando la critica è una beffarda auto-critica? Vi dico che la storia ci insegna che nonostante i difetti della democrazia, il metodo democratico è quello che più trae dall’uomo le conclusioni possibili di una vita comune per un processo della comunità nazionale. E dico agli amici miei: siate tolleranti. Nelle questioni della coscienza siate tolleranti. Quanto più siete forti delle vostre convinzioni tanto meno avete bisogno di atti scomposti o di biasimare chi pensi diversamente. Siate tolleranti e sappiate scoprire il senso cristiano in tutto quanto si presenta nobilmente umano ed in buona fede, e sappiate scoprire il lievito evangelico nei fermenti rinnovatori e collaborare con pazienza a che questo lievito si rivesta di convinzione consapevole. Tale è la nostra idea politica. Amici miei, non è un caso che la legge elettorale che applicheremo in queste elezioni sia venuta dalla Svizzera . L’apparentamento, questa nuova formula è venuta dalla Svizzera; è nata in discussioni alle quali partecipai quando si manifestò la necessità di adottarla in Italia, allo scopo di trovare il modo di mettere d’accordo due partiti e due correnti, senza che una perda della sua autonomia in confronto dell’altra, trovare il modo di metterle d’accordo per poter raggiungere uno scopo comune: ecco perché il sistema attuale non ha niente a che fare con la confusione che era necessaria una volta quando si facevano i blocchi o le liste comuni. Voi potete appartenere al partito A e trovarvi nello schieramento generale democratico e collaborare con altri, che altro pensiero dominante hanno, ma che tutti si possono riassumere nella formula generale della democrazia italiana: dignità, libertà, collaborazione. Questo sistema non è una ghigliottina; esso garantisce a chi fa l’apparentamento la partecipazione alla maggioranza, e non elimina gli altri perché concede il controllo alla minoranza. Qualche giornale ha scritto: «c’era bisogno a Trento di una legge particolare, dell’apparentamento che unisce tutti i partiti democratici? C’era bisogno di impostare la lotta politicamente? Non basta discutere le questioni amministrative del Comune, gli affari del Comune?». È vero, se si potesse sarebbe meglio. Ma, amici miei, non possiamo isolare un comune o una provincia dal resto della nazione . Non possiamo dissociare le sorti della vita sociale della nazione dal destino del mondo. Parlano dappertutto di pace: parlano sopratutto di pace coloro che si vantano di essere i «partigiani della pace», e dimenticano una circostanza importante: mentre parliamo di pace, c’è della gente che fa la guerra, mentre parliamo di difesa c’è della gente che ha attaccato, e che ha incominciato la guerra. La Corea non è così lontana e da essa può svilupparsi un incendio in tutto il mondo. Allora il problema è di sapere chi ha attaccato; chi è che aggredisce, chi è che si difende: è una questione di grande importanza. Resta il fatto che l’intervento di circa 50 nazioni, le Nazioni Unite e la mediazione offerta ripetutamente non sono bastati per arrivare almeno all’armistizio od alla cessazione del conflitto e migliaia e migliaia sono ancora oggi i caduti; questo conflitto nasconde la possibilità di un conflitto ancora maggiore. L’argomento è significativo, ma prima di procedere, dato che le polemiche di questi giorni, mi hanno costretto a fare una parentesi nel mio discorso, vorrei accennare a quello che in fatto di politica internazionale ha fatto il governo in questi ultimi tempi. Abbiamo chiesto ed ottenuto dai firmatari della tripartita che se la Russia insistesse per trattare la questione di Trieste nella prossima auspicabile Conferenza a quattro, sostenessero la proposta che in tale dichiarazione si conteneva, cioè che il Territorio libero venga restituito all’Italia. Non abbiamo mancato di sollevare la questione di tutto il Trattato: esso è uno strumento moralmente superato, almeno nei confronti di tre sui quattro firmatari; esso è anche praticamente attuato per quanto riguarda le sanzioni, ovvero queste sono contrattualmente garantite per posteriori accordi; e se la Russia si opponesse ancora all’abolizione giuridica del Trattato, niente impedirebbe che gli Alleati, per quanto [ci] riguarda, solennemente proclamassero che il Patto atlantico assorbe e annulla moralmente in se stesso il Trattato come strumento di sanzione e lo sostituisce nei rapporti con i paesi atlantici. Anche questo nostro postulato può accordarsi senza urti e va considerato come elemento di distensione e di pace. Suggerimenti di pace sono anche quelli confidenziali del ministro degli Esteri, intorno a cui è naturale si mantenga per ora il dovuto riserbo, ma che mirano a rendere ancora più evidente e inconfutabile il carattere difensivo del Patto atlantico. Si è cercato di svalutare tali iniziative e d’altro canto la Pravda parla di macchinazioni dei nemici della Russia. Ebbene siamo vicini allo svolgimento di nodi che cinque anni fa sembravano perduti nelle nebbie dell’avvenire. È ancora la paura di invasioni totalitarie, che ha maturato gli spiriti e addolcito i propositi. Popoli e governi che nella folle guerra da essi scatenata nel 1939 ebbero responsabilità infinitamente più gravi di certe nostre addolorate passive acquiescenze, ritroveranno forse presto la pace e l’uguaglianza politica, grazie anche all’alto valore morale di taluno dei loro attuali reggitori. Quale responsabilità sarebbe stata la nostra se non avessimo colto l’occasione per affermare che s’impone ormai una morale revisione del Trattato; e se al tempo stesso, non avessimo provato col recente contributo circa la pace generale che siamo consci del nostro diritto e dovere di esercitare liberamente la nostra parte nella opera comune di ricostruzione della vera pace! L’aggressione in Corea può servire di chiave per interpretare tutto l’atteggiamento comunista. In Corea gli aggressori non sono i nord-coreani che hanno attaccato i coreani del Sud, ma i coreani del Sud che si difendono e le Nazioni Unite che accorrono in soccorso del paese invaso. Così sono aggressori i paesi atlantici che si uniscono in un patto difensivo contro la preponderanza armata dei paesi bolscevichi; così l’URSS non può essere sospettata di costituire un pericolo per la pace, perché essa è socialista e quindi non imperialista, e dato questo suo carattere, è ridicolo di riferirsi ai suoi armamenti o alle sue conquiste; mentre il Nord America che vittorioso in guerra ha smobilitato e non ha fatto annessioni è proclamato imperialista e quindi una minaccia alla pace. In base a siffatti ragionamenti, che cosa vorrà dire l’onorevole Togliatti, quando dichiara in pieno Congresso che i comunisti italiani anche nei problemi di pace o di guerra accettano la direzione dell’URSS che non è imperialista ma socialista? Vuol dire che essi, qualunque cosa avvenga, attacchi la Russia o attacchino gli altri, per i comunisti è già dottrinalmente fissato che l’aggressore sarebbe l’Italia, la Francia, la Corea del Sud; mai la Russia che si trova per definizione dalla parte dei pacifisti. Per conseguenza l’altra dichiarazione di Togliatti nello stesso Congresso che «il popolo italiano», cioè (i comunsocialisti) non combatterà mai una guerra al servizio dell’imperialismo americano per distruggere le conquiste avanzate «dei popoli e respingere tutto il mondo verso la schiavitù» , vuol dire che qualunque guerra che scoppiasse fra l’URSS e l’America e i suoi alleati verrebbe proclamata dai socialcomunisti guerra imperialista, e il popolo verrebbe esortato a non combatterla, perché, fosse provocata anche da un attacco sovietico, essa sarebbe sempre guerra di religione, cioè guerra tra imperialismo borghese e reazionario e progressivismo socialcomunista; e i socialisti del Pci. dovrebbero allora schierarsi da questa parte, qualunque sia la frontiera che li divide o la patria che li alberga. Ma ove comincia allora e ove finisce la patria? Che cosa rimane della Costituzione italiana che proclama sacro il dovere della difesa della patria? Intendiamo anche allora perché Togliatti si proclama non solo ossequioso alla direzione dell’URSS, cioè alle direttive del Politbureau, ma anche nettamente solidale con gli stati satelliti, col loro regime e coi loro governi. Gli italiani il 18 aprile si sono commossi e allarmati per il regime di terrore che si è instaurato in quei paesi. Quando un siffatto governo s’impadronisce anche violentemente del potere, ogni opposizione viene repressa, le istituzioni libere, la libertà politica, la democrazia scompaiono. Una volta Nenni cercò di scusare codesti sistemi reazionari ed arci-fascisti, allegando che si trattava di una necessaria e momentanea difesa della conquista popolare. Togliatti nel citato Congresso, è più franco e usa un linguaggio vorrei quasi dire spudorato. Ecco il suo ragionamento di cui ho citato i termini precisi alla Camera: il governo comunista, conquistato il potere, abolisce il capitalismo. Ora che il capitalismo è abolito, esso diventa un crimine, quindi non vi possono essere partiti capitalisti. Vi possono essere ancora, dice Togliatti, degli speculatori, degli agenti dello straniero, dei traditori. E allora, contro di essi viene condotta la lotta che deve essere condotta. Con questo ragionamento ogni libertà è un delitto, ogni difesa dei propri princìpi, o dei propri doveri diventa un tradimento, e contro questi traditori, viene condotta la lotta che deve «essere condotta». In nome di questa disumana dottrina, Nicola Petkov , capo dell’Unione agraria Bulgara, veniva impiccato e 23 deputati di opposizione eliminati. A morte venne condannato perfino Traicio Kostov vicepresidente del Consiglio, uno dei membri più anziani dello stesso Partito comunista bulgaro . In Ungheria il cardinale Mindszenty venne condannato all’ergastolo per cospirazione contro il governo e sentenza di morte fu pronunciata contro Ladislao Rajk, ministro degli Affari Esteri; e in Rumenia il processo contro il vecchio liberale Maniu e altri tre imputati, si concluse con la condanna all’ergastolo. Togliatti ebbe cura di non risparmiare nemmeno le classi dirigenti della Cecoslovacchia, che pur passavano sotto Masaryk e Benes, come democratici avanzati. Si è detto che durante la campagna elettorale dell’aprile 1948 noi abbiamo agitato il fantasma del colpo di Stato di Praga. Fantasma? Triste realtà che oggi potremo rievocare con particolari impressionanti. Dal maggio all’ottobre 1949 quattro grandi processi contro ufficiali e membri dell’esercito finiti con numerosissime condanne di uomini che pur avevano combattuto contro i tedeschi. In ottobre e novembre il Tribunale statale condanna sette giovani ed altri gruppi clandestini appartenenti per lo più al disciolto partito di Beneš; il 4 gennaio 1950 viene condannato a morte l’ex deputato slovacco Karel Folta; nel febbraio 1950, 23 commercianti di Brina condannati a morte, all’ergastolo, ed a pene fino a 25 anni, per attività sovversiva. Nel giugno 1950 a Praga si celebra il clamoroso processo dei 13 contro alcuni membri del partito del fronte nazionale, 4 condanne a morte ed altre pene ai lavori forzati. Nel novembre 1950 a Bratislava condanna di un gruppo titista fra cui il capo partigiano Guglielmo Znigor. Una sensibile recrudescenza di processi politici si ha in Cecoslovacchia durante l’anno in corso. Viene condotta la lotta che deve essere condotta, esclama Togliatti, ed essa si rivolge anche contro il Clero e la libertà religiosa. Preti e frati gettati in prigione, vescovi reclusi o internati; allontanati dai loro conventi, salesiani, redentoristi, gesuiti e francescani sotto le più assurde accuse di aver diffuso manifestini antistatali, data ospitalità a partigiani e simili. E borghesi, sacerdoti, operai, militari, sono perseguitati anche in Polonia. Ve ne risparmio l’elencazione. Questa è la lotta che conduciamo, possono esclamare anche i nostri comunisti che vantano tale solidarietà; e ora si capisce che cosa voglia dire Togliatti, quando ammonisce noi governanti dell’Italia di oggi «a guardarsi dalla collera e dalla rivolta degli italiani». Questo monito, questa minaccia, ci viene lanciata quasi quotidianamente anche per radio da Mosca, da Praga e da Tirana. La diffamazione dell’Italia e del suo governo da parte delle radio bolsceviche è veramente impressionante. Ingiurie come traditori, oppressori, criminali di guerra, sono all’ordine del giorno. Volete alcune prove fra le moltissime? Eccole: di Ilia Ehrenburg (17 novembre 1949 Radio Mosca): «le classi dirigenti italiane hanno da tempo dimenticato che cosa sia l’indipendenza nazionale e non avvertono neppure il loro tradimento. Gli americani hanno trovato in Italia dei lacchè bene istruiti…». Da Radio Praga del 19 novembre 1949 (dal corrispondente Jri Kronek): «in nessun altro paese del mondo si commettono tante ingiustizie e tanti crimini come in Italia». Dal discorso di Gottwald presidente della Repubblica cecoslovacca al Congresso di Praga – trasmesso da Radio Praga il 28 febbraio 1950 –: «in Italia la situazione è caratterizzata da spargimenti di sangue, da massacri in massa, di tutti coloro che chiedono giustizia». Radio Mosca 25 marzo 1950: «i fedeli lacchè di Wall Street che risiedono nei ministeri consolidano la loro posizione di nemici del genere umano e di assassini». Radio Praga 12 aprile 1950: «la civiltà di Roma consiste nell’estorsione e nell’assassinio… la politica dei Borgia è sempre viva negli uomini che da Roma vorrebbero comandare il mondo». Radio Praga 8 luglio 1950: «nell’ultimo Consiglio dei ministri in Italia sono avvenute delle scene che hanno attratto l’attenzione dei passanti… Si udivano chiaramente le parole: fascista! Mussolini! Queste grida erano dovute a ministri socialisti che si sono opposti all’invio nelle acque del Pacifico delle navi da guerra italiane». Radio Tirana 13 settembre 1950: riforma agraria: «il governo invece dà ancora terra a coloro che posseggono terra, in base ad una recente legge anticostituzionale. E se i contadini protestano, il governo soffoca nel sangue la loro protesta». Radio Mosca 13 aprile 1951: «non pochi abitanti di Bolzano ricordano i discorsi pronunziati da De Gasperi tre anni fa: senza gli aiuti americani non avremmo potuto risollevare il paese… Ha risollevato qualcuno questo aiuto, salvo lo stesso presidente del Consiglio…? «Trento ha offerto al Parlamento austriaco un così insigne Fuhrer, al Vaticano un bibliotecario, all’America un servo». Radio Mosca del 17 aprile 1951: «De Gasperi è venduto a Truman, ma egli vuol vendere anche il popolo italiano… Il popolo italiano impedirà la guerra voluta da De Gasperi e dai suoi padroni anglo-americani che vogliono che ancora si versi sangue degli innocenti». Ed infine il Commento al Congresso del Partito comunista italiano da Radio Praga del 13 aprile 1951: «dobbiamo rilevare le parole del segretario generale del Pci Palmiro Togliatti pronunciate durante il Congresso: “faccio appello a tutto il popolo italiano affinché si unisca per impedire la guerra”. Questo appello, dice Radio Praga, di Togliatti è molto attuale, mentre sono unite le forze degli imperialisti in Corea e mentre anche De Gasperi vuol aderire al blocco di guerra americano. Noi ben sappiamo che De Gasperi rinnova il fascismo in Italia e la dittatura monopolistica. Anzi, egli vende la gioventù italiana a Eisenhower. Il governo De Gasperi prima delle elezioni ha fatto molte promesse al popolo; però non ne ha realizzata nessuna. Il governo non ha risolto il problema sociale e il problema dei disoccupati. Malgrado questa realtà, il Pci al Congresso, ha dichiarato che vuol partecipare al governo alla condizione che sia cambiata la linea della politica estera, cioè che l’Italia si sganci dal Patto atlantico. Ciò significa che il Pci vuol collaborare con chiunque tenda al miglioramento della vita degli italiani e ad una politica di pace. Oggi, dopo l’inutile tentativo, il Pci porge la mano a tutti quelli che vogliono rovesciare il governo democratico cristiano». Vi sono coloro i quali dicono che il comunismo va indietro, che ormai il pericolo è superato. Quelli sono degli sciocchi, quelli non sanno che anche se fosse vero che il comunismo abbia perduto dei voti e degli aderenti, ed io credo sia vero, restano tutta la grande armatura, l’esercito, i quadri del comunismo; poiché il Partito comunista non va giudicato come un altro partito che se perde gli elettori ha perso tutto. No, perché è un’armata in movimento, ha una disciplina propria, dei fanatici in buona o cattiva fede, i quali credono di dover preparare tutte le riserve per il grande giorno del conflitto e della loro vittoria. Pensate che su undicimila cellule comuniste, cinquemila si trovano nelle settecento maggiori aziende industriali italiane, e che queste aziende sono precisamente quelle nelle quali si sono scoperte le armi più numerose. Non come diceva Nenni, nascoste lì nel 1944-45; no, esse sono armi lubrificate, tenute fresche e pronte per l’uso, armi, munizioni ed esplosivi che se fossero scoppiati in certe industrie a Milano, avrebbero prodotto danni immensi, e là, dove lo scoppio avvenne, come alla Fiat, hanno causato morti tra gli stessi operai. Ma non è questo che mi impressiona, poiché di armi ne abbiamo raccolte tante fino ad oggi che la nostra brava Arma dei Carabinieri pensa di continuare nel brillante lavoro. Non è questo che mi spaventa. Mi fa, invece, impressione il fatto di questo fanatismo organizzato dall’alto in basso, di questa possibilità di mezzi, di questo concentramento di forze che in certi momenti rappresentano la mobilitazione civile, di fronte alla quale ci sono gli scettici, ci sono i pavidi, ci sono gli uomini che non vogliono credere alla realtà della vita e sperano sempre che un partito o l’altro sia sempre lo stesso. No, con loro non possiamo apparentarci, perché per essere parenti bisogna riconoscere di essere nella stessa famiglia nazionale. Anzi negli Stati popolari, secondo la regola di Togliatti, questi verrebbero considerati traditori. Noi chiediamo soltanto che il popolo li mandi in minoranza e controlli la minoranza. Abbiamo celebrato oggi a Verona l’anniversario della Liberazione e della Resistenza . In presenza di migliaia e migliaia di partigiani, che avevano il diritto e il dovere di ricordare il sacrificio fatto abbiamo detto però che non celebriamo la lotta fratricida; quella fu un grande delitto di Caino, che vogliamo obliare, vogliamo che resti nel buio delle ombre della nostra storia. Abbiamo celebrato la lotta contro la guerra dello straniero accampato in Italia, il quale impose la guerra fratricida. Abbiamo celebrato la lotta dei partigiani come lotta per la pace, ed abbiamo detto che tanti furono i fulgidi esempi di questa resistenza disinteressata e tanti furono i sacrifici e lo spargimento di sangue in buona fede, che questa luce lascia nell’ombra anche quei crimini che sono deplorevoli, ma che purtroppo si accompagnano sempre all’urto della storia, quando sul palcoscenico ad agire sono le folle prese da passione. Lotta dunque oggi contro la guerra e lotta per la pace e lotta anche per la pacificazione. Ma si sottraggono a questa pacificazione quelli che si ostinano a non trarre ammaestramenti dalla sconfitta. Ci possiamo pacificare con gli uomini, ma non possiamo accettare riabilitazioni della dottrina e della direttiva politica che condusse al disastro nazionale. Ecco la differenza. Possiamo riprendere la nostra unità, cercarla affannosamente e fraternamente, purché non si voglia riabilitare un passato che è così denso di colpe e così grave di responsabilità. Ora amici, vi ho detto tutto l’essenziale di questa campagna elettorale: essa vedrà naturalmente nei vari comizi e nei vari dibattiti discutere gli argomenti amministrativi, le opere compiute e progettate nei Comuni, l’attività di governo; e non rifiuteremo di rendere ragione di tutto, perché nonostante il molto che c’è da fare ancora, l’Italia è là, per dimostrare al confronto il molto che si è fatto. Possiamo riconoscere che in tutti i campi vi sono stati degli amministratori buoni e onesti, possiamo riconoscere che i Comuni possono diventare centro di collaborazione amministrativa. Ma il punto decisivo, il centro della battaglia, non è là, è un altro, bisogna vincere per consolidare in Italia la democrazia; bisogna, questa è la nostra vita, riconquistare giorno per giorno, la vita propria e quella del proprio paese. Amici miei, mi rivolgo ai giovani, specialmente a coloro che non hanno paura, a coloro che sentono l’ardore dell’ideale, a coloro che non si perdono in piccole ambizioni locali, in questioni di lizza, in questioni di posti, e che lasciano da parte le discussioni e la discordia. Occorre ormai guardare agli interessi del paese e io vi dico: ridestate nella propaganda il senso di responsabilità nelle coscienze. Ridestate questo senso di responsabilità! È quello che anche io comincio a fare oggi, e lo farò in tutta Italia e lo faranno cento, lo faranno migliaia in tutta Italia, perché il popolo deve sorgere in piedi e deve fare un esame di coscienza. Deve pensare al passato, ma soprattutto all’avvenire. Ogni «viltà convien sia morta». E lasciate indietro, o giovani, gli egoismi, gli sfruttatori, coloro che portano al sicuro la moneta e gli averi al di là della frontiera. Lasciateli andare; verrà il castigo anche per loro. Lasciate indietro i pavidi, gli incerti, quelli che si perdono per via in piccole beghe, in questioni personali, in questioni locali e tirate innanzi. Amici miei, vi dico una parola sola: avanti per l’Italia e per il suo secondo Risorgimento. 