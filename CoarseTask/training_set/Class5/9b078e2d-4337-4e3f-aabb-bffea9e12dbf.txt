In dichiarazioni secche ed austere – pubblicate da l’«Unità» – in neretto – l’on. Togliatti fra l’indignato e il sufficiente, ci accusa di clericale armeggio ed afferma che, pur di calunniare un comunista, ci siamo valsi perfino delle dichiarazioni fatte dal maresciallo Tito a proposito del noto baratto di Gorizia con Trieste. Le parole del segretario del p.c. tentano di celare il suo evidentissimo imbarazzo con la formula rituale del «non occorre smentire», ma questa volta riteniamo che l’espressione adoperata si attagli perfettamente al suo caso. Siamo d’accordo: «non occorre smentire», perché in caso diverso egli dovrebbe contraddire se stesso e annullare una pagina di trista cronaca politica. Infatti, se dobbiamo riconoscere che, forse, per la prima volta Tito, dopo le «trattative dirette con Togliatti», torna sul clamoroso episodio, è giusto precisare che le dichiarazioni di Tito coincidono con quanto, il 7 novembre 1946 Togliatti di ritorno da Belgrado annunciava al pubblico dalle colonne de l’«Unità» con questo vistosissimo titolo sull’intera pagina: «Il Maresciallo Tito è disposto lasciare Trieste all’Italia» (fin da questo primo annuncio, balzava la generosità del maresciallo, il quale si dichiarava disposto a lasciarci quanto non gli appartiene ed era comunque affidato al controllo degli alleati). Ma non fermiamoci alla presentazione. Ad una domanda del giornale Togliatti rispondeva esattamente così: «Il Maresciallo Tito ha dichiarato di essere disposto a consentire che Trieste appartenga all’Italia, cioè sotto la sovranità della Repubblica italiana, qualora l’Italia consenta a lasciare alla Jugoslavia Gorizia, città anche secondo i dati del nostro Ministero degli Esteri è in prevalenza slava. La sola condizione – altra prova di magnanimità – che il Maresciallo pone è che Trieste riceva, in seno alla Repubblica italiana, uno stato autonomo effettivamente democratico che permetta ai triestini di governare la loro città e il loro territorio secondo principi di democrazia». Prescindiamo che il Ministero degli Esteri fu fin da allora in grado di produrre dei dati diametralmente opposti a quelli che tentavano di gabellare Gorizia per città slava, prescindiamo dalla pronta reazione opposta del presidente del Consiglio e della stampa italiana, che dichiarò fin d’allora che il baratto doveva riguardare non solo Gorizia ma l’intero territorio goriziano; prescindiamo da questi ben noti avvenimenti per ricordare soltanto che questa proposta della cessione di Gorizia non faceva che ripetere un preciso indirizzo della delegazione jugoslava nelle prime trattative di Parigi ed aveva avuto l’effetto di irrigidire a New York il ministro degli Esteri jugoslavo. Per finire, una solenne dichiarazione del partito comunista italiano aveva il pregio di additare al popolo le gesta di Togliatti e del maresciallo Tito. Sentite in quale possa si esprimeva il commosso pensiero del p.c. «La Segreteria del Partito mentre ringrazia il compagno Togliatti per l’azione da lui svolta in favore degli interessi nazionali e della pace, esprime la propria riconoscenza a nome di tutti i veri democratici italiani al Maresciallo Tito per la generosa comprensione da lui dimostrata per le questioni che più stanno a cuore del popolo italiano». Gli indirizzi di omaggio al «compagno» Tito si sono mutati in violentissime apostrofi all’«eresiarca», Tito, mentre «tutti i veri democratici» che ieri plaudivano oggi sono tenuti ad inveire. È chiaro, però, che in tutto questo tramestio gli interessi del Paese non hanno nulla a che vedere ed il «patriottismo» dell’onorevole Togliatti si riconosce non alla stregua dei valori essenziali della Patria, ma soltanto ed unicamente sulla base degli obiettivi bolscevici da raggiungere. Per questo una volta tanto si può essere d’accordo con l’onorevole Togliatti: non occorre smentire. Almeno sui fatti essenziali gl’italiani hanno buona memoria. 