Signor Cancelliere, La ringrazio a nome del popolo italiano, del Governo e mio personale per questa visita che Vostra Eccellenza ha voluto fare all’Italia. Codesto incontro ha confermato la nostra fiducia nel vostro spirito di pace, nel vostro leale proposito di ricostruire la nuova Germania democratica entro il quadro di un’Europa unita e consapevole dei suoi doveri verso la civiltà e il libero regime dei popoli. L’Italia ha seguito col più profondo interesse i vostri sforzi che coincidono con l’ideale del nostro Paese verso la creazione di una nuova Europa. Noi auspichiamo che questi sforzi, i quali trovano lo stesso anelito anche in Francia e negli altri Paesi dell’Occidente, portino ad una sempre più stretta collaborazione, nell’interesse della democrazia e della pace. Considero pertanto la vostra visita, Signor Cancelliere, come un atto di fede nei destini dell’Europa e un impegno di operare sempre più intensamente per la pace, e in collaborazione anche col libero popolo della America per la sicurezza dell’Europa. A tale fede e tali impegni partecipa anche il popolo italiano che – auspicando sempre migliori e più fiduciose le relazioni tra i nostri due Paesi – intende che esse diventino uno stabile elemento della solidarietà europea. Levo il bicchiere, signor Cancelliere, alle pacifiche fortune della Repubblica federale germanica, alla salute del suo illustre Presidente e alla vostra prosperità personale. 