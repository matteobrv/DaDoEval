Amici, popolo di Cagliari, prima di entrare in argomento permettetemi che dica qui qualcosa che non è diretta a voi ma che deve essere ascoltata da altri che sono curiosi di ottenere la mia risposta. Voi avete letto che Togliatti nelle ultime riunioni insiste sulla domanda: che cosa farà De Gasperi se il 18 aprile il Fronte vincerà? Bisogna che dia una franca risposta e una risposta che dica chiaramente la verità. Non ho avuto l’idea più modesta di pensare a qualche cosa che, ogni giorno che passa mi sembra inverosimile, e quasi un fantasma: intendo alludere alla cosiddetta vittoria del Fronte. Rispondo, quindi, all’onorevole Togliatti: non intendo rompermi la testa per un rebus che non ho da sciogliere poiché ne sento la soluzione ogni volta che mi trovo dinanzi alla folla, come siete voi, a moltitudini entusiaste, come siete voi, a uomini ragionevoli, come lo siete voi, a menti intelligenti e a cuori italiani. Sento cioè che il Fronte non vincerà. Comunque, io sono tranquillo da ogni preoccupazione che turba l’onorevole Togliatti, il quale dovrebbe piuttosto preoccuparsi di quello che accadrà quando vincerà il blocco democratico e non il Fronte popolare. Comunque, il 18 aprile si voterà e si può calcolare che il 19, 20, o il 21 (poi ci vorranno una ventina di giorni per meditarci sopra) si sapranno i risultati. Speriamo che in questo periodo di risultati, l’onorevole Togliatti, avrà il tempo di fare una meditazione e di arrivare al pentimento. Le Camere sono convocate per l’8 maggio, come già sapete, e allora si comincerà a vedere quali sono realmente i risultati delle elezioni; quando i deputati e i senatori saranno eletti si vedrà allora quale sarà lo schieramento delle forze. Una seconda eco la si avrà allorquando le Camere si riuniranno per le elezioni dei due presidenti della Camera e del Senato; e una terza quando avverrà la elezione del presidente della Repubblica. Allora vedremo se vi saranno ancora i comunisti o se soltanto Garibaldi rappresenterà i socialcomunisti. Qui non si tratta di creare delle formule o delle liste complicate da affiggere alle cantonate. Parlando del fronte democratico allora si potrà riuscire a ingannare qualcuno, sono molti, sui connotati dei partiti; ma quando Togliatti seguito dall’onorevole Laconi e compagni, entreranno nel settore, allora vedremo i connotati veri di questi signori del Fronte democratico e vedremo se sono comunisti o non comunisti e se i comunisti avranno avuto la vittoria. Ma in tal caso essi chiederanno il potere per Giuseppe Garibaldi? Noi ci affidiamo alla regola democratica, ma è certo che il presidente della Repubblica si troverà in imbarazzo quando volendo fare le consultazioni e tirare le conclusioni dirà: entri Giuseppe Garibaldi! Ma Garibaldi non entrerà perché questa truffa di Garibaldi non è che espressione di questa reazione che si è voluto semplicemente mascherare. Ed è per questo che noi siamo intervenuti con tutta l’energia. Quando i nemici mi accusano di aver portato una certa animosità, un certo impeto nella mia propaganda, io rispondo loro: se voi vi presentaste con la vostra falce e martello e parlaste di comunismo, ne fissaste i programmi, insomma vi presentaste con i vostri connotati storici e presenti, allora potrei chiaramente e serenamente accettare la vostra discussione e con voi ne discuterei innanzi al popolo. Ma quando voi vi nascondete dietro Giuseppe Garibaldi e fate scomparire in soffitta le vostre bandiere rosse e la vostra falce e martello, allora io ho il dovere dinanzi al popolo italiano di guardarvi bene in faccia e descrivere i vostri connotati. Così credo di aver risposto chiaramente alle preoccupazioni dell’onorevole Togliatti. Un’altra preoccupazione ha l’onorevole Togliatti: egli si preoccupa che l’avvento di un governo come il presente che io presiedo o un governo simile, possa mettere in pericolo l’avvenire di Trieste, poiché si è fatto dire dal maresciallo Tito: è ben vero che è Italiana ma tornerà all’Italia alla sola condizione che anche in Italia come in Jugoslavia ci sia una repubblica democratica popolare sullo stesso tipo. Il che vuol dire che accanto al fronte del maresciallo Tito c’è quello del maresciallo Togliatti e di Longo. Ora io dico che la sorte di Trieste, e in genere quella di tutta la terra italiana, non può dipendere dal colore di un partito che passa e dal fatto che ci sia o non ci sia un maresciallo: la sorte di Trieste dipende dalla giustizia e dal fatto che Trieste è italiana e che questa italianità è riconosciuta e quindi dalla sicurezza che un giorno o l’altro si riavrà la riannessione all’Italia di quelle terre che hanno carattere italiano da tutti riconosciuto, e non c’è partito di destra o partito di sinistra che possa impedire di dare all’Italia terre nostre. Si dice, perché nelle nostre riunioni si leva il grido di viva Trieste, che noi vogliamo gettare ancora il popolo in una psicosi nazionalistica e di guerra, anzi che prepariamo addirittura una nuova guerra. Avant’ieri, a Cassino, di fronte a quei monti dove si è combattuto per la indipendenza e per la libertà io dicevo: chi mai di fronte a questo spettacolo di rovine, di fronte a questo cimitero eretto per italiani, chi mai potrebbe avere il coraggio di augurarsi che si torni a sparare il fucile? Dichiaro quello che dissi ieri e che oggi ripeto: noi abbiamo fede che Trieste e in genere le altre questioni italiane verranno risolte pacificamente; abbiamo fede nella lenta ma sicura comprensione dei popoli liberi e abbiamo la certezza che, se oggi tre delle quattro potenze che ci hanno imposto il trattato già riconoscono che l’espediente del territorio libero è caduto e non può reggere, anche la quarta potenza dovrà piegarsi dinanzi a questa realtà storica e dovrà cedere dinanzi a questa fede assoluta degli italiani. Nemmeno una fucilata, ma tutto il nostro entusiasmo, tutta la nostra fede noi diamo alla risoluzione dei problemi del popolo italiano e degli altri popoli liberi. Ha detto l’onorevole Togliatti che bisogna che noi si venga ad un accordo con la Jugoslavia; rispondiamo che questo è da sempre il nostro proposito, da quando, in occasione della conferenza di Londra del 1945, e poi di quella di Parigi, sempre io ho affermato in pubblico e in privato, nelle conferenze e nelle riunioni pubbliche che non è possibile vivere in pace e sviluppare i commerci e la vita sociale nell’Adriatico senza un accordo che, fra l’altro, c’è sempre stato nella storia e che è naturale ci sia domani. Basterà la buona volontà delle due parti perché tale accordo si sviluppi. Ma questi signori non vogliono. E non vengano a dire che questa Italietta smilitarizzata, con un esercito ridotto, senza grandi ordigni di guerra, noi, potenza umiliata di terzo rango, cerchiamo motivi di guerra. Noi, invece, vogliamo la pace, la cooperazione internazionale, la libertà democratica. E se mai c’è un pericolo è Togliatti che fuori dalla Russia potrebbe conoscerlo meglio. E questo pericolo proviene da altra parte, da altri Stati che sono armati fino ai denti, che oggi si riarmano e dedicano le loro energie a grandi costruzioni e alla elaborazione di nuove macchine per la guerra. È una grande armata che si prepara e che domani ancora si ingrandirà. Ma io spero, perché mi pare che di questa speranza tutti noi siamo nutriti come alimento necessario, io spero che una guerra non si farà. Noi vogliamo collaborare sia con gli slavi che con i russi e con le potenze occidentali per risolvere i problemi della pace. Vero è che la pace non si risolve se anche solo da una parte vi sia il sospetto, la diffidenza, la gelosia, l’odio, alimentati anche entro casa nostra. Io non nego, non posso negare a nessun partito che sia italiano la sua attività e la sua propaganda, ma spesso si sbaglia sulla funzione del partito italiano. Io mi chiedo se la funzione di un partito italiano sia quella di attaccare il proprio governo mentre non si biasimano, né si criticano, da parte di quel partito italiano, quegli Stati comunisti armati fino ai denti. Dichiaro fermamente che nel passato, e lo potrei dimostrare con le date alla mano, in occasione di trattative a Parigi e New York ho rinnovato sempre i miei sforzi per arrivare ad un accordo con la Jugoslavia. Questa strada sarà seguita anche nell’avvenire. Noi siamo disposti a intavolare conversazioni con tutte le potenze. Oggi la situazione è questa: tre delle potenze che hanno creato lo Stato libero, hanno detto e confessato: «Ci siamo sbagliati quando abbiamo creduto di creare una specie di seconda Danzica, uno Stato neutro». Lo abbiamo visto con un’esperienza, lo abbiamo visto nell’animosità fra noi stessi. Ora aspettiamo che le quattro potenze che sono state chiamate a dare il parere in questa materia, rispondano tutte. Aspettiamo anche che i nostri comunisti i quali con buona pace loro hanno avuto la fortuna di andare a cuore ai russi, con cui hanno le loro amicizie, le loro conoscenze ambientali, e si sono inoltre guadagnati dei meriti alla Terza internazionale, portino anch’essi la loro parte di contributo alla soluzione del problema di Trieste provocando l’adesione della quarta potenza: la Russia. Ecco quello che rispondiamo noi, non in forma negativa. Noi diciamo: gli italiani hanno diritto di volere che si tratti con il governo che rappresenta la nazione. Gli amici interni della Jugoslavia non debbono metterlo in condizione di inferiorità perché quando in Europa vi sono governi come quelli dei Balcani, come quello costituito recentemente in Cecoslovacchia, è naturale che sarebbe allora facile mettersi d’accordo tra i partiti comunisti, anzi tra le minoranze dei partiti comunisti i quali dominano l’Europa con sistema di dittatura. Ma allora vedreste di nuovo i campi di concentramento, vedreste perduta per sempre, o per lungo periodo, quella democrazia, quella libertà in cui speriamo, in cui viviamo, e su cui si fonda la nostra esistenza. Per quanto riguarda la politica interna vorrei che voi a qualunque partito apparteniate, esaminaste in coscienza il cammino che noi abbiamo percorso, in questi tre anni. Lo so, tante cose restano ancora da fare, tante esigenze giuste da soddisfare, tante miserie che non siamo in grado di lenire, tanti problemi dei reduci, di mutilati, problemi delle categorie, problemi in genere della ricostruzione, dei lavori pubblici che rimangono ancora insoluti. Però ditemi voi, tre anni fa si credeva forse che rapida sarebbe stata la soluzione? Si credeva forse che si sarebbe giunti in due o tre anni a ricostruire quello che la guerra ha abbattuto, a ricostruire quello che i padri in tanti decenni avevano messo su nella nostra vita passata? Oggi dobbiamo ammettere che il cammino che resta da fare è ancora lungo, ma dovremo anche ammettere che la ricostruzione italiana ha fatto grandi passi. Nel nostro bilancio più di quattrocento miliardi sono stati dedicati alla ricostruzione e ai lavori pubblici. Quando pensate che tutto questo si è potuto fare negli ultimi tre anni e che le spese per i lavori pubblici sono state destinate a combattere la disoccupazione e a potenziare l’assistenza, pubblica e privata, quando pensare a tutte queste opere di risanamento, dovete dire che si è fatto molto pur non essendo, di fatto, abbastanza. Ma dove avreste potuto trovare un governo capace di rifare in due o tre anni l’opera distrutta di oltre 50 anni? Non si improvvisa l’opera di ricostruzione, non si fanno miracoli! Se qui in Italia, io mi domando, venisse un regime del tipo di quello attuale in Jugoslavia o in Russia, forse che le cose andrebbero meglio? Si perderebbe non solo la libertà, ma anche la forza ricostruttiva. Là si fanno piani quinquennali, si costringono gli uomini a lavorare secondo certe norme di lavoro sotto la sorveglianza e la sollecitazione dei commissari dello Stato, ciò che senza dubbio rappresenta un complesso meccanismo, un grande sforzo, ma a prezzo di tante vittime, con tanto logorio, a prezzo soprattutto della libertà della personalità: ogni individuo perde la libertà. Quando pensate a questo governo nero, come viene chiamato, che non vi impedisce di fare scioperi ma solo si sforza di conciliarli, quando pensate che lo sciopero è stabilito dalla nostra Costituzione come un diritto, ma non è conosciuto in Russia perché colà sarebbe considerato come sabotaggio, allora vorrei vedere questi signori agitatori che ci chiamano governo reazionario che cosa direbbero di fronte ad un simile regime. Naturalmente non direbbero niente, perché ci sarebbero i campi di concentramento, il confino e le pene e le minacce di prigionia, come per tanti anni non abbiamo potuto dire niente noi. Confrontate le conseguenze dei due regimi e ditemi se in Russia, ove la svalutazione del rublo ha quasi annullato il valore della moneta, se in Russia con tutta l’organizzazione reggimentale del ministero del Lavoro, si è salvata l’economia, se le possibilità di lavoro sono maggiori, se l’uomo conduce una vita più libera, più dignitosa. Ditemi se i sindacati sono organi dello Stato presso a poco come le corporazioni che erano organi dello Stato fascista e non emanazione dei lavoratori. Lavoratori, i quali non hanno possibilità di farsi valere attraverso gli scioperi e negli altri modi consentiti in Italia. E tutto perché al di sopra delle organizzazioni sindacali operaie esiste il partito bolscevico, il quale è l’organo centrale di una minoranza che domina e dirige la massa degli agricoltori, dei contadini, degli operai: insomma è la ruota fondamentale per cui si dice che questo è il sistema dello Stato-partito. Abbiamo anche qui questo Stato-partito? Io vi domando categoricamente: avete ricevuta una cartolina rossa per sentire il presidente del Consiglio? Avete piena libertà di essere d’accordo o non d’accordo. Questa è la democrazia. La Sardegna ha avuto l’autonomia. Perché questa si affermi come una ottima iniziativa occorre che i rappresentanti dei vostri interessi siano uomini saggi e onesti, non ambiziosi preoccupati di creare nuovi ministeri ma preoccupati di bene amministrare. Sarà un organismo che avvicinerà il popolo all’amministrazione e lo Stato attraverso l’amministrazione al popolo. Per esso sarete in grado di servire gli interessi dell’isola collaborando alla grandezza della nazione. So che ci sono anche dei disoccupati (un po’ meno che in altri centri) e che nonostante gli sforzi fatti e che faremo difficilmente tutti potranno essere assorbiti. Per merito dei vostri deputati e del ministro Segni sono state stanziate somme cospicue contro la disoccupazione. Oltre otto miliardi per la Sardegna, sui quaranta erogati per l’intera nazione. Queste province sono state a lungo reiette e trascurate. Bisogna operare bonifiche, eseguire lavori pubblici, bisogna applicare una formula di giustizia equitativa e proporzionale e i denari sono stati assegnati. I nostri nemici hanno detto che i miliardi sono solo sulla carta. Vi assicuro che i lavori sono tutti in corso di realizzazione. Alcuni sono in fase di appalto, altri sono stati cominciati, altri si inizieranno presto; sta ai vostri rappresentanti ora tenere l’occhio vigile perché le somme non siano distratte ad altri scopi. Ma non lo saranno. Devo ricordare anche la vostra moderazione nel richiedere anche cose legittime. Essa sarebbe di scuola a certe regioni di Italia dove purtroppo la disciplina è mancata. Quando pensate a quello che si è fatto in due o tre anni per la lotta contro le cavallette, quando pensate quello che si è speso per la lotta contro la malaria, voi dovrete dire che il governo certi sforzi li fa, li ha fatti e da affidamento che ne farà. Noi ci troviamo in Sardegna di fronte ad un grosso problema industriale: quello della Carbosarda. Abbiamo avuto ogni mese le pressioni dei vostri rappresentanti, soprattutto dell’onorevole Chieffi e dell’onorevole Corsi , perché fosse lenita la disoccupazione degli operai. Nonostante che oggi il rendimento della miniera sia scarso, nonostante la difficoltà dovuta alla differenza dei prezzi, il governo italiano ha dato anche recentemente un miliardo e 20 milioni, soprattutto perché questi operai non rimanessero sul lastrico. Ebbene io ho sentito in qualche provincia del continente la lagnanza che diamo denaro alla Sardegna e che in realtà ciò che noi facciamo ha un carattere anti-economico perché i prezzi del carbone non arriveranno mai ad eguagliare quelli dello stesso prodotto introdotto dall’America. E noi abbiamo risposto che non si potevano abbandonare alla loro sorte tante famiglie di lavoratori. Ebbene, credereste voi che i nostri avversari, che pur si dicono gli unici rappresentanti della classe operaia, riconoscono questi sforzi? No, essi fanno il doppio gioco: mentre attraverso la Confederazione del lavoro e le delegazioni operaie premono perché si diano finanziamenti nelle riunioni ed anche sui giornali ci accusano di sperperare il denaro per darlo alle industrie di scarso rendimento o a proprietari esosi, come si legge anche in un articolo dell’«Avanti». Amici di Cagliari; siamo tutti legati ad una cordata e se riusciremo a creare uno stato permanente di libertà e di democrazia tutti i partiti potranno svilupparsi e nessuno ci potrà mettere in pericolo. E perciò dobbiamo circondarci di ordine e di disciplina, ed ecco perché il 18 aprile dovete fare il vostro dovere. Non pensate solo ai vostri interessi, pensate che il vostro voto non decide dei singoli, ma decide di tutti voi, del popolo, del paese. 