Vengo, cari amici, da una visita solenne, da una cerimonia solenne sul vostro mare. Della flotta, grande una volta, non ci sono rimasti molti strumenti, ma ho avuto l’impressione che c’è rimasto quello che è più importante per una nazione: il senso della disciplina, la virtù militare, il sacrificio dinanzi alla patria, rappresentati dai nostri bravi marinai, dai nostri bravi ufficiali. Ho all’occhiello un fiore rosa, un po’ rosso se volete; l’ho preso da un tavolo della corazzata «Doria»; vi ho messo accanto il garofano bianco della Democrazia cristiana; l’uno e l’altro simbolo si uniscono per esprimere la volontà di rifarci, di riprenderci, di ricostruire l’Italia. Questa è la nostra fermissima volontà; questa è la nostra fede, e questa è la purezza delle nostre intenzioni. Noi vogliamo tenacemente ricostruire il nostro paese, ricostruirlo nella sua forza, sopratutto nella sua capacità di lavoro, nella giustizia sociale e in una migliore distribuzione della ricchezza, del reddito e del guadagno, in una maggiore giustizia per i poveri, per le classi lavoratrici. Tutto questo lo vogliamo fare, ma nell’ordine, nella disciplina e costruendo anche quelle forze che mantengono, all’interno, l’ordine e, all’esterno, la sicurezza. Noi siamo per la pace; per la pace però difesa, che corrisponda alle nostre esigenze, per la pace sicura, sicura nella disciplina dei cittadini, nella forza dei nostri organismi e in quella protezione di Dio che non ci è mai mancata e non ci mancherà. Io mi consolo, mi sono consolato nello stare in mezzo ai marinai, ai lavoratori del mare; mi conforto nello stare in mezzo a voi, lavoratori d’Italia; mi conforto perché sento in voi l’ottimismo che ci anima, che ci ha fatto vincere insieme, nel 1948, il 18 aprile, che ci farà vincere la battaglia della resistenza per la ricostruzione. Bisogna aver fede; il mondo è allarmato, a tratto a tratto, da notizie e da minacce di guerra ed è vero sopratutto che nel nostro paese c’è chi ha interesse di dipingere sempre lo spauracchio di una guerra imminente e per di più una guerra provocata da noi, pacifici cittadini, che non vogliamo invece che pace e sicurezza. Tutto ciò allarma la pubblica opinione, specie in certe regioni, ritarda gli investimenti di capitale, ritarda i rinnovamenti delle industrie, fa diventare pavidi coloro che hanno denaro e che perciò lo conservano, invece di metterlo in movimento. Questo, per me, è un grande tradimento che si compie e tanto più grande quando viene da coloro che vogliono rappresentare gli operai e gli interessi operai. Bisogna aver fede, perché, solo con la fede, si può ricostruire e solo con la ricostruzione saremo sicuri, e solo nella sicurezza c’è la pace. Ecco perché vi dico, amici miei – noi che siamo lontani da qualunque pensiero aggressivo, imperialista o nazionalista – che vogliamo sopratutto la giustizia sociale, cioè una migliore distribuzione della ricchezza tra i lavoratori e tra le differenti classi. Ecco perché vi dico – noi che abbiamo bisogno di pace per vivere e ricostruire l’Italia – che saremmo dei pazzi se, comunque, provocassimo conflitti o, comunque, li facessimo nascere nelle menti, perché il farli nascere nelle menti come allarmi è anche un modo di provocare conflitti: il pericolo che si fa intravedere, certe volte può essere causa del conflitto. Vogliamo essere in piena tranquillità di coscienza, sapendo che lavoriamo per la pace, che abbiamo orrore della guerra, che vogliamo ricostruire questo paese e che appunto per ricostruirlo vogliamo tenerci lontano dagli eccessivi allarmismi che vengono seminati da coloro che, se mai, ci provano che l’intenzione della guerra è altrove e, quasi quasi, cercano anticipatamente di giustificare l’eventuale intervento che ci fosse dall’altra parte. Ebbene, nonostante tutto, nonostante gli allarmi, nonostante le voci, che si fanno correre, dico che non sarà più possibile che, per una piccola minaccia, scoppi un conflitto. Tutte le nazioni sanno che cosa vuol dire guerra – sterminio e morte di milioni di uomini – e sanno anche che certi ordigni che si sono inventati e si stanno inventando potranno dare ancora la morte a centinaia di milioni di uomini. La guerra è talmente lontana da noi e dalle nostre possibilità che noi possiamo avere la intima speranza che la sua minaccia non si avveri e non si avvicini. Ma ciò detto, bisogna anche dire che, per essere veramente pacifici, occorre costruire la pace nel nostro animo, occorre che si cominci ad essere pacifici tra noi, occorre che non vi siano dei partiti che disconoscano la nazione, ma dei partiti i quali vedano sopratutto ed anzitutto il popolo italiano, occorre in fine che, in nome di questo popolo e dell’Italia, si crei nel nostro spirito l’amore fraterno. Tolleranza dunque verso gli avversari; poiché solo portando la pace in noi e poi nel nostro paese potremo imporla anche ad eventuali avversari, che ci fossero alla frontiera, potremo dare l’esempio della ricostruzione; noi che vogliamo ricostruire anche l’Europa. Guardate, voi che siete gente vicina al mare e sapete che i mari congiungono i continenti, guardate che questa grande idea va diffondendosi. Si è fatto un Patto atlantico, un’alleanza che i nostri nonni non avrebbero nemmeno pensato possibile guardando il mappamondo, un’alleanza difensiva che stringe una gran parte del mondo. Si sta ora trattando di costruire l’unità dell’Europa e, se la si costruisce si darà vita ad una nuova alleanza a cui parteciperanno tutti i popoli che hanno sofferto delle guerre, che hanno orrore massimo della guerra, e tutto l’interesse a mantenere la pace. Questi popoli si metteranno d’accordo, saranno unite sopratutto le grandi masse lavoratrici di una parte e dell’altra e sarà creato un grande baluardo di tranquillità e sicurezza, tale che la guerra sarà esclusa per sempre. Amici miei, per far questo, perché un paese possa far veramente sentire e anche imporre questo criterio di pace e di fraternità bisogna che siamo tra di noi amici, che bandiamo l’odio e che ci assista sopratutto il senso della disciplina, di una disciplina interiore. Oggi l’ho vista, con grande ammirazione, questa disciplina che è la virtù meravigliosa dei marinai sulle grandi navi e sulle piccole, su una flotta intera, questa disciplina meravigliosa, la quale, nel passato, ha dato tante prove di saper condurre al sacrificio e di farlo sopportare. Questa disciplina deve essere anche nostra, amici miei. Tutti siamo in alto mare. Le onde agitate dell’Europa, del mondo, oggi ci chiamano quasi ad una vocazione: quella di navigare, e non con la Stella Polare, ma con la stella della nostra speranza, con la stella della nostra fede, con la nostra volontà di pace e con la nostra sicurezza nei destini d’Italia. Amici di Taranto, io vi devo una visita più dettagliata che si interessi direttamente dei vostri postulati, i quali d’altronde mi vengono trasmessi dai vostri rappresentanti, dai vostri deputati. Vi devo una prova più concreta di questa partecipazione, di questo interessamento che sento per voi. Ve la darò. Ma lasciate in questo momento di rapido saluto che io chieda a voi un contributo: quello di essere confortato dal vostro entusiasmo e dai vostri propositi a volere amare più fortemente questa pace, a difenderla, ad avere nei miei ultimi anni la fortuna di aver contribuito a renderla all’Italia e in tal modo di aver concorso anch’io a creare in Europa un baluardo per la pace. Amici, non è questo lavoro di pochi, è lavoro di tutti, lavoro di coscienza, di disciplina, di voi tutti. Bisogna che dal popolo venga il grido che chieda pace, pace. Ricostruiamo la pace all’interno e la pace all’estero. E sopratutto per ottenerla diamo testimonianza di disciplina, di ordine, di buona volontà, di lavoro, cerchiamo la migliore distribuzione possibile dei beni della terra per superare quelle difficoltà che sono naturali, ma che si superano se gli uomini sono pronti al sacrificio e sanno che bisogna, per vincere, avere fede assoluta nella Provvidenza Divina. 