Le accoglienze che mi sono state fatte a Bonn – ha detto il presidente del Consiglio – sono state estremamente calorose e cordiali. Ad Aquisgrana poi, dove le vestigia del mondo romano e cristiano sono conservate con cura che dimostra quale suggestione Roma abbia esercitato in questa parte di Germania, ho avvertito veramente che l’eredità comune del mondo occidentale è tuttora viva ed operante. Pregato di esprimere le sue impressioni sul cancelliere Adenauer, De Gasperi si è così espresso: Quest’uomo così freddo e riservato nelle manifestazioni ufficiali, è nei contatti diretti e nei rapporti personali di un’estrema cordialità e familiarità. Questo ha facilitato molto le conversazioni, dalle quali credo che verrà all’Italia un concreto giovamento. Infatti abbiamo gettato le basi psicologiche per un proficuo accordo economico. La Germania, con maggiori importazioni, ci aiuterà a superare le difficoltà che ci ostacolano nella esportazione dei nostri prodotti ortofrutticoli. Sembra incredibile – ha aggiunto De Gasperi – ma sapete chi ci fa concorrenza nella esportazione dell’uva? L’Olanda, che si è messa a «fabbricare» l’uva da tavola nel tepore delle serre. Pregato poi di illustrare la portata dell’accordo scientifico e culturale, il presidente del Consiglio ha sottolineato l’importanza d’introdurre l’insegnamento dell’italiano nelle scuole tedesche, così come verrà esteso l’insegnamento del tedesco in Italia. Se vogliamo fare l’Europa, è indispensabile che fin dalle elementari venga insegnata una seconda lingua oltre quella materna. A questo punto è stato posto all’on. De Gasperi l’interrogativo più attuale per la maggioranza degli italiani: è esatta la sensazione che i colloqui Eden-Tito non abbiano portato nessun elemento nuovo nel problema di Trieste? Ma io ero a Bonn – ha detto scherzando De Gasperi – ne sapete più voi di me […]. Bisogna dire che i recenti atteggiamenti jugoslavi non hanno certo facilitato il compito di Eden e, se dovessimo giudicare l’azione della Jugoslavia in base ai criteri normali della diplomazia occidentale dovremmo concludere con delle considerazioni scoraggianti. Ma la diplomazia dei paesi dittatoriali va giudicata con altro parametro. Del resto, noi italiani sappiamo per esperienza come non sempre a certe prese di posizione verbali dei dittatori, che paiono definitive e tali da non lasciare dubbi sulle decisioni adottate, segua una corrispondente azione. […] Ho già detto tutto – ha dichiarato De Gasperi – ma voglio aggiungere ancora una cosa e, alludendo alla Germania ha sottolineato come lo spirito di pace e la volontà unitaria che animano un Paese sono tanto più forti e più vivi quanto più grave è stata la tragedia della guerra. 