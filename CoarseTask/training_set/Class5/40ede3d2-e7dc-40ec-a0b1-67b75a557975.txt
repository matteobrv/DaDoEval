Ieri sera si è data su questo proscenio «La fortuna del destino». La forza del destino! È vero, c’è una forza del destino e sono le vie dell’irrazionale, cunicoli sotterranei materialmente e spiritualmente parlando, dai quali improvvisamente sfociano sbocchi imprevisti. E tutto questo nella storia è stato chiamato fatalità e destino. Si è affermato lo stesso anche nella guerra. È celebre il detto di Mussolini che ripeteva del resto una tesi della teoria nazionalista: «la guerra è una legge fatale, è un destino della storia e del progresso». E questa conclusione nel cuore e nella fantasia dei giovani veniva immessa come lezione della storia ufficiale, delle cronache dei dominatori e specialmente della storia, dell’epopea e della tragedia dell’Impero Romano. Questa interpretazione della guerra come strumento inevitabile di progresso, come destino di popoli, viene ripresa ogni volta che la guerra si affaccia come una possibilità. E che ad essa si debba trovare una giustificazione. Di qui l’esaltazione della storia guerriera dei Romani, che fecero i giovani al tempo fascista e, parallelamente, che fece Hitler della tragedia dei Nibelunghi . Eppure, benché le storie ufficiali per lungo tempo avessero ripetuto affermazioni che potevano giustificare simile concezione della fatalità della guerra, c’era stata anche nella storia romana, una profondissima revisione di questa concezione. Quando poco attorno al Quattrocento Roma veniva occupata e quasi distrutta dai goti, un grande cittadino romano di origine africana, Agostino , aveva fatto la revisione nella Città di Dio. Citando Sallustio egli ricordava che «il desiderio sfrenato di dominio romano» aveva causato ingiustizie e spargimento di sangue infinito, e rifacendo la storia delle guerre, cominciando da Albalonga, diceva, a proposito di questa guerra, che il pianto della sorella degli Orazi, quando si accorse che il fratello vestiva le spoglie dello sposo, meritava «umanamente parlando una esaltazione ben superiore a tutte le gesta del popolo romano». Vennero poi a Roma le guerre sociali, servili e civili. E quando passiamo accanto ai Fori nei quali ricostruiamo con la fantasia le glorie delle vittorie e dei trionfi, dovremmo per la verità e per ottenere uno sguardo integrale della storia ricordare anche [che] questi Fori, ripetutamente, e soprattutto ai tempi delle guerre di Mario e Silla furono ripieni zeppi di cadaveri, di vittime, di imbratti di sangue civile, di sangue romano, tanto lo spirito della guerra civile aveva corroso le classi dirigenti della Città. A questo spettacolo Agostino diceva: «che cosa sono i regni se non grandi ladrocini?». Di fronte all’antica esaltazione della guerra eccovi il pensiero fondamentale evangelico. Il pensiero fondamentale evangelico è la pace. «Beati i pacifici – dice il discorso della Montagna –, perché saranno chiamati figli di Dio» . E pacifico vuol dire facitore di pace. E la beatitudine va collegata con la dichiarazione precedente: «beati i puri di cuore perché vedranno Dio». Il cuore puro possiede la pace in sé e con Dio. I pacifici sono coloro che vivono nella pace animati dallo spirito di Dio, e perciò sono figli di Dio. La pace secondo i cristiani non è semplicemente una non guerra guerreggiata, ma è spirito di solidarietà umana, volontà di cooperazione internazionale, volontà di libera discussione e comprensione fra i popoli; e se non c’è tale spirito la pace è minacciata ed esiste in potenza lo stato di guerra. Ecco perché in una polemica al Senato risposi all’onorevole Scoccimarro: «voi non siete contro la guerra: 1°) perché esaltate e fomentate lo spirito di odio che la crea; 2°) perché in ogni caso giustificate la guerra civile come insurrezione armata» . E a conferma a voi, giovani, voglio ricordare quanto pubblicato nella rivista Gioventù Nuova, organo del movimento giovanile comunista, non più tardi del giugno-luglio 1950. D fronte al mio appello per la solidarietà nazionale, per l’unione di tutti nell’interesse supremo della patria, la rivista scriveva: «riecheggia qui il vecchio concetto dell’unione sacra… l’inganno dell’unione e cioè l’assoggettamento della classe operaia alla propria borghesia (Lenin)… I marxisti non sono né per qualsiasi guerra né contro tutte le guerre. Lenin e Stalin ci hanno insegnato che possono esserci due tipi di guerre: la guerra giusta non annessionistica, la guerra di liberazione o l’emancipazione del popolo dalla schiavitù capitalistica o infine la liberazione delle colonie e dei paesi indipendenti dal gioco degli imperialisti, e la guerra ingiusta, annessionistica…» . Ecco dunque che dopo tanti anni si ritorna al concetto della «guerra giusta» e della discriminazione che fu fatica improba di tanti filosofi del Seicento. Ma oggi abbiamo fatto un passo più in là, perché abbiamo costituito degli organismi internazionali che possono conciliare ed arbitrare ed abbiamo impegnato per questo tutte le nazioni a una procedura pacifica. Noi oggi possiamo dire che la guerra giusta non può essere altra che la guerra di difesa contro l’aggressione. Non c’è altra guerra giusta. Ogni guerra che possa essere evitata è ingiusta. Ed ecco che la concezione predicata oggi dai giovani comunisti è una concezione vecchia, superata dai fatti e dalla dottrina, una concezione di comodo che non permette però ai comunisti di qualificarsi partigiani della pace in senso assoluto. L’odio: ma quante prove abbiamo portato dalla fomentazione all’odio che ha la sua sede soprattutto negli sforzi educativi della Repubblica sovietica? E poiché qui si tratta di giovani voglio ricordare qualche cosa che riguarda la loro formazione. Nel 1946 è stato pubblicato nell’Unione Sovietica un manuale per le scuole magistrali ad uso degli insegnanti, che si intitola appunto: Pedagogia. A un certo punto come conclusione di tutta la trattazione si legge: «un individuo ben educato subordina i propri interessi a quelli della patria e del suo popolo». Tale servizio presuppone l’ira e l’odio contro i nemici della patria? E altrove: «l’amore per la patria genera inevitabilmente un forte odio contro il nemico». In una rivista dell’emigrazione russa (aprile del 1950) il professore Anisinov – che dal 1937 si trovava a Riga e che vi rimase poi intrappolato per l’occupazione russa del 1940, e che aveva dovuto rifare tutto il suo tirocinio di insegnante per aggiornarsi, sotto la direzione dei professori mandati da Mosca, alla nuova pedagogia sovietica – pubblica uno studio per dimostrare il dogmatismo assoluto dei metodi del socialismo scientifico. Le conclusioni di Marx, Lenin e Stalin non vengono presentate come tesi dottrinali, bensì come leggi fondamentali e indiscutibili della storia. Tutto quello che è contrario viene dichiarato falso, tutto quello che è favorevole viene considerato come legge e come tale deve essere accettato da tutti, maestri e scolari. Ecco un passo: «una serie di milioni di giovani e generosi cuori vengono sistematicamente pervertiti ed educati all’odio allo scopo di preparare una generazione di ardenti difensori della patria del socialismo. Insensibilmente tra molti giovani cittadini sovietici cresce il sentimento che essi sono perpetuamente minacciati in casa propria, che essi devono lavorare duramente, accontentarsi di mangiare male e poco in causa dei propositi aggressivi dei paesi capitalistici. Aumenta così nello studente il senso che egli possa affermarsi nella vita solo prendendo atteggiamenti negativi contro il mondo occidentale, contro tutto quello che non è comunista». Non sono aggressivi contro la religione, ma in tutti i testi tutto tende a dimostrare che la religione viene considerata quale fenomeno politico sopravvivente da epoche sorpassate. Il concetto della superiorità scientifica dogmatica del socialismo è assolutamente indiscutibile. Perché è possibile educare così la gioventù, in modo da farne una massa fanatica e compatta? Perché, stroncata prima ogni opposizione interna ed ogni possibilità di discussione, viene applicata nei confronti dell’estero la più rigida censura. In tal modo i dirigenti sovietici sono riusciti a creare un sistema di educazione veramente diabolico, fornendo ai giovani una cultura tecnica e scientifica ed infondendo in loro una fede fanatica nella loro missione comunista. Ecco perché quando al Senato si è detto «discutiamo», io ho risposto a Scoccimarro: «sì, discutiamo, ma a parità di condizioni, su un eguale terreno di libertà, a condizione che il sipario di ferro venga alato, che ci possa essere un libero scambio di idee e di uomini. Solo allora possiamo parlare veramente di un colloquio efficace, altrimenti è un agguato». Il nostro patriottismo, come ho accennato prima, non nasce dall’odio ma dall’amore, cioè dal dovere della solidarietà e della fraternità. Nella epistola ai Galati dice S. Paolo: «aiutatevi reciprocamente a portare il vostro peso, e così, adempirete la legge di Cristo. Quale legge? Il mandato nuovo, che vi amiate l’un l’altro, come io amo voi» . È un dovere che ci può portare fino al sacrificio. E se è vero che dall’antica Roma noi abbiamo ereditato il diritto, il jure, è anche vero che questo diritto e questo jure è stato reso sacro, animato da uno spirito superiore, quando il cristianesimo entrò nella vita romana e diventò patrimonio della tradizione italiana. E quando Iddio pronunciò la parola: «facciamo l’uomo a immagine e somiglianza nostra» quella parola entrò nel Creato come lievito in una massa, o piuttosto come la virtù seminale. La parola divina, operando nel Creato come «seminal virtù» nel terreno, formò un seme che è la religione, dal quale seme produsse la civiltà. Ed è la nostra civiltà che noi difendiamo. Ma il «mandato nuovo» maturò a mano a mano con l’andar del tempo, le generazioni divennero più consapevoli di una concezione di solidarismo sociale che, sul terreno politico, dovrebbe essere nello spirito della democrazia, perché come disse Bergson «la democrazia è essenza evangelica ed ha l’amore come motivo determinante» . Perciò il nostro patriottismo è un problema di coscienza. È la voce di Dio in noi che ci intima l’applicazione della legge e ci guida all’osservanza dell’ordine morale. È una norma etica, fondata sulla intuizione razionale immanente nel nostro spirito, ove arde come una fiammella; ma questo si applica a doveri civili e sociali, si aggiorna a mano a mano con lo sviluppo dei tempi, con l’evoluzione sociale e con la necessità di una certa «atmosfera psicologica». Perciò nei momenti più determinanti della nostra storia è doveroso fare un esame di coscienza. È lecito nei momenti di tensione economica per un cristiano sottrarre quei capitali e quei profitti che si accumularono durante il periodo di maggiore stabilità con la propria dedizione sì, ma anche con il lavoro altrui e con la protezione della legge e le provvidenze dello Stato ed in ogni caso nel comune sforzo della ricostruzione? È ciò conciliabile con la funzione doverosamente sociale della proprietà e della ricchezza? Invito voi, meglio, tutti gli italiani, a meditare su questa domanda ed a fare un esame di coscienza. È compatibile tutto ciò con i doveri della solidarietà nella comunità nazionale? È lecito imboscare le scorte, aumentare i prezzi in misura non giustificata rispetto al costo delle materie prime e di fabbricazione? È da uomini da preda, non da cittadini consapevoli, e molto meno da cristiani veri. Il governo farà, se il Parlamento vorrà, e perfezionerà, ove occorra, il suo organismo esecutivo. Ma non facciamoci troppe illusioni. L’esperienza passata e il carattere individualista del popolo italiano renderanno difficile la via, contrastata ogni misura. Io dico a coloro che temono tale asprezza: c’è sempre tempo di evitare la coazione delle leggi umane, quando si ascolti la voce della coscienza. Ecco perché l’atmosfera psicologica in cui la coscienza si risveglia ha una importanza enorme. Ecco perché è dovere delle classi e delle rappresentanze delle classi di agire e di espellere dalle proprie organizzazioni, o punire con sanzioni, coloro che degenerano nella funzione sociale e nella funzione economica. Ecco perché è necessario il vostro entusiasmo, o giovani; l’entusiasmo che viene dalla vostra età, la quale vi tiene ancora lontani dalle incrostazioni utilitarie della vita produttiva; voi che siete più anima e meno macchina e non avete ancora ambizioni politiche anche per una certa visione distaccata, per cui, senza sostare troppo, correte lungo il fiume della vita sapendo che l’avvenire è vostro. Se vi trovate dell’acqua stagna, se vi trovate nella palude putrida, avete il diritto ed il compito di scuotere le acque, di scuotere la coscienza. Vi domando, o giovani, di dare anche a noi, anziani, l’esempio del servizio disinteressato verso il paese; ed ai cultori delle discriminazioni eccessive, date, inculcate l’esempio di quanto preziosa sia la forza propulsiva e realizzatrice dell’unità e della compattezza. La società – osserva uno scienziato – si trova più difesa dal mondo cosmico nella parte corporea, che non dal mondo psicologico nella parte psichica. Nell’ambiente sociale si difende assai meglio il corpo dal mondo cosmico che la nostra coscienza dal mondo psichico. La pelle e le mucose proteggono il corpo dagli agenti fisici. La coscienza invece ha le frontiere completamente aperte ed è esposta a tutte le incursioni spirituali ed intellettuali dell’ambiente sociale. Ecco perché c’è la necessità della propaganda. C’è la necessità dell’esempio della forza organizzata che segue un ideale e milita sotto una bandiera. La società, e non faccio differenze se non per gradi e misure, va malauguratamente meccanizzandosi e la standardizzazione umana fa in molti paesi progressi, a danno dello spirito e della persona. Guai se noi non troviamo dei contrappesi a questi effetti della concentrazione economica e della vita produttiva meccanizzata. I contrappesi sono in coloro che si dedicano allo spirito, nei sacerdoti, nei filosofi, negli oranti e nei meditanti, negli idealisti e negli uomini benefici; ma soprattutto guai se non troviamo una compensazione nell’entusiasmo senza calcolo, nell’idealismo fervente dei giovani ancora illesi da questa macchina dell’attività sociale. Amici miei, Roma è la fonte del Cristianesimo; fonte perenne e viva. Guai alla nostra generazione se noi italiani del secolo XX, accampati con tutto il corredo della nostra esperienza secolare nei centri della cristiana civiltà, ridivenuti un popolo uno attraverso tante prove e con i mirabili sacrifici del nostro Risorgimento nazionale; guai se non trovassimo l’antidoto vitale che ci preservi dalla degenerazione e dal disfacimento. Preludio fatale del servaggio. L’attacco è formidabile, molteplice, subdolo, insinuante. Bisogna respingerlo, non semplicemente invocando misure governative, di stato, ma anche con la propaganda energica e chiarificatrice che possa illuminare i non consapevoli e bollare con l’infamia che meritano i subordinatori e i perfidi patrocinatori della fellonia. Come mai questa cartolina rosa, mandata agli ex-militari per avvertirli che in caso di richiamo per il completamento delle unità esistenti, nei limiti del trattato di pace, sarebbero destinati a tale reggimento, a tale città; come mai queste cartoline possono essere accusate di essere ordigno di guerra; o come mai coloro che si dicono partigiani della pace hanno osato suggerire ai destinatari di restituirle? Questo è negare alla patria il diritto di avere un esercito perfino nei modesti limiti concessi dal trattato di pace imposto dalle quattro Potenze vincitrici, compresa l’unione Sovietica, mentre si plaude alle immense armate popolari; ciò vuol dire negare alla patria una difesa necessaria qualora venisse attaccata. Partigiani della pace? Partigiani dell’invasione; partigiani della disintegrazione, nemici dell’Italia democratica e della sua indipendenza. Di fronte a tali tentativi è ora che stringiamo i denti, e che opponiamo la resistenza più accanita. Opponiamo la volontà ferrea e pubblicamente affermata di difendere il nostro paese nella solidarietà con i popoli liberi e secondo i patti sanciti dal Parlamento. Io ho fede in voi, o giovani, e non credo allo scetticismo che taluni degli anziani, o semi-anziani, rispecchiando il proprio interno smarrimento, attribuiscono a voi. Tutti noi vogliamo la pace e le stesse nostre misure modeste di difesa sono un provvedimento per la pace. La pace non ci stancheremo mai di cercarla, e volerla umanamente e cristianamente. Ma a chi parla e invoca il cristianesimo, rispondo che il cristianesimo è una concezione integrale: cristiano e sacro è il dovere di difesa. Cristiano è il nostro sforzo di alimentare, pur tenendoci lontani da ogni psicosi di guerra, lo spirito di fierezza e della resistenza degli italiani per il caso di attacco nemico. Cristiano è mantenere i patti solennemente, costituzionalmente sanciti. Cristiano è l’impegno di attuare e salvare la disciplina nazionale. Nella prima guerra mondiale i cattolici che pure in seguito al funesto dissidio fra Stato e Chiesa erano stati in gran parte tenuti lontani dalle pubbliche funzioni, talvolta perfino perseguitati, e sempre sottovalutati, fecero il loro dovere sulle Alpi, sul Carso, ovunque; e nella seconda guerra, pur diminuiti e mutilati nella loro libertà, si batterono in tutte le battaglie. Oggi che la patria è libera e democratica, che Chiesa e Stato indipendenti ciascuno nella sfera sua propria, hanno concordato costituzionalmente la loro azione nei settori comuni, la coscienza cristiana e democratica avrà delle esitazioni e delle debolezze? Non è vero, lo so; col vostro entusiasmo unitario, me lo dite. E so che voi giovani non volete dar rilievo ai vostri sentimenti religiosi, che per confermare con il sigillo di una convinzione profonda la vostra volontà di sacrificio; e voi sorelle, spose, madri future, andate incontro all’avvenire della vostra anima generosa, pronta a confortare e sostenere la maschia virtù dei vostri cari. Orsù, giovani, fatevi centro della solidarietà nazionale, siate di spirito largo e comprensivo verso chi, pur di diverso pensiero, milita sotto la bandiera della patria; siate energici, risoluti contro i seminatori di odio e di allarme. Guerra o pace? In verità io credo fermissimamente: pace. Io, il governo, la direzione del partito, tutti coloro che vi rappresentano e agiscono in vostro nome vogliono la pace, faranno il massimo sforzo per ottenere, per garantire e per consolidare la pace. Però, ripeto un pensiero a cui accennai altra volta: la pace bisogna meritarla perché non è semplicemente opera di uomo, ma bisogna invocarla e meritarla dalla Provvidenza di Dio. Ripeto, è la mia profonda convinzione e la mia sicura speranza. La Provvidenza ci darà la pace se saremo uniti, se faremo fronte contro i profittatori e i disintegratori, se difenderemo il popolo italiano dai seduttori, asserviti al bolscevismo straniero, se avremo fede in questo popolo, andando incontro ai suoi bisogni con ogni possibile provvedimento e con la massima generosità di spirito; anche se dovremo superare le nuove difficoltà della congiuntura internazionale per condurre a termine quelle riforme decennali che abbiamo iniziato con passo davvero giovanile. Soprattutto dovremo cercare di marciare avanti verso l’avvenire senza iattanza, ma con fermezza e senza paura. Ed eccomi alla questione che ho posto iniziando questo discorso. Forza del destino? No, forza consapevole della volontà, in collaborazione con i disegni di Dio. Ricordate il cieco [di] Bethsaida, nel racconto di S. Marco . Gli condussero un cieco perché lo guarisse. Ma Gesù non fece subito il miracolo, bensì prese il cieco per mano e camminando così, mano nella mano, lo condusse fuori della borgata. Qui avvenne la graduale guarigione. Al primo tocco il cieco vide in confuso gli uomini, come fossero alberi che si muovessero; al secondo tocco di Gesù egli vide chiaro. Era salvo! Ma egli – notate – ne era certo già prima ed aveva sperato efficacemente fin da quando si era incamminato; ecco perché sperare efficacemente vuol dire, giovani amici, marciare verso la luce e mettere la propria mano in quella di Dio. 