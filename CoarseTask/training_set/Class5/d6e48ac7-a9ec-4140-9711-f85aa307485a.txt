Sono felicissimo di vedervi qui verso la fine del mio soggiorno in questo magnifico Paese, la cui accoglienza così calorosa mi ha profondamente commosso. Desidero esprimere in vostra presenza la mia riconoscenza più sincera per tutte le attenzioni di cui i miei collaboratori ed io stesso siamo stati fatti segno da parte delle loro Maestà, del maresciallo Papagos e degli altri membri del Governo, nonché della municipalità di Atene. Il mio soggiorno qui rappresenta una esperienza indimenticabile. Sono stato colpito non soltanto dalla maestà della Grecia antica e dalla bellezza incomparabile e tipicamente mediterranea del paesaggio, ma, oserei dire, anche e soprattutto dallo slancio vitale del popolo greco e dalla sua volontà evidente di tenere, nel quadro del mondo libero, il posto al quale ha diritto per le sue tradizioni e per le sue alte qualità di coraggio e di operosità. Nel comunicato diramato alla stampa troverete la traccia dei principali argomenti trattati nel corso dei colloqui che ho avuto l’onore e il grande piacere di avere con il maresciallo Papagos e il ministro Stephanopoulos . Troverete anche una definizione chiara dello spirito di completa lealtà e comprensione da cui i nostri colloqui sono stati ispirati. In questo spirito abbiamo fatto un completo giro d’orizzonte ed abbiamo avuto la soddisfazione di constatare ancora una volta che l’Italia e la Grecia perseguono lo stesso scopo di pace e di collaborazione internazionale nel quadro del Patto atlantico. Più particolarmente, abbiamo parlato della situazione nel settore del sud-est europeo e del Vicino Oriente. A questo proposito ho francamente esposto l’atteggiamento dell’Italia che può essere così riassunto: «l’Italia è favorevole a qualsiasi intesa difensiva che nel quadro del Patto atlantico possa aumentare l’efficacia della difesa del mondo libero. È per questo ch’essa crede suo dovere sottolineare ai suoi amici l’esistenza di uno stato di fatto alla sua frontiera orientale che, al di fuori della volontà italiana, è nocivo al consolidamento della difesa comune. L’Italia è sempre pronta a tendere la mano alla Jugoslavia con la quale ha tante possibilità di intesa e di collaborazione per il benessere economico comune. Ma per poter collaborare occorre attendere una soluzione equa della divergenza che ci separa» A questo punto De Gasperi ha spiegato che non esiste un mutamento nell’atteggiamento italiano riguardo all’eventuale conclusione di un’intesa jugogreca-turca. Egli ha detto che potrebbe ripetere al riguardo oggi quanto già disse in una riunione a porte chiuse della NATO e quanto disse a Stephanopoulos nel loro primo incontro: Di principio non siamo contrari, ed anzi riconosciamo il valore di una tale intesa. Il nostro atteggiamento è assolutamente logico e conseguente. […] Abbiamo anche considerato gli interessi comuni della Grecia e dell’Italia e del Medio Oriente, di fronte ai quali i due paesi hanno una posizione analoga a causa dei loro legami storici con tutti i Paesi bagnati dal Mediterraneo e per le collettività italiane e greche che hanno ivi contribuito in misura tanto larga al benessere e allo sviluppo di questi stessi Paesi. E che rappresentano un elemento di stabilità e prosperità. L’Italia come la Grecia ha ogni interesse a favorire in questo settore soluzioni che, conciliando l’evoluzione naturale dei Paesi con le esigenze della sicurezza comune, possano creare le condizioni necessarie per una cooperazione fondata sulla fiducia reciproca. Quanto alle relazioni economiche fra i due Paesi, sono stato felice d’aver potuto constatare anche sulla base di dichiarazioni di personalità responsabili elleniche, che la collaborazione tecnica tra l’Italia e la Grecia si è sviluppata finora nel modo più favorevole. Ciò consente di prevedere una durevole collaborazione, durevole nel settore tecnico oltre che in quelli commerciale e finanziario. In questo spirito, una delegazione italiana sarà ad Atene il 19 gennaio per iniziare conversazioni relative alla collaborazione economica e per giungere alla conclusione di un nuovo accordo commerciale che ne sarà la prima realizzazione pratica. I rapporti culturali tra i nostri due Paesi sono per tradizione felicissimi. Sono certo che avranno un nuovo impulso con l’istituto di cultura che ho inaugurato stamane e che possiede una biblioteca già molto frequentata. D’altra parte, i nostri istituti universitari in Italia sono frequentati da un numero sempre crescente di studenti greci che siamo felici di accogliere fra noi. L’esposizione d’arte moderna italiana che si aprirà prossimamente in Atene, come l’esposizione d’arte moderna greca che sarà organizzata in Italia, daranno agli ambienti artistici dei due Paesi l’occasione di stabilire nuovi legami. «Concludendo, voglio dirvi molto sinceramente che la mia visita in Grecia è stata per me di una utilità molto grande. Dopo i contatti avuti recentemente a Roma con il ministro degli Esteri turco, gli scambi di vedute col maresciallo Papagos e con il ministro Stephanopoulos hanno contribuito a rafforzare la mia convinzione che l’Italia, la Grecia e la Turchia stabilendo tra loro una collaborazione prettamente amichevole, non servono soltanto i loro interessi particolari, ma anche la causa della pace e della stabilità nel mondo libero. Ecco perché noi consideriamo non come semplice cerimonia il fatto che io ho pregato il maresciallo Papagos di continuare quest’opera di buona volontà in una sua visita a Roma, ove saremo felici di riceverlo come l’illustre rappresentante di un popolo amico». 