Amici di Bolzano, la vostra impresa è impresa di solidarietà degli individui e solidarietà di gruppi etnici entro lo Stato. Lo Stato ha l’obbligo di riunire questo sforzo conciliativo e di impegnarsi perché superando il passato si venga ai fatti e alle imprese. Ringrazio l’oratore di lingua tedesca per le sue espressioni di lealtà; la lealtà che chiede uno Stato democratico è la lealtà ragionevole e dignitosa nella libertà e nella eguaglianza giuridica. Ho visto alla mostra gli Statuti dell’antica Fiera di Bolzano e del cosiddetto Magistrato mercantile del ’600. Tutti i partecipanti potevano usare della loro lingua, come dice il regolamento, secondo il bisogno e la convenienza di ciascuno. Così anche oggi lo Stato e la maggioranza hanno il dovere di fissare e di riconoscere il diritto alla equiparazione linguistica. Alla minoranza spetta rivendicarne il diritto, qualora venisse intaccato. Ma, nella vita pratica ed economica e nei rapporti sociali, quello che decide è il costume che si dirige secondo i bisogni e le abitudini dei singoli proprio come presso il Magistrato mercantile di una volta. Ogni atto che, dimenticando le discordie del passato, crea le condizioni della vitalità presente, è una prospettiva di un migliore avvenire. In questa grande zona montana quasi sfidando i pericoli degli imperialismi che furoreggiano nel mondo, noi diamo prova di essere più indenni e di pensare a ciò che dovrà essere il mondo dei nostri figli. Anche l’autonomia va intesa così. Non può essere un accomodamento nell’egoismo e nel particolarismo locale, ma l’utilizzazione delle energie del popolo e della natura per creare un migliore avvenire per la solidarietà dei popoli liberi. 