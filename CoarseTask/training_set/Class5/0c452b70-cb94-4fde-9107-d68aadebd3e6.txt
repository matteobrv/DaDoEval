Si vota per un regime di libertà e di autodisciplina, base indispensabile della ricostruzione e della giustizia sociale. Lavoratori, la nazione potrà assicurarvi pane e lavoro solo se sarà indipendente ed amica dei popoli democratici. La Democrazia cristiana è il partito del popolo minuto che ripudia ogni spirito di fazione e marcia verso le riforme per la giustizia sociale. Vogliamo la pace e la ricostruzione. Non siamo servi dell’America e non osteggiamo la Russia, ma difendiamo l’Italia e vogliamo la cooperazione internazionale dei paesi liberi. Siamo conservatori solo per conservare le linee essenziali della nostra civiltà italiana e cristiana, ma siamo innovatori perché tendiamo ad una migliore distribuzione della proprietà e degli strumenti del lavoro. Ogni riforma politica e sociale è efficace e duratura solo se l’ambiente in cui si attua è moralmente sano. Solo il cristianesimo conserva, come il sale, la morale di un popolo. [Il giornalista de « Il Popolo» al quale il presidente affidava il messaggio chiedeva se De Gasperi prevedeva che le elezioni si sarebbero svolte nella calma]. Penso di sì; il popolo mi è parso in questa campagna più maturo che mai per l’esercizio della sovranità. La violenza sarebbe l’antidemocrazia ed in tal caso il governo ha il dovere di intervenire. Ma sono certissimo che non ve ne sarà bisogno. 