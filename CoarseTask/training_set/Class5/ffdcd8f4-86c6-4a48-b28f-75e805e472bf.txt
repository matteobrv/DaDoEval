Onorevoli senatori, è mio dovere informare il Senato che siamo in conversazione, sugli avvenimenti di Trieste, con i governi di Londra e di Washington, che le conversazioni, dopo un nuovo colloquio avuto dal nostro ambasciatore a Londra col ministro Eden e dopo altri colloqui avuti dal nostro ambasciatore Tarchiani al Dipartimento di Stato, permettono di ritenere che si facciano buoni progressi. Non è naturalmente possibile, in questo momento, che io entri in dettagli e che dia informazioni su conclusioni che non sono ancora raggiunte. Vorrei cogliere l’occasione, con riferimento agli incidenti avvenuti il 20 marzo a Trieste, per constatare quello che è troppo evidente, cioè che le nostre informazioni sono diverse da quelle di cui si è valso il ministro Eden per le sue recenti dichiarazioni alla Camera dei Comuni. L’aver io seguito gli avvenimenti quasi di ora in ora, per mezzo di comunicazioni immediate con le autorità locali, mi dà il diritto di ritenere che le informazioni esatte siano le mie. Disgraziatamente è risultato che mancò la sensibilità necessaria per tenersi in contatto con l’opinione pubblica e con i partiti della maggioranza amministrativa che, anche dopo i dolorosi incidenti e dopo gli scontri, tentò subito di ritrovare una onorevole intesa con le autorità militari. Non dubito che la verità, dopo il ritorno alla calma e al di fuori di ogni questione di prestigio, si farà strada e verrà accertata. Ma, onorevoli senatori, al di là degli accertamenti e delle sanzioni, oggi bisogna che amici ed avversari si convincano di una verità sempre ribadita: la questione di Trieste è una questione nevralgica che tocca da vicino i nervi e il cuore della nazione. (Approvazioni). Non ho bisogno di riferirmi ad un episodio che credo i giornali abbiano toccato durante la mia visita in Calabria. Persino in coloro i quali sono sotto la minaccia di rovine, che toccano la loro esistenza, ho trovato questo senso di solidarietà per la questione di Trieste in una misura che mi ha altamente commosso: quel piccolo paese montano, in pericolo di essere sommerso, aveva una raccomandazione sopra ogni altra da fare al presidente del Consiglio, dopo quella più urgente e naturale dei soccorsi necessari: ricordatevi di Trieste! Questo fatto bisogna constatarlo a nostra consolazione e bisogna affermarlo anche nei confronti dell’estero, dove alcuni hanno avuto la sfrontatezza di dire che le agitazioni, le manifestazioni sono state preparate e volute dal governo italiano, semplicemente per misure tattiche, e con un occhio alle elezioni. Soprattutto non è vero quel che dicono certi giornali jugoslavi (non voglio accusare tutta la stampa jugoslava); non è vero che il governo italiano abbia cercato o promosso conflitti. Siamo stati prudenti nella preparazione alla riunione per la celebrazione del 20 marzo; abbiamo sempre avuto la massima preoccupazione perché incidenti non venissero a turbare i rapporti con la Jugoslavia. Posso affermare con tranquilla coscienza che se avessimo potuto dire la nostra parola chiarificatrice e conciliatrice in tempo, i guai maggiori sarebbero stati evitati. Non si è permesso che ciò facessimo. Evidentemente alcuni organi delle autorità di Trieste non hanno avuto il senso della responsabilità che era necessario né la dovuta sensibilità. Non voglio dire parole amare in un momento ancora agitato, ma tutti debbono persuadersi che questa non è una piccola questione sentimentale su cui si possa passare all’ordine del giorno: bisogna risolverla e la si può risolvere in piena armonia col nostro diritto e con il principio ammesso e proclamato dagli stessi Alleati, e nel leale rapporto dell’alleanza atlantica. Respingo anche l’accusa mossaci da parte jugoslava di non aver dimostrato buona volontà e spirito conciliativo in recenti conversazioni. In verità il governo italiano deplora qualunque eccesso, ovunque sia avvenuto ed avvenga, ma tutti debbono sapere che non c’è in questione semplicemente il prestigio di questa o di quella autorità, ma sono in questione soprattutto il diritto e la dignità e la fierezza di una intera nazione. (Vivi applausi dal centro). Delle dichiarazioni dell’onorevole Eden voglio sottolineate soltanto l’accenno fatto dallo stesso ministro ai Comuni all’amicizia italo-inglese. Noi vogliamo questa amicizia con costanza e con sincerità e deploriamo ogni eccesso ed ogni parola contro di essa. Ma è appunto in nome di questa amicizia, di questa alleanza che chiediamo uno sforzo comune di comprensione e di decisione. Io spero che il nostro appello verrà accolto con lo stesso spirito di lealtà con cui viene fatto: ciò servirà anche a rinnovare su basi di dignitosa intesa la collaborazione tra le autorità di Trieste e a portare calma e fiducia negli animi giustamente preoccupati degli italiani. La nazione, nel problema di Trieste, si schiera in un fronte unico. Il governo sa che questa è la sua forza e desidera vivissimamente che questa unità non venga turbata da dimostrazioni particolaristiche o di parte. Giacché ho la parola per questa breve comunicazione, debbo dare purtroppo al Senato un’altra notizia, di altra natura, ma purtroppo gravissima, che mi è pervenuta poco fa. Permettetemi di leggervi i telegrammi che mi sono pervenuti. «Ore 12,30 circa in Mignano Montelungo provincia di Caserta causa scoppio natura imprecisata et conseguente frana» – pare trattarsi di anidride carbonica esplosa in una galleria presso il fiume Volturno, lunga 4 chilometri e 600 metri – «rimanevano bloccati nella costruenda galleria impresa Farsura che esegue lavori per conto della SME 70 operai». Questa squadra di operai lavorava, sembra, ad 800 metri di profondità circa e veniva investita dallo scoppio del gas. Complessivamente sono stati estratti 5 operai già deceduti e 22 con sintomi di asfissia ricoverati all’ospedale di Venafro ed in gran parte fuori pericolo, ed altri con prognosi riservata. Da parte di Mignano mi giunge notizia che i morti sono 20 e 30 i feriti. (Il presidente, i senatori ed i membri del governo si levano in piedi). Il governo farà tutto quello che è possibile. Ha inviato sul luogo subito il ministro dell’Industria. Credo però di non trovare parole sufficienti per esprimere la costernazione in cui ci mette una simile notizia. Tutto quello che potrà essere fatto per le riparazioni, tutto quello che potrà essere fatto per le famiglie, sarà fatto. E sono certo che il Senato ci conforterà in questa opera di riparazione. 