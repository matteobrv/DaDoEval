Noi intendevamo partecipare a questo dibattito. Avremo agio, e purtroppo il dovere, di affrontare ancora questi problemi a mano a mano che ci si presenterà una possibilità di soluzione per la prossima assemblea dell’ONU. Poiché tuttavia sono stati mossi attacchi che riguardano i rapporti tra il ministro degli Affari Esteri e la solidarietà e corresponsabilità del Consiglio dei ministri e mia , devo dichiarare nettamente che l’atteggiamento del Consiglio dei ministri è stato così chiaro, che rendeva e renderebbe superflua ogni mia ulteriore dichiarazione su questa solidarietà. Ma poiché l’onorevole Russo Perez ha equivocato sul comunicato che rendeva conto della decisione del Consiglio dei ministri, quasi che esso fosse redatto in modo da sconfessare l’opera del ministro Sforza a Londra, e quasi che fosse in esso una prova o almeno un indizio notevole di dissenso fra me, il Consiglio dei ministri e l’onorevole Sforza, mi basta rilevare un fatto: il comunicato è stato compilato e steso dal ministro Sforza e da me, insieme. Riguardo alla tutela dell’onore, mi rincresce di non aver avuto occasione di incontrare il collega Cuttitta , al quale mi ero proposto di parlare ieri, per dirgli come trovavo fuori di luogo la ripresa di una polemica così antipatica, come quella ispirata dall’accenno fatto a Churchill. Fuori di luogo, perché la cosa è stata cancellata totalmente nei rapporti personali fra Churchill e Sforza. Quando nell’ottobre del 1947 l’onorevole Sforza fu invitato dal governo inglese a visitare Londra, in quell’occasione vi furono degli amici comuni che desiderarono un incontro fra Churchill e Sforza. In questo incontro Churchill, dopo uno scambio di idee di carattere politico generale, con un nobilissimo gesto, tenne a dire che era dolente delle espressioni usate. Voi mi direte: perché non l’avete detto prima, perché non l’avete rivelato? Confesso che anche io personalmente non avrei consigliato questo al ministro Sforza. Mi pareva ovvio che non si dovesse rinfrescare questo incidente per ragioni polemiche, e mi rincresce che l’abbia fatto l’egregio collega monarchico. Ma l’onorevole Sforza non lo ha fatto perché, fra tante virtù e tanti difetti, ha la forza di non reagire quando si sente sicuro nella propria coscienza. Le dichiarazioni dell’onorevole Russo Perez contengono la minaccia di un movimento di carattere nazionalistico che inciderebbe nella compagine del partito di maggioranza o in genere nella composizione del governo, agitando le fantasie di una nuova revanche con uno stile che appartiene al passato. russo Perez. Né minacce, né revanche. De GasPeri. Mi pare che i termini delle sue parole non abbiano bisogno di essere precisati. Le dirò questo, onorevole Russo Perez: il problema coloniale è certamente uno dei problemi difficili che il governo ha da risolvere. L’abbiamo visto dalle singole fasi che abbiamo attraversato: è un problema complesso, che è tutt’altro che da risolversi secondo le alternative semplici che si sono qui presentate! Basterebbe leggere attentamente il resoconto della discussione all’ONU per comprendere le difficoltà e le complessità ogni giorno cangiantisi. Ed è per questo che il ministro Sforza, a proposito del suo compromesso, dice che, nelle ragioni e soprattutto nello spirito che l’hanno promosso, esso è un contributo alla soluzione. Altre soluzioni potranno presentarsi o essere promosse. Noi tendiamo a risolvere la questione il più possibile nell’interesse del paese. Questo faremo e assumeremo le nostre responsabilità dinanzi al Parlamento. E stia tranquillo l’onorevole Russo Perez, non pensi al passato. A questo riguardo siano abbastanza attenti a tutto ciò che avviene e che può avvenire! Siamo abbastanza circospetti e coscienti dell’interesse della nazione per assumere tutte le responsabilità delle nostre azioni e per avere il coraggio di difendere, non solo dinanzi al Parlamento, ma anche dinanzi al popolo, le nostre azioni! (Vivi applausi al centro!). 