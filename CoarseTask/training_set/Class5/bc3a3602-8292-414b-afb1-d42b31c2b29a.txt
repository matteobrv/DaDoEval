Il presidente del Consiglio ha iniziato il suo discorso richiamandosi a quanto disse a Firenze, il 12 aprile del 1948 . Egli ha respinto l’accusa dell’estrema sinistra, secondo cui la Democrazia cristiana avrebbe abusato della maggioranza conseguita nelle passate elezioni. Non è vero perché, a differenza di quanto è accaduto e accade nell’URSS e nei paesi satelliti, mai abbiamo preteso il monopolio del potere: abbiamo diviso il governo con gli altri partiti, fin quando essi hanno voluto resistervi. Non esiste un monopolio del partito di maggioranza e del potere. Non abuseremo mai, come invece ne hanno abusato in tutti i paesi i comunisti, che piano piano e certe volte non tanto piano, eliminano da ogni potere tutti gli altri partiti. La prova è stata fatta. L’on. De Gasperi ha ricordato che, alla morte di Stalin, in sole due ore si è proceduto al cambiamento del governo e alla sostituzione di tutti i più alti dirigenti dello Stato, delle forze armate, del partito, dei sindacati. Nei paesi comunisti l’alternativa è spesso fra il potere e la prigione. Forse è questa l’alternativa che Nenni e i comunisti propongono al nostro paese: l’alternativa della prigione? La legge elettorale ha lo scopo di salvaguardare il sistema di democrazia, di libertà, instaurato in Italia. Essa permetterà di costituire una maggioranza, alla quale possono partecipare, se vogliono, i quattro partiti democratici. Perché solo quattro partiti? Perché essi hanno un punto di partenza comune, cioè: il sistema democratico all’interno e la collaborazione con i popoli liberi in politica estera. Questa base comune è avversata e messa in pericolo dai socialcomunisti, dai monarchici e dai missini. Fra i quattro partiti di centro, invece, sulle più grosse questione si va d’accordo, o almeno si può fare un tratto di strada insieme, senza che ciascuno tema di essere attaccato alle spalle dall’altro. Se c’è una legge onesta, liberale, che spoglia dall’esclusività del potere, è proprio questa legge elettorale. Dopo cinque anni la propaganda dell’opposizione attribuisce al governo di aver fatto a suo tempo promesse, che invece non furono formulate, o maggiori di quelle che in realtà furono fatte, per poter dire che non sono state mantenute. Io nel ’48 parlai con prudenza e onestà. Dissi che le riforme bisognava farle man mano che si consolidava la base economica; è necessario che lo Stato intervenga con tempestività e misura per una più equa distribuzione della ricchezza fra le classi, specie per gli operai e i contadini. A questo punto il presidente del Consiglio ha citato le cifre che dimostrano i risultati della politica sociale del governo nei cinque anni della sua attività: abbiamo l’orgoglio di poter affermare che abbiamo mantenuto le promesse. Certo, l’opposizione è più facile, specialmente quando si dice sempre di no; mentre è chi fa che può sbagliare. In particolare, l’on. De Gasperi, cifre alla mano, ha rivendicato la politica di ferma difesa della lira, politica che è valsa ad equilibrare i prezzi e a salvaguardare il valore reale dei salari. Il presidente del Consiglio ha quindi riaffermato i risultati ottenuti nella politica economica e sociale, con particolare riferimento alla valorizzazione e all’incremento dell’agricoltura, alla riforma agraria, alla legge per la montagna, all’incremento della produzione e dell’occupazione, alla lotta contro la disoccupazione, alla Cassa del Mezzogiorno, allo sviluppo del programma edilizio. Ma qui l’on. Roveda , proprio qui, in Piazza della Signoria, il 1° maggio ha detto, sentite che parole: l’on. De Gasperi sarà chiamato dal buon Dio, e speriamo presto, per scontare (lo dice lui) tutti i peccati commessi in danno del popolo italiano. De Gasperi ha fatto una politica antisociale e antipopolare, una politica di sfruttamento e di miseria che potrebbe portare alla distruzione del paese. Quel giorno io ero a Torino ed ho potuto assistere dalle finestre della Prefettura al passaggio del corteo del 1° maggio. Non ho mai visto tanta gente motorizzata come quel giorno lì. Naturalmente si potrebbe rispondere che si tratta del progresso, ma è sempre un sintomo. Io rispondo all’on. Roveda e da buon cristiano gli auguro che si converta e viva; che si converta perché il buon Dio, quel buon Dio che egli invoca come punitore per me, gli perdoni tutte le menzogne che dice, perché io sono persuaso che egli lo fa per ragioni di servizio. Proprio a testimonianza del progresso conseguito in questi anni dall’economia italiana, l’on. De Gasperi ha citato le cifre riguardanti l’incremento delle fonti di energia, incremento che è decisivo per tale valutazione. La produzione dell’energia elettrica è stata infatti raddoppiata, quella del metano, da zero, è giunta ad un miliardo e mezzo di metri cubi; quella dell’acciaio è aumentata del 50% ed ha superato i tre milioni di tonnellate; quella delle raffinerie si è quintuplicata; la siderurgia è stata completamente rinnovata; sono stati erogati 600 miliardi per la riattrezzatura industriale. La produzione meccanica è aumentata complessivamente del 30%, l’industria meccanica è stata riconvertita. Si produce oggi molto di più ed a costi molto più bassi dell’anteguerra. Nel campo della protezione sociale e della difesa del lavoro e dei salari, i risultati conseguiti sono dovuti al governo e alla maggioranza parlamentare e non certo come pretende la Cgil esclusivamente all’azione dei sindacati. Ed ora parliamo della pace. I comunisti dicono nei loro manifesti che, se si vuole la pace, occorre votare per il Pci, come se gli aggressori in Corea e nel Laos fossero democristiani o saragattiani. Circa l’idea di un incontro a cinque, l’on. De Gasperi ha ricordato come egli, già nel 1950, al Senato, fece presente che lo Statuto della Organizzazione delle Nazioni Unite impegna gli Stati membri a mantenere la pace e la sicurezza e a prendere, a tal fine, efficaci misure collettive per la rimozione delle minacce di guerra. In Corea abbiamo l’esempio delle nazioni dell’ONU che si battono per respingere la aggressione. Ma ora dico per la prima volta in pubblico un’altra cosa, dopo tanti anni. Siamo stato dipinti come uomini che per fanatismo anticomunista, per passione clericale, ce la siamo presa contro la Russia e non abbiamo perciò trovato la strada della pace. Naturalmente il grosso pubblico può facilmente dimenticare il corso delle cose. Ma io sono qui a ricordare che nel 1945, ero allora ministro degli Esteri, dovemmo constatare che nelle trattative che allora si facevano per la pace, la Russia era contro l’Italia ed era il vincitore più duro e che imponeva le condizioni cosiddette punitive. Abbiamo visto con enorme dispiacere che non riuscivamo a dare una diversa idea ai potenti russi. Nemmeno il fatto che allora c’era Togliatti al governo aiutava ad uscirne fuori. Ed allora per cercare di ottenere dalla Russia delle condizioni di pace più possibili abbiamo fatto questo tentativo. Abbiamo detto: se noi otteniamo per merito della Russia una pace onesta, noi ci impegniamo a non entrare mai in nessuna coalizione offensiva contro la Russia e a mantenerci in pace. Questi passi sono stati ripetuti più volte. Io stesso ho personalmente discusso con Molotov intorno a questo argomento e l’effetto è stato negativo. La Russia ha voluto le riparazioni, la Russia le ha imposte e le ha volute a tutti i costi, la Russia ha voluto parte della flotta, soprattutto la Russia ha promesso a Tito la Venezia Giulia, ha voluto dare a Tito tutta l’Istria e gli avrebbe dato anche Trieste, se all’ultimo momento agli altri alleati non fosse riuscito di creare quell’espediente temporaneo, provvisorio, chiamato il Territorio libero, che ha avuto almeno in quel momento il risultato di salvare Trieste, che non è stata sommersa nella parte ceduta alla Jugoslavia. Tutto ciò, amici miei, accade quando i comunisti erano ancora al governo, quando non c’era ancora il Piano Marshall, quando dall’America avevamo soltanto gli aiuti, i soccorsi immediati del Piano UNRRA, tutto questo è avvenuto nonostante i nostri sforzi per la pace. E oggi i comunisti invece che lamentarsi con la loro grande protettrice la Russia, che ci ha trattato così male, oggi difendono il contegno dell’URSS e attaccano noi e rovesciano contro noi ogni colpa, contro di noi che abbiamo fatto il massimo sforzo per la pace. Non starò qui ad elencare tutti i torti che i russi ci hanno fatto finora, non solo per la questione di Trieste e per la questione delle colonie, ma anche per la nostra partecipazione all’ONU, partecipazione per la quale la Russia è stata la nostra prima avversaria. Con tutto ciò noi non siamo qui a promuovere guerre o a invocare pericoli di guerra, noi siamo per la pace e vogliamo difendere la pace. E se vi sarà un gesto serio per la pace, non quello della propaganda che fanno i nostri comunisti per le piazze, noi saremo d’accordo con chi cerchi in tutti i modi di cominciare a discutere seriamente. Ma la pace vuol dire inevitabilmente non sparare, non fare la guerra; bisogna dunque cominciare a cessare i combattimenti; poi, un po’ alla volta, quando si sia realizzato un armistizio, anche gli altri problemi saranno affrontati e risolti. Con questo spirito siamo pronti a collaborare come abbiamo già detto in sede di NATO, però non vogliamo lasciarci giocare, bisogna che l’esercito abbia tutto quello che è necessario per difendere il nostro paese. Sentiamo dire dai comunisti che l’Italia non ha bisogno di essere difesa perché non sarà mai attaccata, diciamo: tanto meglio, ma rispondeteci: se fosse attaccata da chiunque, anche dalla Russia, voi comunisti sentirete il vostro dovere d’italiani di battervi per difendere la patria? Questa risposta non è mai venuta. In verità adesso Nenni comincia a dire che per conto loro la difesa della patria la farebbero, ma in un caso solo: quando attaccata fosse direttamente l’Italia soltanto. Che se invece l’Italia venisse coinvolta nel conflitto generale, allora no, nessuna difesa atlantica. Come se non fosse vero che la neutralità di cui parla Nenni in realtà non esiste. E sapete a chi era andato a dirlo recentemente Nenni, prima che Stalin morisse? A Stalin. E Stalin ha fatto finta di non capire e ha domandato a Nenni: «non capisco bene che cosa intendete quando parlate di neutralità dell’Italia». Nenni ha risposto: «intendo dire la neutralità garantita da una parte dalla Russia e dall’altra dall’America, una neutralità come quella della Svizzera». E Stalin dà questa lezione a Nenni: «l’Italia è un paese troppo grande, ha una storia troppo illustre per potersi trattare così ed essere oggetto di contrattazione tra diversi Stati». Il che voleva dire: dovete difendervi se sarà necessario in ogni caso. In ogni caso dovrete avere una politica propria – voleva dire una politica favorevole ai sovietici – ma comunque si tratta di un concetto ben diverso da quello al quale Nenni aveva accennato. Vi confesso che quando si tratta di rispondere ai fascisti io sono molto imbarazzato a polemizzare: non so proprio cosa dire, specialmente quando si tratta di giovani o di ex giovani che vengono dalla Repubblica di Salò come l’on. Almirante. Come si può proiettare su questa nostra fertile Italia, oggi risuonante di iniziative, piena di vive energie, la tragica ombra insanguinata della Repubblica di Salò, non riesco proprio a capire. Questo non tocca la coscienza degli uomini e meno ancora i combattenti; anzi per i combattenti, che hanno lottato in buona fede abbiamo provveduto presentando al Parlamento due leggi: una in favore dei mutilati, l’altra per le pensioni agli appartenenti alla milizia. Abbiamo così dimostrato che passiamo sopra titoli e nomenclatura e guardiamo solo all’uomo e alla sua coscienza. Graziani recentemente in una intervista esalta la tradizione delle armi e dei combattenti. E poi aggiunge il solito dispregio per noi politici. «Qualunque cosa possono aver detto o dire, sono piccoli uomini (e De Gasperi commenta: i grandi sono loro), sono piccoli uomini che non hanno mai capito nulla dell’ultima moderna storia». È il demagogo sorto alla politica attraverso il disfattismo nero o rosso che sia ma soprattutto che egli possa dire che siamo noi, che non abbiamo capito la storia e rivendicare per la sua parte di averla capita, è veramente presunzione enorme che fa torto soprattutto al popolo italiano; giacché essi presuppongono mancanza di intelligenza nel nostro popolo. Graziani dice che la Repubblica di Salò fu la Repubblica dell’onore. Onore di venir meno al giuramento prestato al Re per restare fedeli al giuramento prestato a Hitler e al nazismo? Onore sarebbe quello di ammettere di essersi sbagliati, anche nel confronto con l’alleato nazista, verso il quale si credette di avere un debito d’onore. Vi darò un esempio, una delle tante prove documentarie e documentabili, che vengono alla luce attraverso i documenti diplomatici: è più che comprovato che Hitler e Ribbentrop avevano il fermo proposito di annettersi definitivamente l’Alto Adige, il Trentino e la Venezia Giulia, ed è storico che in realtà dal 1943 in poi in questi territori i tedeschi e i nazisti vi avevano assunto ogni potere reale, lasciando alla Repubblica di Salò solo qualche apparenza. Nessun dubbio ormai che in caso di vittoria nazista Trento e Trieste sarebbero state per sempre perdute dall’Italia. Ma come i neo-fascisti hanno il coraggio di rimproverare a noi di non aver ancora recuperato definitivamente quello che essi hanno perduto? Concepiamo anche nei rapporti internazionali una funzione di avanguardia, ma i giovani debbono conoscere la storia per sapere dove conduce l’avventura. Ed ora fiorentini sentite pure anche le altre campane. La nostra campana, dopo cinque anni, vi ha fatto risuonare la voce della verità. Ed oggi vi chiama a raccolta perché deliberiate come i vostri padri, con il vostro voto, sul vostro Parlamento, sul vostro governo, sul destino del vostro paese. L’avvenire è nelle vostre mani, è affidato al vostro senso cristiano della vita, al vostro amore per la patria. Il 7 giugno il popolo italiano si leverà in piedi e salverà la democrazia. Fiorentini, in alto le bandiere, in alto i cuori: sono certo che voi parteciperete alla vittoria; Viva l’Italia. 