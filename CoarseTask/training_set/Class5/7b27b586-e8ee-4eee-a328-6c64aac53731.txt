Caro Pella, ti ringrazio della tua lettera del 12 corrente con l’allegata ampia relazione relativa all’attività svolta dal tuo Ministero in riferimento all’esecuzione dell’art. 78 del Trattato di Pace. Mi rendo conto delle difficoltà e della mole di lavoro che questo settore comporta. D’altra parte, considerata la urgenza assoluta di definire e poiché dalla relazione risulta esplicitamente che la mole del lavoro è superiore alle sia pur valide forze del personale di cui l’ufficio competente dispone, ti prego vivamente di voler fare opportunamente rinforzare i servizi interessati, come del resto viene nella relazione prospettato, affinché essi possano accelerare l’adempimento del nostro impegno. 