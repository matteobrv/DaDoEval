Non possiamo fare il programma del partito né parlare di tutti i problemi in una risoluzione. Il più grave scoglio lo mette avanti Fanfani quando invoca un maggior controllo della Dc nel governo (si accrediterebbe la diceria del governo «ombra» il quale, in Inghilterra, è quello di opposizione). Analizza lo stile, il tono, il temperamento della politica estera che non è legata alla persona ma ha una sua linea che viene realizzata con lo stile e il tono della persona che vi è preposta. Ciò dice per rispondere a Fanfani per dire che occorre procedere con molta prudenza nei rapporti col governo. Il partito deve occuparsi – lui – del paese, delle zone che gli sono affidate, della preparazione dei programmi da affidare al governo per la realizzazione e di fiancheggiarlo e aiutarlo nell’attuazione – lo ha sostenuto ieri e lo sostiene oggi – (Scelba protesta? Il governo e il partito devono procedere di pari passo e in stretto accordo). De Gasperi sostiene il suo punto di vista ancorché la Direzione non voglia assumersi tutte le responsabilità delle manovre tattiche parlamentari. Gli errori del governo sono davanti alle persone non ai programmi. Non c’è altra possibilità di fare altro governo negoziando con i monarchici. […] Ripropone il suo testo per dimostrare che è quanto mai corretto e che cautela bene la Direzione nei confronti del governo. Ripropone all’approvazione della Direzione il testo riveduto, con gli emendamenti proposti stamattina, della risoluzione da dare alla stampa. Spiega un passo del punto 7 il quale vuole significare – a salvaguardia della linea del partito – che la Dc nell’appoggio del governo mescola i voti suoi con quelli dei monarchici per una ragione tattica la quale non compromette il partito su impostazioni programmatiche concordate che non ci furono e non ci sono, ma che è dettata dal fatto che il governo è nato senza una maggioranza precostituita. […] Se voi mi liberate dalle preoccupazioni che il partito abbia bisogno di indicargli una linea, sono ben lieto di correggere le mie valutazioni e rivedere il mio pensiero. […] Riprende il tema delle questioni di Trieste ingrandendolo [omissis] nella situazione internazionale è a noi assolutamente sfavorevole e invece favorevole a Tito. Di fronte a questo, credete che la Dc si esponga troppo a pronunciarsi sulla conferenza a cinque? Propone una nuova formulazione . 