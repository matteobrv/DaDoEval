L’on. De Gasperi ha iniziato ricordando che dal 24 maggio 1951, quando parlò a Bologna , alcune questioni soprattutto di politica internazionale si presentavano già nei termini nei quali si presentano oggi. Se egli deve ribadire alcuni punti, se deve precisare dei fatti, è per rispondere alle accuse degli avversari. Voi permetterete quindi che io precisi i nostri concetti e il nostro programma, proprio nella dialettica, nella polemica con gli avversari. La prima risposta dell’on. De Gasperi è stata rivolta al senatore comunista Terracini, il quale ha affermato che «in un paese democratico il presidente del Consiglio non deve scendere nell’arena e partecipare alla campagna elettorale». L’on. De Gasperi ha ribadito alcuni concetti già espressi nel discorso pronunciato a Genova domenica scorsa ed ha affermato che il governo deve rispondere dinanzi al popolo agli attacchi di cui è oggetto. Quanto all’altra accusa del sen. Terracini – quella secondo la quale il governo e la maggioranza avrebbero violato la Costituzione approvando la nuova legge elettorale (e l’attacco del parlamentare comunista non ha risparmiato lo stesso capo dello Stato) – l’on. De Gasperi ha ricordato il meccanismo della legge stessa e si è richiamato all’esempio di Bologna e di altre città, nelle quali la legge elettorale comunale, che ha lo stesso meccanismo di quella parlamentare, ha portato alla direzione dei Comuni partiti e gruppo di destra e di sinistra che avevano conseguito soltanto la maggioranza relativa dei voti . In particolare, l’on. De Gasperi si è richiamato all’esempio di Bologna, ove i socialcomunisti, insieme ad alcuni indipendenti di sinistra, ottennero nelle decorse elezioni amministrative 112 mila voti, contro [i] 110 mila dei loro avversari e con il 48 per cento dei voti, ebbero il 66 per cento dei seggi. L’oratore si è domandato ironicamente perché di fronte a tale pretesa «truffa» i socialcomunisti abbiano accettato il mandato e non si siano dimessi: la stessa domanda vale per quei gruppi di destra che, in circostanze simili, hanno conseguito il controllo di alcune città. E poi perché i comunisti ci accusano di aver violato la Costituzione e la libertà? Abbiamo forse cacciato dai Parlamenti, come è avvenuto nei paesi satelliti, i partiti avversari? Abbiamo forse messo in carcere gli ebrei, come è avvenuto nell’URSS? Abbiamo forse congiurato contro il regime democratico? L’on. De Gasperi ha quindi rievocato la discussione, alla conferenza di Parigi, sul Trattato di pace italiano, a proposito del problema di Trieste. Quando vidi che ormai si era concluso tra le quattro grandi Potenze un compromesso marcio per instaurare il cosiddetto Territorio libero, io, prevedendo il disastro che ne sarebbe derivato alla nazione e negli stessi rapporti italo-jugoslavi, proposi che almeno si rinviasse ogni decisione di un anno. Ebbene, questa proposta di rinvio fu contrastata dal rappresentante dell’URSS, il ministro degli Esteri Molotov, il quale mi accusò di difendere interessi fascisti e imperialisti perché avevo dichiarato che Trieste e buona parte del territorio circostante sono italiani, per carattere etnico e storico. Non mi meravigliavo, peraltro, che fosse l’URSS ad assumere tale atteggiamento, conforme alla sua posizione di madre dello slavismo; ma non potevo non esprimere meraviglia e sdegno per il fatto che i comunisti italiani manifestassero solidarietà con tale atteggiamento. Oggi ripeto la stessa cosa. Non ho introdotto nella polemica attacchi all’Unione Sovietica come tale, posso anzi dimostrare che noi, nonostante il nostro anti-comunismo, nonostante la nostra convinzione in un progresso democratico contrario e antitetico al sistema comunista, non avremmo mai avviato un contrasto con l’Unione Sovietica, per il fatto che essa è comunista; il nostro contrasto si fonda sul fatto che Mosca ha creduto suo dovere difendere gli interessi degli slavi, che le sono più vicini. Questo argomento è stato introdotto nella polemica per dimostrare che la Russia aveva interessi nazionali ad agire così, imperdonabili erano i comunisti italiani, che non dissociano mai la propria responsabilità da quella della cosiddetta potenza-guida del comunismo. Gia nel 1951 si discuteva della proposta del Congresso dei partigiani della pace per una conferenza tra i «Cinque Grandi» e ci si domandava se anche noi fossimo d’accordo. L’on. De Gasperi ha detto che oggi non può non ripetere quanto disse, a Bologna, nel 1951, e cioè: «figurarsi, se non sono d’accordo per una conferenza dei Cinque Grandi. Certo che sono d’accordo. Anzi, invece di cinque siano pure sei, oppure otto. E se in una conferenza dei cinque si discutesse anche di Trieste, allora il sesto dovremmo essere noi, perché Trieste è cosa nostra» . L’on. De Gasperi ha quindi detto, contro le affermazioni dei socialisti, che è stata portata nella polemica elettorale la questione dei rapporti con l’Unione Sovietica soltanto per necessità di difesa dall’accusa di dover l’urto con l’URSS per ideologia, per intolleranza faziosa, per clericalismo, per odio di classe; abbiamo il diritto di ristabilire la verità dei fatti e da questa verità risulta che i socialcomunisti non hanno mai avuto il coraggio di dissociarsi dalla politica: Togliatti per cameratismo bolscevico. Sono i nostri avversari che portano la discussione sulla politica estera. L’on. De Gasperi ha dato, a questo punto, lettura di un manifesto della Federazione giovanile comunista sarda contro l’organizzazione europea. Arrivo ora da Parigi e ho l’orgoglio di dire che anche in quella riunione la voce dell’Italia è intervenuta e si è fatta udire nel senso della pace e della collaborazione. Agli italiani debbo dire: non c’è altro modo di salvare la pace definitivamente, stabilmente, senza costruire solidarietà tra gli Stati Europei. Se vogliamo essere tranquilli, se vogliamo che non si ripeta il conflitto tra Francia e Germania, bisogna mettere insieme francesi e tedeschi, finché c’è tempo, finché siamo ancora sotto l’impressione degli orrori della guerra passata, in un’organizzazione in cui i due popoli non siano soli, ma con altri popoli che li aiutino a risolvere pacificamente le controversie. Come italiani, come europei, come cristiani che vogliono la fratellanza e la solidarietà, non c’è che costruire l’Unione europea. E poi, solo con questo metodo il centro dei problemi si sposta anche in favore delle nazioni proletarie, perché nell’Unione europea le nazioni che scarseggiano di materie prime, ma che hanno molte braccia e molto talento, come l’Italia, possono farsi valere, farsi ascoltare. Certo è un problema tutt’altro che facile. Ma ieri, dopo una lunga e vivace discussione, durante la quale tutti i rappresentanti dei sei Stati hanno manifestato le proprie esitazioni, i propri dubbi, le proprie preoccupazioni, al momento decisivo ha prevalso la certezza che sono i popoli e non solo il popolo italiano, ma tutti i popoli europei, che reclamano una costruzione unitaria per la pace. Così abbiamo adottato decisioni di principio. Restano ancora dei problemi, ma è stato deciso che sarà adottata una Costituzione per la quale sarà convocato a suffragio universale il Parlamento dei popoli europei. Non è vero affatto che si tratta di armamenti, che si tratta di favorire la guerra contro la Russia. Anzi, la questione del riarmo è secondaria, è come la forma; attraverso la formula dell’esercito comune si crea la base per la comunità degli Stati, che è la sostanza. È un problema secolare, questo, e sarei particolarmente soddisfatto se potessi dedicare questi ultimi anni della mia vita ad uno sforzo per giungere alla sua soluzione. L’on. De Gasperi ha quindi confutato la posizione dell’on. Nenni circa il problema di Trieste. Nenni non ha responsabilità di sorta, ed è quindi pronto a darci tutto: non gli costa niente. E forse, pensa anche di non poter essere chiamato a responsabilità alcuna. Ma se egli ritiene che sia così facile risolvere la questione di Trieste, perché non ne ha parlato con Stalin, quando si è recato da lui a ricevere il premio? Forse ha dimenticato di farlo? No, non lo ha fatto, perché sapeva benissimo che Molotov durante la guerra si era impegnato a dare alla Jugoslavia Trieste e tutta la Venezia Giulia. L’on. De Gasperi ha risposto anche a un’altra accusa dell’on. Nenni: quella di aver proposto leggi, delle quali non vi sarebbe alcuna urgenza; come quella contro il sabotaggio militare, affermando tra l’altro, il parlamentare socialista, che tale reato «è pressoché sconosciuto» in Italia. Com’è consolante il sorriso di Nenni oggi! Ma questo sorriso non ci fa dimenticare che, nella riunione del marzo 1950, a Stoccolma, del Comitato mondiale dei partigiani della pace, egli incitava gli operai italiani a boicottare lo sbarco dei rifornimenti americani. Quelle armi dovevano servire a ricostruire il nostro esercito. L’oratore ha citato una serie di notizie e di commenti apparsi sui giornali italiani di estrema sinistra del tempo, nonché sul bollettino del Cominform ed ha soggiunto: il governo ha represso quel tentativo di sabotaggio con tutta la sua energia, le armi furono sbarcate ed oggi le nostre divisioni sono armate perfettamente. Oggi l’Esercito non è nelle condizioni in cui si trovava nel 1940, quando fu inviato pazzamente alla guerra. Noi armiamo questo Esercito non per una guerra di aggressione, ma soltanto per difenderci nel caso che fossimo attaccati. L’oratore ha anche avvertito che senza l’aiuto degli Stati Uniti, non sarebbe stato possibile riorganizzare ed armare un esercito: il solo armamento di una divisione avrebbe richiesto una somma superiore a tutto il bilancio dello Stato italiano. Impedire o agire contro la possibilità di riarmo dei nostri soldati è tradire la causa della nazione. Fino a quando non vi sarà la pace universale, non possiamo permettere che i nostri uomini non siano vestiti come si deve, non possiamo permettere che essi non abbiano le armi necessarie: sarebbe esporre il popolo al massacro! Dopo aver ricordato che la Magistratura è intervenuta per reprimere anche l’azione dei partigiani della pace, perché fossero respinte le cartoline di controllo, inviate dai distretti, l’on. De Gasperi ha detto: se non avessimo reagito, se non avessimo impedito l’attuarsi del boicottaggio, ove saremmo arrivati? E potrebbe oggi l’on. Nenni parlare tranquillamente di neutralità sicura? La neutralità è sicura soltanto se armata. E poi, perché l’on. Nenni non si è dissociato dalla responsabilità con il movimento di sabotaggio? Non si meravigli, ora, se noi vogliamo che nel nuovo codice siano inseriti anche articoli che prevedono pene per chi avesse volontà o velleità di attuare il sabotaggio! L’on. De Gasperi ha quindi nuovamente respinto come ridicolamente assurda l’accusa dei socialcomunisti, secondo cui i movimenti monarchici e fascisti sarebbero stati suscitati dalla Democrazia cristiana. In realtà, l’assurdità di tale accusa si spiega soltanto se si riconosce che si vogliono concentrare tutte le polemiche contro la Democrazia cristiana, anche al fine di staccare dai partiti suoi alleati quelle anime deboli, oscillanti, che hanno bisogno di particolari dimostrazioni per comprendere il valore della democrazia e la pericolosità del comunismo. L’oratore ha anche rilevato che estrema destra ed estrema sinistra sono unite nell’accusa che muovono al governo di essere servo dello straniero. Quando i comunisti muovono tale accusa non ho che da pensare ai rapporti degli Stati satelliti con l’Unione Sovietica, per sapere cosa sia rapporto di servilismo, rapporto di dipendenza. Ai comunisti rispondo soltanto: il servilismo comincerebbe proprio nel momento in cui fossimo inermi o ci trovassimo in braccio ai cosiddetti partigiani della pace. Agli altri, ai fascisti – ormai, ha notato l’on. De Gasperi, conviene chiamare con il loro nome questi signori – l’oratore ha ricordato che se c’è mai stato un periodo di servilismo e di schiavitù, è stato il periodo della Repubblica sociale. Ed ha poi dato lettura di una lettera di Mussolini, consegnata da Graziani a Hitler. In questa lettera Mussolini dice: «la popolazione italiana ha l’impressione che il governo fascista repubblicano non abbia alcuna autorità neanche in materie assolutamente estranee al campo militare. Ho poi il dovere di dirvi che la nomina di un “commissario” supremo di Innsbruck per le provincie di Bolzano, Trento, Belluno ha suscitato penosa impressione in ogni parte d’Italia. Anche il distacco delle autorità giudiziarie di quelle provincie dalla Corte d’Appello di Venezia, già ordinata dal detto “commissario” ha suscitato molte induzioni… e il solo ad approfittarne sarà il traditore Badoglio». Non solo ma avrebbe anche dovuto prendere atto che un alto commissario veniva nominato nella Venezia Giulia. Ma un documento ancora più interessante è quello del 20 gennaio 1945. Sono quindici mesi che la Repubblica sociale è costituita e siamo verso la fine. Il governo si raduna e di fronte al rappresentante germanico dichiara l’impossibilità per mancanza di armi e di equipaggiamenti di chiamare anche una sola classe alle armi, mentre Bonomi, cioè il governo democratico, ne ha già chiamate dieci. Queste sono le parole del verbale: è impossibile riuscire nell’intento di preparare un esercito italiano, una pace definitiva non può essere raggiunta in Europa senza l’Unione europea. L’on. De Gasperi ha detto che gli europei debbono essere grati all’America, che aiuta moralmente la realizzazione di un’Europa unita: è per questo che il nostro rapporto con l’America è un rapporto di amicizia e da sperare a fianco degli alleati tedeschi. Il ministro dell’Interno della Repubblica sociale dice che le autorità italiane vengono sistematicamente ignorate, non ricevono nemmeno la comunicazione delle misure adottate e degli arresti eseguiti. È umiliante – esclama il ministro dell’Interno della Repubblica sociale – che il capo della Repubblica non sia in grado nemmeno di rispondere alle famiglie che domandano dopo sei, dopo dodici mesi l’arresto, che cosa sia avvenuto dell’arresto. Ed ora coloro che si vantano di essere gli eredi di una tale situazione pretendono di rivendicare la indipendenza dell’Italia a ricostruire l’esercito. A riportate in piedi l’Italia, a farla ascoltare nuovamente! E comunque, i rapporti tra noi e gli occupanti furono sempre più indipendenti. Oggi siamo alla pari con tutti! Non ci mettiamo davvero in condizioni di attenti come erano abituati a fare i gerarchi fascisti davanti a qualsiasi caporale tedesco! Nell’ultima parte del suo discorso, il presidente del Consiglio ha trattato della posizione dell’Italia nell’attuale congiuntura internazionale. Egli ha ricordato che nell’ultima riunione del Consiglio Atlantico si è discusso sulle prospettive di pace e tutti i quattordici Stati si sono dichiarati pronti ad accogliere qualsiasi occasione seria per giungere a conclusioni pacifiche. Tutti vogliamo evitare il conflitto, ma non bisogna prestarsi a giochi di propaganda. In primo luogo contano i fatti, a cominciare dalla cessazione del fuoco là dove si spara. In secondo luogo, occorre concludere i Trattati di pace tuttora non conclusi: il primo esempio, e il più facile, è rappresentato dal Trattato di pace austriaco, nel quale l’Unione Sovietica cerca di inserire anche il problema di Trieste. La pace si fa con il cessare la guerra: poi, con il disarmo: questo è anche il contenuto della proposta del presidente Eisenhower. Noi dobbiamo desiderare che le grandi potenze si mettano d’accordo e risolvano tutte le questioni in sospeso. Aggiungiamo perciò che: 1°) – nessun accordo può essere fatto senza la collaborazione dei paesi di cui si stia trattando, perché non si può discutere senza tener conto della volontà dei popoli; 2°) – di solidarietà, che tutto vuole, tranne la guerra e che ogni sforzo compie verso la pace. Noi se avremo ancora responsabilità di governo, condurremo questa politica fino in fondo, con tutta l’energia, nella convinzione di fare opera che corrisponde all’interesse morale e materiale del popolo. 