Oggi che il problema della politica estera del nostro Paese è più che mai all’ordine del giorno si sente parlare di neutralità. Bisognerebbe anzitutto osservare, e gli stessi esponenti balcanici lo hanno riconosciuto, che di neutralità non può parlarsi finché non ci sia uno stato di guerra. Finché quel momento non giunga, e noi ci auguriamo e fermamente operiamo affinché quel momento non abbia a giungere mai, non si può parlare di neutralità; ma se mai di equidistanza, di non adesione a questo o a quel patto economico, politico o strategico. Fino a quel momento il problema non è di neutralità o di non neutralità: è di guerra o di pace, di isolamento o di non isolamento. Ora tutti quanti siamo sinceramente democratici, siamo perfettamente convinti che il nostro Paese debba seguire una politica di pace. I democratici non aspettano il trionfo dei loro ideali di vittoria delle armi straniere; c’è in Italia un regime democratico e repubblicano: soltanto coloro che vorrebbero un regime diverso possono sperare nella guerra, e in una impossibile vittoria straniera per imporre al nostro Paese un regime che il 18 aprile, la grande maggioranza del popolo ha detto nettamente di non volere. D’altra parte chi, senza un fremito di orrore può oggi pensare, in Italia, all’eventualità di una guerra? Tutti abbiamo ancora nelle nostre carni, o in quelle dei nostri familiari, le tracce indelebili della guerra di ieri, come soldati o come partigiani, che abbiamo combattuto. Tutti ne subiamo le tragiche conseguenze: i disagi e le traversie di oggi sono la conseguenza della guerra di ieri. In nessun popolo, quindi, come nel nostro, in nessun momento, come nel presente, è mai stato più vivo e pressante l’amore per la pace. Come è già stato detto in altra occasione, noi non possiamo accettare fatalisticamente la tesi di quanti sentenziano di un conflitto inevitabile, a cui si debba giocoforza soggiacere. Appunto perché sentiamo l’angoscia del presente dramma del mondo, noi crediamo e siamo decisi fino all’ultimo minuto a credere, disperatamente credere, che la via della pace ancora sussista, siamo fino all’ultimo minuto decisi a fare qualsiasi sacrificio di interessi, qualsiasi sforzo allo scopo supremo della pace. Ma come perseguire la pace? Qualcuno risponde: con una politica di neutralità o di equidistanza. Da una parte rispondono così taluni che mascherano il loro bellicismo filosovietico con le parole di «pace» e di «neutralità». Le dichiarazioni di Pertini e Thorez e quelle più ambigue di Togliatti sono sufficienti a chiarire alla opinione pubblica quale sia la pace che questi signori perseguono. Quando alla Camera fu letto un brano della lettera di Stalin a Ivanov «l’esistenza di una Repubblica sovietica accanto ad un sistema di stati capitalistici è a lungo andare incompatibile: l’una o gli altri debbono trionfare e, prima che ciò avvenga, tutta una serie di urti spaventosi fra la Repubblica sovietica e gli Stati borghesi sarà inevitabile: ciò significa che l’aiuto scambievole del proletariato internazionale deve essere combinato con gli sforzi diretti a rinforzare la difesa del nostro Paese con la Armata rossa e la marina rossa», dai banchi del Fronte si levò un frenetico applauso: è stata la migliore prova che la mozione cosiddetta neutralistica dell’onorevole Nenni cercava, ancora una volta, come era già avvenuto per il 18 aprile, di mascherare al nostro popolo il vero scopo della sezione italiana del partito bolscevico e di coloro che pur non essendo affiliati, si lasciano guidare dalle sue direttive. Non è quindi il caso di prendere in considerazione questa pretesa politica di pace, che ormai si dimostra un neppure dissimulato tentativo di porre il popolo italiano a fianco dello schieramento militare bolscevico. Ci sono, invece, gli altri che sinceramente ma più ingenuamente, credevano veramente in tal modo di servire la volontà del nostro paese, parlano di equidistanza. Come possono costoro seriamente pensare a una Italia isolata dal mondo e lasciata tranquilla, nel caso deprecato di una conflagrazione? Non valgono per noi gli esempi della Svizzera e della Svezia. Il bilancio militare svizzero supera quello dell’Italia, se alle spese da noi sostenute per la difesa si detraggono i miliardi che nulla hanno a che fare con la conservazione delle forze armate vere e proprie. E la Svizzera è, per superficie e per popolazione, un decimo del nostro Paese, dispone di un piano di emergenza che, non si svela nessun segreto, prevede l’accantonamento di tutti i mezzi difensivi nel massiccio centrale, trasformato da decenni, con industria ammirevole e spese notevoli in una grande fortezza. Chi voglia attaccare questa fortezza sa che dovrà spendere uomini e tempo e sa che, il giorno in cui avrà superato tutte le resistenze, gli svizzeri potranno sempre far saltare in aria le vie di comunicazione principali, rendendole inservibili. La nostra posizione è ben diversa, inoltre, da quella della Svezia, che ha disponibilità di acciaio e di legname e disponibilità, soprattutto, di un milione di uomini armati modernamente: forze sufficienti, se si tiene conto delle frontiere terrestri e marittime meglio difendibili delle nostre, sufficienti non ad impedire, ma a rendere difficile e costosa l’eventuale avanzata di un invasore. Senza contare che fra la Svezia e l’Unione Sovietica c’è la situazione finlandese, che mentre è calma in condizione di pace, cesserebbe di esserlo assai probabilmente, qualora tali condizioni venissero a cambiare. La Norvegia, in condizioni migliori delle nostre, perché meglio difesa dalla natura alle sue frontiere orientali, ha dato l’esempio di comprendere realisticamente le esigenze della situazione. È così a quanto si riferisce anche la Danimarca, che si trova ad una situazione simile alla nostra. Non vorremmo, comunque, ripetere quello che è stato già sufficientemente detto e scritto ma bisogna ribadire che una neutralità non può concepirsi se non è armata. L’Italia nel ’39 avrebbe, probabilmente, potuto restare neutrale e fu grave errore politico oltre che morale, non avere seguito quella via. Ma l’Italia di oggi quali frontiere, quali armamenti può opporre a difesa della sua neutralità? O forse c’è qualcuno che si illude che la pace del nostro popolo sia rispettata da tutte le grandi potenze? Non vi è che un solo modo per salvare la pace del nostro popolo: non isolarsi, collaborare a quella politica attiva di pace, di difesa della democrazia, della libertà dei popoli, che vanno facendo i paesi dell’America e dell’Occidente europeo. La storia ha dimostrato che la seconda guerra mondiale non è stata provocata soltanto dal folle sogno egemonico di Hitler, ma anche da una serie di errori di debolezze, incertezze di cui dettero prova le democrazie occidentali dal 1933 al 1938. I popoli plaudirono allora a Chamberlain , definito messaggero volante di pace; non comprendevano che le debolezze di Monaco contribuivano a rendere sempre più ineluttabile una guerra di gravi ed immani proporzioni. Oggi, che, grazie a Dio, ci sono sul piano internazionale, dei Truman e dei Bevin, sinceramente democratici e tenaci assertori del progresso sociale, ma anche altrettanto convinti che la pace si conquista e si difende con forza ed energia e non con incertezze e bizantinismi, oggi il popolo italiano non vuole per quanto lo riguarda, ripetere le tragiche esperienze di ieri. Il popolo italiano vuole, sinceramente vuole la pace: appunto per questo non intende rimanere isolato e inerme: non vuole che la sua terra sia preda del primo occupante né che i suoi giovani vengano arruolati, come ieri, dai nazisti, per andare lontano dalla patria, al servizio di nuovi totalitarismi . 