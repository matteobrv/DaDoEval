Quando mi si chiese di parlare di Filippo Meda, accolsi l’invito immediatamente, per un impulso del cuore, come chi si sente lieto di pagare un doveroso tributo di gratitudine. Il mio debito particolare e personale è rappresentato da una lettera della primavera del 1927, diretta a mia moglie, nella quale, appena giuntagli la notizia del mio arresto, egli si offriva come patrocinatore innanzi a quel Tribunale che poi, nonostante la sua serrata ed eloquente difesa, mi condannava, con iniqua sentenza, a quattro anni di carcere. Riesce difficile oggi a far capire quale atto di nobile coraggio esso potè avere sugli uomini che ancora pensavano, anche se non osavano parlare; quale effetto potè esercitare sulle molte coscienze dubitose dei cosiddetti uomini dabbene. Filippo Meda era per quanti lo conoscevano, amici o avversari, il prototipo del politico probo, del ragionatore equilibrato e antidemagogico, il patriota che al di sopra dei partiti aveva servito l’Italia partecipando attivissimamente a quei governi che, dopo esperienze disastrose, avevano organizzato la resistenza e raggiunta la vittoria. Di più, nel periodo più acuto della lotta antifascista, egli si era appartato dalla politica attiva non perché avesse delle indulgenze per il partito dominante, ma perché gli pareva più saggio il lasciar passare la tempesta che fin dal primo momento aveva ritenuto tanto forte da rendere inoperoso il sacrificio di chi l’avesse voluta sfidare, mentre d’altro canto sperava che il movimento, esauritosi l’impeto iniziale, si sarebbe inalveato nel sistema parlamentare. Speranza questa che ben presto gli doveva venir meno, perché già nel 1925, poco più di un anno prima del mio arresto, aveva dovuto lasciar cadere la sua rivista Civitas , donde aveva creduto di poter far sentire ancora una voce di pacato e sommesso dissenso. I suoi sentimenti, che taluno volle interpretare diversamente in quell’epoca di adattamenti e di capitolazioni, risultano chiari quando si ricordi che il Meda, nell’ultimo numero di Civitas prese congedo dai suoi lettori con la celebre quartina di Michelangelo Bonarroti: caro m’è il sonno, e più l’esser di sasso, mentre che il danno e la vergogna dura; non veder, non sentir, m’è gran ventura, però non mi destar, deh parla basso. Tuttavia una speranza tenace sopravviveva ancora in lui: la Magistratura, il diritto scritto e codificato; e, nei pochi colloqui che gli furono concessi a Regina Coeli, fu naturalmente facile al Meda di infondere nel mio animo esacerbato questa consolante certezza, che esisteva in Italia un senso del diritto perenne che non conosce fazioni o regimi, rappresentato da un potere autonomo che resisteva alla fiumana dilagante. Perciò la lettura della sentenza sorprese più lui di me e, prima che mi fossero rimesse le manette, ebbi ancora il tempo di vederlo, con gesto significativo, gettare la toga sul banco e, nei suoi occhi sereni di fanciullo, passare come una nube di indignazione. Per questo gesto, anche per questo gesto solo, era doveroso che io venissi qui, dopo vent’anni, ad inchinarmi alla sua memoria. Lungi da me tuttavia il proposito di trarre dall’episodio un giudizio generalizzatore sul passato. Benché nel mio caso particolare si siano trovate negli archivi tracce scritte dell’intervento del potere politico e altri casi consimili siano presumibili, voglio trarne solo una conclusione che riguarda l’avvenire e cioè che bisogna proteggere e presidiare l’indipendenza della magistratura. Ed in verità, in democrazia, col controllo delle due Camere, col libero appello alla pubblica opinione, non riuscirebbe difficile ai magistrati di sottrarsi a eventuali tentativi di un potere politico, che è fondato sul pubblico consenso. Meno agevole però sarà anche in libera democrazia difendersi dalle suggestioni ambientali o dalla mutevole psicosi delle masse e dei partiti. Mi sovvengo a questo proposito di una affermazione perentoria che il Meda fa in un suo discorso politico: mentre, egli dice, la repressione materiale non è sempre acqua che spegne l’incendio, talvolta può essere vento che lo fa divampare, onde bisogna ricorrervi con prudenza: ciò che non deve mancare mai è la repressione giuridica. «La Società ha il diritto di esigere che il magistrato faccia valere la legge contro chiunque l’abbia violata». Quanto più certa la sanzione giuridica, tanto meno frequentemente si presenterà l’esigenza della repressione materiale e viceversa. Lasciate correre: rendete incerta l’applicazione della legge punitiva, e la conseguenza sarà che più spesso dovrete intervenire con la forza. Ma ripigliamo il discorso. La mia riconoscenza verso Filippo Meda non può riferirsi semplicemente ai rapporti personali dell’imputato verso il difensore. Meno personalmente, ma più rappresentativamente, mi conviene di parlare di Meda come un uomo politico del gruppo cattolico e come uomo di governo. Ma qui, per il primo periodo particolarmente, non mi soccorrono le immagini della vita vissuta né memorie personali. Molti amici qui presenti, testimoni diretti o indiretti dell’attività del Meda in quel periodo di transizione che va dalla morte di Leone XIII all’entrata dei «cattolici deputati» – come si disse allora – in Parlamento, ne hanno scritto o parlato con maggior competenza di me e con più larga documentazione. Chi vi parla, invece, a quei tempi, era ancora tenuto in quarantena al di là dell’«iniquo» confine e, immerso come era nella sua attività cantonale, poteva seguire soltanto di lontano e attraverso contatti saltuari e talvolta sospettati l’evolversi della vita politica italiana. Dal nostro osservatorio montano, liberi noi stessi dal problema nel quale cercavano di destreggiarsi i cattolici italiani, assistevamo con viva comprensione al loro faticoso divincolarsi da formule antiche per collocarsi in una posizione di lealismo verso lo Stato, senza venir meno all’ossequio dovuto alla Santa Sede. Il Meda, come scrittore e come parlamentare, fu forse il formulatore più abile e più fortunato di tale politica. Nel 1913, a ciclo evolutivo ormai vicino al compimento, in un discorso tenuto «in onore dei candidati cattolici della provincia di Milano» parla dei nostri sforzi per conservare alla «Camera e per aumentarvi con prudente discrezione il numero di quei deputati che più apertamente assumono di interpretare la coscienza religiosa delle nostre popolazioni cristiane…», e aggiunge: «coloro che in questo fatto riscontrano e denunciano un’affermazione di confessionalismo non fanno che abusare di un luogo comune. Noi non troviamo nella nostra fede alcuna limitazione alla nostra attività politica, più di quel che ne troviamo al nostro assoluto lealismo costituzionale. Al quale proposito non sarà male ancora una volta ripetere come da noi non si creda che per difendere e rivendicare le ragioni essenziali della civiltà cristiana… occorra mutare gli ordinamenti politici nei quali l’Italia moderna ha concretato il proprio assetto». Ma già alla Camera del 1910, durante il dibattito sulla presentazione del ministero Luzzatti , il nostro parlamentare aveva detto: «a noi poco importa che i gabinetti succedentisi nel reggimento della cosa pubblica si affannino alla ricerca di formule più o meno abili e concettose per assicurare le genti contro il sospetto di clericalismo: la scelta tra le parallele dell’on. Giolitti e le religioni libere nello Stato sovrano dell’on. Luzzatti può per noi non significare nulla quando il governo sinceramente intenda assicurare i diritti delle coscienze, rispettare le garanzie statutarie del riunirsi ed associarsi anche per fini spirituali, mantenere fermo l’ordine delle famiglie, elevare la funzione educatrice della scuola, non considerare come titolo di inferiorità giuridica la professione di una fede» . Scusatemi queste lunghe citazioni: per noi vecchi sono cose muffite, ma i giovani, molto giovani, ignorano quale sforzo abbiano sopportato i più anziani per superare i pregiudizi che si erano accumulati da decenni durante i conflitti tra Stato e Chiesa, anche indipendentemente dalla questione romana, e quale merito abbiano acquistato uomini come il Meda nello sgomberare il terreno e aprire la via alla cooperazione delle «forze costituzionali» o (diremo oggi, nello spirito dello Statuto della nuova Repubblica) delle forze democratiche. Si ricordi che per lunghi anni non fu possibile alle organizzazioni economico-sociali, che si chiamavano cattoliche, di inviare almeno un rappresentante nel Consiglio consultivo del lavoro. «Ammetterle (si obiettava), nei Consigli sia pure consultivi dello Stato, sarebbe come ammettervi la rappresentanza di un potere estraneo allo Stato, cioè della Chiesa». «Non è da ieri – diceva il Meda alla Camera – che i nostri avversari, attraverso un apprezzamento empirico dei fatti storici antichi e recenti, si ostinano a confondere la società religiosa, anzi, più esattamente, la società ecclesiastica che è una società spirituale a fini propri, con le organizzazioni politiche o economiche che i cattolici in Italia, come in ogni altro paese del mondo, han costituito nell’orbita del diritto pubblico comune, allo scopo di attuare le proprie finalità civili e sociali… Queste organizzazioni non sono né la Chiesa, né organi della Chiesa: esse derivano dal diritto statutario di riunione e di associazione che lo Stato deve rispettare, anzi tutelare, indipendentemente da qualsiasi sistema al quale voglia ispirarsi nel regolare i propri rapporti con la Chiesa» . «È questa una affermazione precisa e sicura ma – osserva acutamente il Meda – sarà più facile farla riconoscere, quando gli ordinamenti di tali società assegnino e distribuiscano gli uffici e le responsabilità in modo da non ingenerare la confusione e il sospetto, di cui si valgono troppo agevolmente i nemici per combatterle e angustiarle nel loro benefico sviluppo». Il Meda prevedeva così nel 1913 la necessità di distinguere gli uffici e le responsabilità dell’Azione Cattolica propriamente detta da quelli delle organizzazioni politiche. È risaputo che il chiarimento e la distinzione di responsabilità avvenne più tardi anche negli ordinamenti statutari, ma già prima, a chiarire e distinguere, valsero i fatti; e i fatti furono la marcia del suffragio universale e la guerra europea. Il suffragio universale aveva portato alla Camera un numero notevole di socialisti, i quali, vincolati per decisione del loro Congresso alla cosiddetta tattica intransigente, rendevano precaria la formazione della maggioranza e difficilissima la costituzione di un governo stabile. Quando il nostro Meda, il 2 agosto 1914, in un discorso tenuto nel vostro Cerro Maggiore , elencava i guai della situazione italiana, doveva lamentare alla Camera l’ostruzionismo contro i tributi; nel paese le sedizioni della settimana rossa dirette contro l’impresa coloniale e lo sciopero generale. Come sono lontani, ormai, quei tempi; come ci paiono irriconoscibili! Alcuni fenomeni, è vero, si ripetono in forme consimili, magari per ragioni contrarie ma la situazione è oggi, nella sua essenza, più grave. S’imprecava allora contro il regime monarchico denunciandolo come nucleo centrale della reazione di classe e s’invocava la Repubblica democratica come regime di popolo. Taluno potè credere che si trattasse davvero solo di struttura. Ma oggi la Repubblica c’è e si fonda sulla più larga, sulla più equa applicazione del suffragio universale. Oggi esiste un libero Parlamento, vige un regime democratico che ha ricostruito il paese e si avvia verso incisive riforme sociali. Una migliore, una più avanzata organizzazione della libertà politica al di là dei termini della nostra Costituzione non si può pensare o almeno non se ne vede esempio nella realtà universale di oggi. Che cosa resta al di là di questa ultima trincea? Forse la cosiddetta democrazia popolare dei paesi orientali, cioè la dittatura totalitaria dello Stato-partito? Una nuova e aggiornata settimana rossa non sarebbe solo un fenomeno interno, ma potrebbe avere conseguenze più vaste, poiché oggi non abbiamo in Europa semplicemente un’internazionale di dottrina, ma esiste, tale da poter operare immediatamente, un’internazionale di azione. Ecco le aggiornate preoccupazioni di oggi. Ma torniamo a quelle del 1914. Quando Meda elaborava il suo discorso di Cerro, non sapeva ancora che il giorno fissato per pronunciarlo sarebbe stato un giorno così tragico nel mondo. Da quel momento, cioè dallo scoppio della guerra, Meda deputato, Meda oratore, Meda giornalista fa il punto giorno per giorno della situazione che si evolve. Egli parte dalla neutralità e onestamente confessa d’aver creduto nella possibilità di evitare la guerra fino al maggio 1915. Ma egli ammette fin da principio che l’intervento sarebbe inevitabile quando l’imponesse l’interesse nazionale o il dovere internazionale. Egli si preoccupa tuttavia del concetto etico e della santità dei patti. Siamo in regola con le clausole del Trattato di alleanza? E dopo un acuto e schietto esame conclude di sì. Per il momento quindi neutralità e contributo sincero agli sforzi per il ristabilimento della pace. Attorno a lui le associazioni cattoliche milanesi riaffermano il 2 settembre il loro acuto desiderio di pace; ma la violazione della neutralità belga ha ormai messo in allarme la coscienza dei milanesi e si parla di «tesoreggiare le energie nazionali per l’ora del cimento che rendesse necessaria l’azione concorde di tutto il paese contro aggressioni o minacce straniere». Anzi, in contrasto con un manifesto dei socialisti che si pronunciavano per la neutralità ad ogni costo, il Meda chiarisce l’atteggiamento dei cattolici precisando: «qualora il governo responsabile ravvisasse nell’andamento del conflitto europeo una diretta e grave minaccia ai vitali interessi del nostro paese e decidesse perciò di uscire dalla neutralità, noi, come ogni buon italiano, approveremmo la grave ma necessaria decisione e sapremmo essere al nostro posto per compiere tutto il nostro dovere di cittadini» . Quando per il 7 febbraio 1915, Benedetto XV indisse preghiere solenni per la pace in tutto il mondo compilando egli stesso la nota e meravigliosa preghiera, Filippo Meda scrisse un commento che meriterebbe ancora di essere riletto e che elevava il pubblico italiano ai più vasti orizzonti dell’universalismo cristiano e lo collocava in presenza dell’infinito. Ma intanto le cose precipitavano. «Il compito di non esporre le masse a responsabilità che non volevano e in pari tempo di prepararle all’ineluttabile», diventava sempre più difficile, scrive lo stesso Meda. Nel marzo si rivela la necessità di appoggiare i negoziati per ottenere concessioni dall’Austria, e l’Italia , a penna di Filippo Meda, pubblica: «non è possibile mettere in dubbio che mentre si prepara una vera trasformazione della carta d’Europa, l’Italia non abbia il diritto, non abbia anzi il dovere di pensare ai casi suoi e di esigere che vengano ristabiliti i suoi confini naturali, geografici ed etnici». In quel tempo lo incontrai a Roma; rallegrandoci di quell’articolo speravamo tuttavia ancora nel successo dei negoziati pacifici. Venne la storica seduta del 20 maggio. Meda fece parte della Commissione parlamentare dei 18 per il conferimento dei poteri straordinari. Quattro giorni dopo, la guerra era dichiarata. Ora andavano avvicinandosi i giorni della corresponsabilità suprema anche per Filippo Meda. Egli non la cercava, non la voleva; quando fu il momento, la accettò come un dovere indeclinabile. Ma in Italia l’Union Sacrée che in altri paesi si era costituita rapidamente, procedette a rilento, tra triboli e spine. Della partecipazione dei «cattolici deputati» s’era parlato la prima volta alla Camera nel dibattito del marzo 1916, per iniziativa di Canepa e Ferri . Il gruppo di Meda non si espresse pubblicamente, ma in una riunione ristretta, presente anche don Sturzo, si era esaminata l’eventualità che si andava delineando, concludendo che in caso della costituzione di un ministero di difesa nazionale, non si sarebbe potuto rifiutare. Che ne pensasse il Salandra è difficile dire. Salandra, in un suo discorso del 1909, aveva detto dei candidati cattolici che «non potrebbero disciogliersi da un rapporto di dipendenza, anche politica, verso una autorità e una gerarchia alla quale noi ogni potere politico dobbiamo apertamente negare». E alla Camera ancora nel 1913 aveva insistito sulla necessità per il Partito liberale di porsi nella Camera a difensore dello Stato anche verso i cattolici, pur escludendo una politica di anticlericalismo. E concludeva: «mentre i cattolici sono legati alla venerazione di una potestà che non è nazionale, che si è qualificata extra-nazionale, voi socialisti siete legati da un vincolo di umanitarismo che pone un limite al vostro umanitarismo». Visione illogica e angusta che la guerra s’incaricherà di purificare e allargare. Infatti il 5 novembre 1915, parlando all’Associazione liberale di Milano, il presidente del Consiglio Salandra, dopo aver ricordato l’azione e il sacrificio concorde dei combattenti sulle Alpi e sull’Isonzo – «cattolici o socialisti, liberali o radicali» – faceva l’augurio che dopo la guerra, pur riprendendo le civili battaglie dei partiti, vi tornassimo migliorati. «E il Partito liberale, concludeva il Salandra, sarà… ringiovanito… più largo di idee, soprattutto più popolare, e cioè con la coscienza, che oramai sul campo di battaglia, con il sangue loro, tutti gli italiani hanno conquistato il diritto del potere». Non so se l’auspicio ebbe tutta la fortuna che meritava; ma dopo la prova della prima e seconda guerra, dopo la pace conchiusa tra Chiesa e Stato, dopo la proclamazione di uno Statuto che poggia sulla libertà, sul rispetto delle coscienze e sulla distinzione del potere politico e del potere religioso, pur determinando che l’opera di entrambi, ciascuno nella propria sfera, confluisca a rinnovare e consolidare la sanità morale del popolo italiano, dopo tutto ciò che accadde dunque, nell’ultimo ventennio, abbiamo diritto di sperare che il tentativo dell’Estrema di far rivivere ostilità e sospetti d’altri tempi venga considerato da tutti gli uomini ragionevoli e di buona fede come una operazione anacronistica, destinata a fallire. Ma riprendiamo la storia. Quando si costituì il ministero nazionale Boselli , Meda accettò, e accettò tutto a suo rischio. Nel discorso che tenne poi in agosto al Cova così indicò il significato che il suo gesto rivestiva. «Comprendevo, egli disse, che l’invito aveva un significato che non era lecito a me di sopprimere, e che non accettando avrei invece soppresso con danno attuale e futuro di tutto un movimento salutare, al quale sono congiunti interessi vitali non tanto di un partito o di una causa politica, quanto di un intero ordine di idee. Sentivo che era giunta l’ora di affermare, anche più risolutamente che in passato, la fusione della nostra anima religiosa con l’anima nazionale e di dissipare l’ultima nube che ancora circondasse il nostro assoluto lealismo». Io non ebbi la fortuna di ascoltare queste parole quando furono pronunziate nè di averne diffusa notizia. Scarse e vaghe informazioni giungevano a Vienna attraverso qualche foglio svizzero; ma che Filippo Meda era al governo si sapeva e il fatto era più eloquente di un volume. Il tentativo degli imperi centrali di monopolizzare la causa dell’ordine e della religione contro le massonerie occidentali era fallito e negli anni che attendevano la liberazione rinvigoriva la speranza che anche in Italia un nuovo spirito di conciliazione e di larghezze avrebbe concesso ai cattolici di Trento e di Trieste il privilegio di contribuire alle fortune della patria vittoriosa. Quando immediatamente dopo l’armistizio i deputati di Trento arrivarono a Roma, fu il ministro Meda che al banchetto, organizzato in nostro onore, si levò per il brindisi di saluto. Un’amicizia affettuosa ci strinse poi e ci accompagnò per tutta la vita. Ma ecco nel dinamico e torbido dopoguerra incalzare nuove e più pressanti esigenze. La battaglia politica richiede metodi e sforzi organizzativi eccezionali. I gruppi personali scompaiono, bisogna creare il partito di massa che resista al molteplice urto. Il Partito popolare ha la fortuna di trovare nell’eminente personalità di don Luigi Sturzo un capo geniale, un agitatore di idee, un suscitatore di consensi, un infaticabile organizzatore. Meda coi suoi amici – ne ricordo alcuni: Micheli , Rodinò , Longinotti , Mauri , Nava – aveva operata l’inserzione politica dei cattolici nello Stato costituzionale; ora si trattava di riformare questo Stato, e il rinnovamento doveva compiersi sulla base di una più sentita libertà e con la struttura di una schietta democrazia sociale. Negli anni dal ’19 al ’23 si aprì il solco e vi si gettarono i semi a piene mani. Poi tutto fu coperto dalla coltre pesante del fascismo, ma più tardi la semente germinerà la nuova Democrazia cristiana. Il fascismo deviò molte energie ricostruttive verso la dittatura interna e l’imperialismo esteriore, portando infine il popolo italiano in buona parte inconsapevole, ad una alleanza colla mostruosa filosofia sociale del nazismo e con le forze armate che a tale filosofia volevano conquistare il mondo. Tuttavia la dittatura italiana, credendo di servirsene per fini propri, attuò quella pace ecclesiastica e religiosa interna, che era stata la aspirazione di decenni e si era già compiuta nelle coscienze per il concorde sacrificio dei combattenti e per opera di uomini come Filippo Meda, e venne a maturazione quando la Chiesa, la quale con la sua opera di carità e di pace aveva durante la guerra conquistato i cuori poi, per bocca del cardinale Gasparri , dichiarò di confidare per la soluzione della questione romana non in conferenze internazionali, ma nel buon senso del popolo italiano. Misteriosi disegni che superano ogni umano antivedere: chi avrebbe immaginato che i Patti Lateranensi, conclusi da Mussolini per consolidare la dittatura, avrebbero invece costituito una pietra angolare nella Costituzione della Repubblica democratica? Filippo Meda non visse la guerra di liberazione, non assistette all’epopea della Resistenza; ma il suo spirito patriottico aleggiò certo sulle ansie di chi la volle, di chi la organizzò e soprattutto sugli ardori patriottici di quelle coscienze giovanili che, con senso di dedizione religiosa, con la generosità del sacrificio, celebrarono sulle montagne, nelle carceri, nelle cospirazioni, il secondo Risorgimento, non avendo di mira che una cosa sola: l’Italia purificata e rinnovellata nella libertà per tutti e nella più sincera adesionealle grandi tradizioni nazionali, dalle quali attingere l’energia e la fede per la ricostruzione. A questa dilatazione degli spiriti, a questo più ampio respiro, a questo umanesimo nazionale e integrale l’animo di Meda si era preparato per tutta la vita. La sua formazione sociologica lo avrebbe anche reso comprensivo e aperto alle più vaste e popolari riforme non solo in quanto esse rappresentano un doveroso progresso verso la giustizia sociale, ma perché esse inseriscono le masse lavoratrici entro la nazione vivente e operante per energia e concorso di popolo. Filippo Meda, dunque, che fin dal 1906 aveva tenuto a Bergamo un discorso sulla Democrazia cristiana, sarebbe stato con noi, quando lanciammo, ancora sotto l’occupazione straniera, il manifesto della Democrazia cristiana rinata nel battesimo del sacrificio e della vittoria. Ora un’altra generazione ascende verso la scala delle responsabilità pubbliche; noi la accompagnamo coi nostri voti, con la nostra fede: noi le chiediamo solo di trarre profitto dalla nostra esperienza, e di non ripetere i nostri errori, che talvolta furono forse inevitabili. Le chiediamo di andare avanti. Avanti verso la concezione sempre più larga di un partito messo al servizio della nazione, avanti verso un irrobustimento della nostra fede, politica e sociale, associato ad un giusto senso della libertà e della tolleranza, avanti verso la costruzione di una democrazia sostanziale, non faziosa e non demagogica, avanti soprattutto verso la giustizia sociale con uno spirito realistico e con volontà tenace di rinnovamento. Ma non trascurate, o giovani, il collegamento spirituale col passato dei vostri maggiori; esso vi preserverà dalle insidie di una improvvisazione presuntuosa o dai pericoli di una sistematica dottrinaria. Soprattutto, innanzi all’esempio di uomini come Filippo Meda, abbiamo il dovere di porre in rilievo la preminenza del valore personale e di esaltare, sopra ogni riforma di struttura, la perseverante riforma di noi stessi. Il Meda, anche in politica, aveva fama di onestà e di probità assoluta: essa era un riflesso della sua altissima coscienza morale, illuminata da una fede, non esibita, ma, ogni volta che occorresse, vigorosamente professata. Gli avversari, più accaniti, dicevano di lui: «è un galantuomo». Ecco sopra ogni altra cosa quello che noi desideriamo venga detto anche di noi. In democrazia l’uomo investito da un mandato politico e, più di ogni altro, l’uomo di governo, ha una missione così alta, una responsabilità così grave che nessuna diligenza, nessuna preparazione, nessuno sforzo d’ingegno basteranno a preservarlo da ogni e qualsiasi errore. Sentiamo perciò intorno a noi l’urgenza di essere sorretti da quanti condividono la nostra fatica e di essere confortati dallo stesso popolo che ci ha investiti. Ma al di là di questa cerchia contemporanea sentiamo ancora bisogno di una solidarietà più vasta e più illuminata nel tempo, di una solidarietà morale che ne ricongiunga con gli spiriti di coloro che ci precedettero e lavorarono nello stesso solco e camminarono verso la stessa meta. Così oggi, commemorando Filippo Meda, riprendiamo contatto con la sua esperienza, con la sua virtù creatrice, col suo ingegno luminoso, e integriamo con i suoi meriti le nostre deficienze, affinchè queste possano attribuirsi alla nostra persona, non alla causa che rappresentiamo; e, in tal modo ricongiunti, protendiamo il nostro sguardo verso il futuro che viene avanti, verso i giovani, ai quali spetterà di completare quello che non avremo finito e di perfezionare quello che avremo fatto. Così, in questa catena del ricordare e del presagire, sentiamo che la nostra missione non è uno sforzo isolato esaurito nell’attimo fuggente ma parte non inutile di una solidarietà che opera e si sviluppa, in un largo volgere di anni, per il bene supremo della patria e sotto gli occhi paterni della Provvidenza divina. 