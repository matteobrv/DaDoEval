Amici di Brescia! Vi prego di ascoltarmi. Sarò possibilmente breve, ma devo dire tutto quello che va detto in un momento così serio, in un momento in cui devono essere prese le più grandi decisioni nell’interesse del nostro paese, per l’avvenire della nostra nazione. Mi augurano di finire in Cielo: accetto l’augurio. Però non prima di aver dato battaglia il 18 aprile e non prima di avere ottenuto la vittoria per il popolo italiano. Vengo da Milano dove, in una giornata calda di sole e di entusiasmo, si commemorano le «cinque giornate». Ho visto ammassarsi per lo sfilamento decine e decine di migliaia di partigiani che sono, nella loro grande maggioranza, per lo spirito nazionale, per la difesa della nazione di fronte a qualsiasi tentativo di sfruttare l’opera loro e la battaglia partigiana a scopo di partito. Era doveroso che dopo Milano la mia parola di omaggio, di plauso e di esortazione si rivolgesse ai bresciani, cittadini di quella città che come Milano, combatté, anzi si batté, allora nel ’49, quando Milano non poteva battersi sino all’estremo del coraggio e di ogni possibilità umana . Quell’esempio non è andato perduto. Quando ancora avevo poca familiarità con le piazze italiane perché abitavo al di là dell’iniquo confine, allora sempre mi si ricordava come esempio luminoso per resistere alla dura oppressione straniera, sempre mi si ricordava l’esempio di Brescia, della «leonessa d’Italia», sempre valorosa e patriottica. Giacché questo episodio non è stato un momento della vostra storia, ma è stata l’espressione di una permanente convinzione, una stabile linea di condotta, coerente, logica nei vostri atteggiamenti sociali e politici. Brescia è anzitutto centro vigoroso di patriottismo, ma nello stesso tempo Brescia è centro di lavoro, centro agricolo e industriale. Nello stesso tempo, quindi, durante il volgersi del secolo l’interessamento vostro si diresse oltre che alla questione nazionale, oltre che alla difesa della libertà nazionale, alla difesa degli interessi sociali dell’agricoltura e dei contadini, dell’industria e degli operai industriali. Nell’interesse del popolo che lavora e che produce, così, Brescia è diventata città industriale oltre che grande centro agricolo: esempio meraviglioso del settentrione ove si concentra tanta volontà di lavoro nelle officine e nella campagna e contemporaneamente, si associa una nobile tradizione di coscienza sociale, di solidarietà con i destini della nazione. Qui, so di non parlare solamente a Brescia, ma innanzi a tutti gli italiani. Anche perché io penso che è per me buona ventura potervi parlare in questo momento. Perché ho presente un pensiero profetico di Cavour, il quale nel 1861, diceva al Parlamento: «qualora Roma farà la pace con il governo italiano poiché l’Italia è il paese ove il cattolicesimo ha messo più salde radici di tutto il mondo, allora il cosiddetto partito cattolico dovrà avere la maggioranza e io vedo e prevedo che finirò sui banchi dell’opposizione». Ora questo si avvera a distanza di decenni e decenni dalla sua profezia. E si avvera meglio ancora che egli non pensasse, perché la Democrazia cristiana non è semplicemente un partito della concezione religiosa, ma ha assorbito in sé la rappresentanza di tutti gli interessi del popolo: è un partito che ha il culto della democrazia; è soprattutto il partito della libertà. È un partito che non ha sete di dominio, che non chiede il monopolio del governo: vuole la libertà e, come la difende per sé, la rivendica e la difende per tutti. Difende e vuole un regime democratico e oggi è semmai preoccupata non di farsi valere attraverso la propria rappresentanza ma di far trionfare una rappresentanza veramente nazionale che lotta per difendere gli interessi del popolo secondo i criteri della libertà e della onestà democratica. È inutile che si cerchi di interrompermi con qualche fischio. I fischi sta bene che ci siano nelle nostre riunioni, perché provano che noi permettiamo a tutti di esprimere la propria opinione, purché lascino a noi di esprimere la nostra. Ci sono, amici miei, dei paesi ove non si può fischiare e bisogna sempre applaudire. Ci sono amici miei, dei paesi, ove non si può alzare liberamente la mano senza che il voto venga controllato. Sapete in che modo si vota nell’Istria italiana, divenuta Jugoslavia? Volete sapere come si vota dove i comunisti hanno imposto alla maggioranza il loro regime? Volete saperlo? Fatevi istruire dai profughi giuliani, da tutti coloro che abitano vicino alla frontiera strappata all’Italia. Informatevi come si vive politicamente là. Quando si appressa il giorno delle elezioni, il popolo non ha molto da rompersi la testa su come votare, perché è stabilito che esiste una sola lista, la lista del partito di governo, la lista del Partito comunista. Gli elettori hanno un solo diritto di scegliere fra i singoli candidati della lista. Ma nemmeno quello è un diritto che si svolge in segreto, quindi libero. Voi siete chiamati dinanzi ad un banco: su questo banco stanno tante urne con sopra scritto stampato il nome di un candidato; voi pigliate in mano una palla nera e dovete andarla a mettere nell’urna o nell’altra e tutti vedono come votate. Ora io vi dico, bresciani, voi che nella vostra storia vi siete sempre battuti per la libertà, che il 18 aprile voi dovete battervi con l’arma del voto! Lo so: ci vengono mosse delle accuse. Non lasciatevi provocare. Io non mi spavento della bandiera rossa. Se gli avversari vorranno spiegare la loro bandiera e con la loro bandiera in testa si batteranno per i loro ideali, io li rispetto. Ma domando perché mai si nascondano dietro un comodo paravento. Perché non agitano la bandiera rossa, il ritratto di Stalin e compagni, insieme con la falce e il martello? Perché si nascondono dietro la faccia di Garibaldi? Io dico ai compagni, che in questo momento in un certo canto hanno elevata la bandiera rossa: rispetto la vostra bandiera, ma vi invito ad andare a votare con questa e sotto questa bandiera e non sotto falsi stemmi. A chi la date a intendere che voi siete, come cercate di apparire nel cosiddetto Fronte democratico popolare? Dov’è, al di fuori del comunismo, questo Fronte democratico popolare? Di chi si compone questo «Fronte democratico popolare»? Noi li cerchiamo invano questi pochi borghesi nel minestrone del Fronte popolare. Ma io domando perché non si presentano con la loro faccia? Il popolo italiano il 2 giugno, profittando della proporzionale si è presentato sotto le varie bandiere dei vari partiti e c’era allora il 2 giugno il Partito comunista, il Partito socialista, il Democratico cristiano e così via. E poiché questo sistema elettorale è stato creato apposta per concedere a tutte le correnti la possibilità di essere rappresentate e rappresentate secondo la giusta proporzione delle forze, non c’era nessuna necessità per i comunisti di non presentarsi con il proprio programma, con le proprie promesse, anche con la propria storia e i propri meriti. Ma essi hanno preferito nascondersi sotto il cosiddetto Fronte democratico popolare. Essi hanno creato addirittura un piccolo statuto che distribuiscono fra le masse, uno statuto, si deve dire, talmente scialbo che anche la minestra del minestrone è proprio cattiva: non c’è brodo dentro! Vogliono la ripresa industriale e tutte le belle cose che dicono tutti quanti. Ma questo possono dirlo tutti i partiti, i così detti partiti borghesi. Ma voi comunisti che siete depositari del «sol dell’avvenire», che avete uno speciale sistema per valutare e rivoltare il mondo e sanarlo definitivamente, perché non venite avanti con il vostro programma e gli esempi di quanto avete realizzato in altri paesi? Ecco la domanda che rende equivoca la situazione vostra in Italia! E noi non possiamo passare oltre ma cerchiamo di guardarvi, di fermarvi, di sfidarvi. Chi siete? Donde venite? Che cosa volete fare? E la realtà, e la verità, mi costringe a dire che, nonostante tanti mezzi a disposizione, malgrado tanto inquadramento organizzativo, la ragione principale per cui non si presentano sotto la propria bandiera e con i propri connotati, è che nell’associazione internazionale essi si sono talmente compromessi da essere certi che se riuscissero ad andare al governo l’Italia cadrebbe in un abbandono totale, con la perdita di ogni aiuto americano e la esclusione dal piano Marshall. Perciò cercano di camuffarsi. Ed è per questo che ieri nel suo discorso il presidente americano Truman parla di una minoranza comunista in Italia . Ché tali sono i comunisti in Italia: una minoranza, ma una minoranza aggressiva che tenta per vie tortuose di impadronirsi del potere che spetta alla maggioranza. Seconda questione è che essi si vorrebbero presentare bianchi come si sono presentate bianche quelle signore l’altro giorno all’altare della patria. Come camaleonti vorrebbero presentarsi bianchi o rossi a seconda delle occasioni. Se la prendono con il governo De Gasperi, criticano la parte economica, tutti gli interventi nel settore operaio, industriale, agricolo. Criticano ogni attività di governo, ma soprattutto se la prendono con De Gasperi. Vogliono farvi dimenticare che questo De Gasperi, che oggi viene descritto come un traditore e un reazionario antidemocratico, fu presidente di governi nei quali essi servivano diligentemente quanto poterono e insieme con lui cercarono di amministrare e sollevare le sorti del popolo italiano in momenti di difficoltà. E fra questi collaboratori c’era l’onorevole Scoccimarro, che ora gira tutte le piazze d’Italia protestando contro quelle tasse che sono state applicate dal suo successore, ma furono progettate da lui. È facile dopo di aver lavorato e cooperato in due o tre governi, dopo di avere assunto parte delle responsabilità comuni cercare di lavarsi il viso e presentarsi con la faccia nuova, di gente che non ha tenuto il potere e che ha in serbo ricette miracolose. Come se non le avessimo provate anche noi, quando li avevamo al governo! La terza ragione, forse la più decisiva, è quella che vuole che si segua tutti, in tutti gli Stati, il metodo cosiddetto unitario, cioè di aggiramento. Cercano di avvicinarsi agli altri partiti, di guadagnarne la stima e la collaborazione e poi, man mano che cresce la loro ingerenza nello Stato, finiscono per cacciare tutti gli altri alleati, e così rimane solo un partito, il Partito comunista, che di per sé non ha la maggioranza ma che con questa tattica è riuscito a impadronirsi dei posti principali. Questa è la tattica usata in tutti i paesi e io sarei davvero un traditore degli interessi d’Italia se per viltà o debolezza non avessi gridato l’allarme e non avessi detto: attenti italiani; quello che accade in Bulgaria, in Romania, nei Balcani, quello che è avvenuto in Cecoslovacchia, potrebbe avvenire anche qui. Ci possono essere delle critiche giuste. Purtroppo, non siamo in tempi floridi. Ci sono tasse che pesano e alcune bisogna rettificarle, come quelle in genere, dei contributi unificati. C’è dappertutto l’impressione che i pesi siano troppi. Ma, amici miei, si va dicendo che questo «governo nero» da me presieduto è un governo di reazione che non permette la libertà agli operai. Ma gli operai hanno la libertà di fare gli scioperi e sapete quante centinaia di scioperi si sono fatti. La libertà dunque c’è. Ed io domando: in Jugoslavia, in Russia, lo sciopero è permesso o no? Ed io domando: si dice che non collaboriamo con le rappresentanze operaie. Ma tutti o quasi tutti i movimenti della Cgil se sono finiti bene è dovuto anche all’intervento conciliativo del governo ed in modo particolare del ministro del Lavoro, Fanfani. Qui sono le cifre. I sindacati possono agire liberamente e li abbiamo chiamati tutte le volte che si è trattato di prendere provvedimenti a carattere sociale. Ma ditemi voi, che cosa fanno i sindacati nei paesi balcanici, in Russia: essi sono semplicemente organi governativi che devono vigilare gli operai ed i contadini in modo che adempiano alle norme stabilite dai così detti piani quinquennali. I sindacati sono l’organizzazione della massa operaia e allora riconosco questa loro attività che è utilissima e forza necessaria. Ma non mi si venga a dire che se i comunisti fossero al governo ci sarebbe maggiore libertà e maggiore possibilità di influire attraverso i sindacati e le organizzazioni operaie. Ci dicono che siamo reazionari. Eppure non solo in Brescia si possono affiggere sopra tutte le case degli insulti all’ospite! Non solo in Brescia, ovunque! E io non mi sono lasciato intimorire. Ho dato ordine che si lasci pure che questi manifesti si affiggano, che certe manifestazioni si svolgano, che ciò avvenga in libertà: perché noi della libertà non abbiamo paura. Ma domando (e qui mi riferisco sempre ai rapporti che sono anche stampati sulle condizioni dei nostri fratelli in Istria): sapete che libertà c’è nell’Istria? Ebbene, non vi può arrivare nemmeno la «Settimana enigmistica» o il «Corriere dei piccoli». Non vi è nessuna libertà di stampa: nemmeno per la «Domenica del Corriere». Un partito unico, ferreo, una disciplina assoluta, dei tribunali del popolo che condannano con una rapidità estrema. E chi condannano? Anche i nostri contadini che hanno ragione di lamentarsi che le imposte pesano, che con il diminuire dei prezzi diventano ancora più pesanti di quello che potevano essere in un recente passato. Ma ditemi: questi signori se si presentano con i loro connotati le loro esperienze e i loro metodi politici, possono dire che il contadino in Jugoslavia, specialmente dell’Istria, il contadino che si è trovata confiscata la terra perfino per 5, 7, 12 ettari se era italiano, questo contadino è costretto a lavorare secondo le norme del kolkos e della cooperativa: questo contadino che viene spinto ogni giorno a lavorare di più e che se non raggiunge la cosiddetta norma, cioè il tanto, il minimo stabilito di produzione, perde un terzo del suo salario, poi la metà, per perdere poi tutto e finire anche in prigione. Questi contadini vorrei chiamarli qui a testimoniare e chiedere loro quale è la condizione migliore fra noi, che pure non stiamo bene e loro che stanno malissimo. Una propaganda iniqua di piccoli e grandi foglietti e manifesti si svolge ora nelle contrade d’Italia e diventerà più fitta man mano che ci avviciniamo alle data del 18 aprile. Badate, però! Sono manifesti, come questo, nei quali si dice che noi, De Gasperi e colleghi succhiamo il sangue di milioni di italiani e rappresentiamo la plutocrazia. Ah! Mi viene veramente di fare meditazione sulla mia vita passata a chiedermi che cosa ho goduto della plutocrazia e dove sono i frutti di essa. Che vengano a casa e visitino la mia famiglia, che vedano che sono figlio del popolo che lavora o sono figlio di gente plutocrate! Non importa! In questo foglietto di propaganda ci accusano di avere buttato via miliardi, dando 130 milioni alla Breda, 4 miliardi alla Fiat, un miliardo alla Caproni ecc. Si dimenticano di dire quanto si è potuto dare alla O[fficine] m[eccaniche] e cioè 460 milioni. Ora io dico: coloro che stampano simili menzogne dicono che queste sovvenzioni, o meglio questi mutui, questi prestiti, vengono fatti per amore degli industriali, mentre sanno che commissioni su commissioni sono arrivate a Roma e hanno insistito dicendo che altrimenti le fabbriche sarebbero state chiuse, che altrimenti gli operai sarebbero rimasti senza lavoro. Costoro che propagano simili calunnie, arrossirebbero se personalmente venissero chiamati responsabili di questi fogliacci che si stampano e si diffondono in mezzo al popolo. Bresciani! Voi siete un popolo intelligente e io sono sicuro che simili manifesti sono offese gratuite alla vostra comprensione e alla vostra sensibilità. Senza dubbio quando si voglia cercare tutte le ragioni di malcontento, è facile oggi. Siamo a tre anni dalla guerra, siamo caduti in un disastroso baratro dal quale è un miracolo se ci salveremo. Ed io vi dico che ho passato giornate angosciose in questi anni di governo per non sapere se per il domani o per la prossima settimana, avremo il grano ed il carbone abbastanza per mandare avanti le industrie. E questa angoscia, che è angoscia di chi era responsabile, non hanno questi signori i quali con impudente leggerezza ci mettono contro l’America che pure ci ha mandato questo pane e questo carbone, che pure ci ha reso possibile di tirare avanti. E quando si critica la politica economica del governo, io do ragione specialmente al ceto medio, agli impiegati, ai piccoli risparmiatori che sono oggi le vittime più sensibili di questa situazione critica. Ma mi domando perché gli operai non riconoscano che questo governo è riuscito a fermare il declino della lira, la svalutazione della lira che dal 1934 in qua andava giorno per giorno in giù ed oggi si è arrestata, mentre negli ultimi tempi e specialmente negli ultimi tre mesi le oscillazioni sono appena dell’uno per cento, il che vuol dire un certo ritorno alla fiducia e alla speranza. Amici, questa fiducia, questa speranza non bisogna perderle e bisogna dimostrarle con l’atto elettorale nell’avvenire del paese. Non importa se questo o un altro governo riuscirà in ciò: non vengo in verità a difendere la mia persona o il mio governo. Che importano gli uomini, quando ci sia un programma e delle direttive? Quello che importa è che non bisogna cadere in un regime di non libertà che prepari la dittatura, in un regime di caos interno che avrebbe lo sfavore della situazione internazionale, che metterebbe in pericolo davvero l’esistenza della nostra nazione. È inutile: possiamo essere nel partito A o B, rossi o bianchi; bisogna essere soprattutto uomini di coscienza. Ed io facendo appello alla mia coscienza, ma anche alla vostra, vi dico: è possibile che voi lasciate cadere il governo nelle mani di chi non è capace e non è in grado, data la situazione internazionale, di procurarvi da vivere, di procurarvi il progresso delle industrie? È possibile che in Italia ci sia una intelligenza così limitata? Un mese fa si poteva forse essere incerti, ed io ho avuto giornate di trepidazione prima di mettermi in cammino per questa campagna elettorale, vedendo come mi trovassi di fronte ad una propaganda così spietata. Sentivo bene una certa aria che poteva essere il terrorismo che si avvicinava; ma io mi dissi una cosa: qual è il tuo dovere di galantuomo, costi per te quello che vuol costare? Qual è il tuo dovere di uomo consapevole? Il tuo dovere è quello di parlare chiaro, di allarmare il popolo non per combattimenti interni e cruenti, non in senso bellicoso, allarmarlo solo per una battaglia pacifica, per la battaglia della scheda e del voto: una battaglia della coscienza. E aggiungerò, ancora, amici miei; si parla tanto di pace: già come se noi fossimo armati fino ai denti, organizzati e pronti ad attaccare non so che Stato vicino; come se noi, popolo disarmato dal trattato, fossimo un popolo il quale ha la possibilità di provocare un incendio, una conflagrazione fra i popoli. E si tace di Stati che hanno 800, 900 mila uomini sotto le armi; si tace di Stati che sono armatissimi di tutti gli ordigni più perfetti di guerra e si dipinge, noi povero Stato senz’armi e senza risorse, come uno Stato che leggermente si prepari alla guerra. Ma io so benissimo: la maggiore, la massima, la irreparabile disgrazia nostra sarebbe un’altra guerra: lo so benissimo; a grande fatica noi ci solleviamo dall’abisso in cui siamo precipitati in seguito a vent’anni di dittatura e al fine guerresco, a fatica noi ci arrampichiamo su di questo abisso e non siamo ancora in superficie e abbiamo bisogno di un poco di tempo, un poco di riposo per ricostruire le nostre ossa per la ripresa delle nostre industrie, per aumentare la produzione delle nostre campagne. Lo so: una suprema iattura sarebbe un’altra guerra, ma dico, amici miei, credete che la guerra si eviti o invece si faciliti provocando dissensi interni, provocando o allarmando con preparativi segreti militari, preparando o allarmando con organizzazioni segrete e clandestine? 