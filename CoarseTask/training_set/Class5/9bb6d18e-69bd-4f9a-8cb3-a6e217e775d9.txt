Il vostro riuscitissimo Convegno mi conferma nell’ottimismo che nonostante tutto ho sempre mantenuto e mantengo: i pessimisti hanno torto e avranno torto. La vostra presenza, rappresentanti dei Comuni italiani, mi ricorda che la Democrazia cristiana e gli altri partiti democratici, nelle ultime elezioni amministrative, hanno strappato ai socialcomunisti 714 Comuni tra cui 16 capoluoghi di provincia; che nelle passate elezioni provinciali la Democrazia cristiana, da sola, ha ottenuto più voti di tutto lo schieramento di sinistra, nonostante si sia presentata in 164 collegi in meno rispetto ai socialcomunisti, cioè 5 milioni e 839 contro 5 milioni e 569, mentre le destre ne hanno ottenuti 862 mila . Per noi democratici cristiani ragione di eventuale diminuzione di voti è la scarsa frequenza alle urne: noi perdiamo quando gli elettori stanno a casa, vinciamo quando si recano a votare. Questa volta nella lotta si inserisce anche un elemento di confusione, si inserisce la complessità delle liste, il fatto che non si tratta di problemi politici impostati come tesi generale, che l’alternativa politica non è impostata chiaramente, che le situazioni locali sono influenzate da fatti contingenti. Questo può spiegare l’indecisione di qualche elettore. Il fatto saliente di questa campagna elettorale è però rappresentato dal mimetismo comunista: il comunismo si presenta sotto la maschera della rinascita del Mezzogiorno. A Roma Nenni e Togliatti si nascondono dietro la schiena di Nitti . Mi spiace per Nitti, che forse agisce in buona fede, ma egli dovrebbe ricordare Benes, suo amico e presidente della Repubblica cecoslovacca, uomo di sinistra, pieno di fede nella democrazia, incline per temperamento alla bontà e alle soluzioni concilianti; fu di queste sue virtù, e del suo cattivo stato di salute, che i comunisti nel 1948 si valsero per attuare il loro colpo di Stato. Ricordi Nitti e non se l’abbia a male se tentiamo di sbarrargli il cammino: non si tratta, in questo caso, della sua persona, si tratta del paese, si tratta della salvezza dell’Italia. L’on. De Gasperi ha proseguito ricordando, a quanti non si rendono conto della tattica trasformista dei comunisti, quello che ebbe a dire, in un suo discorso, Dimitrov , che è tra i massimi teorici bolscevichi: «ci si rimprovera talvolta – diceva Dimitrov – di deviare dai nostri princìpi comunisti. Quale bestialità e quale accecamento! Noi non saremmo rivoluzionari marxisti, leninisti, né discepoli di Marx, Engels, Lenin, Stalin, se non sapessimo interamente modificare la nostra tattica e la nostra azione in conformità con la sua congiuntura del momento. Ma le svolte e i serpeggiamenti della nostra tattica hanno un unico scopo: la rivoluzione mondiale. Voi vi ricordate dell’antica leggenda del cavallo di Troia. L’esercito attaccante non riportò la vittoria fino a quando, con l’aiuto del famoso cavallo di Troia, non potè penetrare dentro la città, nel cuore stesso del nemico». E Nenni non ha meditato le parole scritte da Togliatti su Rinascita del novembre ’51, in un articolo che è una vera apologia della dittatura? «È comprensibile e giusto – scriveva Togliatti – che in questa Società nuova (la comunista) l’esistenza di diversi partiti scompaia e i cittadini più avanzati si raccolgano in una sola organizzazione politica alla quale è affidato il compito di educare tutta l’umanità nella pratica e nello spirito del socialismo» . Questo deve meditare Nenni, che oggi serve Togliatti, portandogli le munizioni contro i democratici, sperando tuttavia in cuor suo che i democratici esistano finchè venga il giorno in cui egli potrà vantarsi di avere salvato la democrazia. La confusione diventa grave quando problemi politici si sovrappongono ai problemi amministrativi. Io rispetto i sentimenti monarchici, ma in queste elezioni si tratta di scegliere il sindaco, non il Re! Se mi sentissi monarchico mi riserverei di decidere quando si tratta della forma dello Stato, non allorché, come oggi, sono in gioco problemi amministrativi. E tutto questo genera confusione, come altra confusione è causata dalle cosiddette «forze nazionali»: sono dunque esse una terza forza pur escludendo in realtà la maggioranza della nazione? L’on. De Gasperi a questo punto ha ricordato [un discorso] di De Marsanich , nel quale si diceva che le giovani generazioni erano «annoiate e umiliate dall’alternativa tra il circolo parrocchiale e la cellula comunista». Tuttavia essi si proclamano cattolici, anzi, pretendono di rappresentare i cattolici. Del resto, le forze prevalenti del Movimento sociale sono per la riabilitazione della Repubblica di Salò, contro la Monarchia: ed ora costoro sarebbero i monarchici «nazionali» mentre i volontari del Nord che combatterono per tenere fede al legittimo governo del Re sarebbero gli antinazionali? Comunque oggi le elezioni non riflettono il potere politico, del Parlamento, del governo: il Parlamento resterà ancora per un anno e di fronte alla sua maggioranza il governo resta responsabile. Si tratta di votare per le amministrazioni locali. Certo non intendiamo abdicare ai valori politici fondamentali nelle prossime «amministrative» e a suo tempo tutta la nazione sarà chiamata con alternative politiche chiare e precise e dovrà decidere con pieno senso di responsabilità e con piena conoscenza di causa. E noi crediamo che il Parlamento abbia ancora un compito grave da assolvere; garantire la democrazia e la Costituzione da ogni attacco sovversivo e da ogni rivolgimento di regime e proteggere la democrazia contro la tattica ingannatrice del comunismo camuffato. Ed è certo doloroso che il Senato non sia giunto all’approvazione degli articoli del Codice penale riguardanti il sabotaggio, l’occupazione delle fabbriche e delle terre. Ma il rinvio non vuol dire che la questione sia superata: presenteremo una legge più ampia, che con effetto polivalente difenda la democrazia contro gli attacchi, da qualunque parte provengano e ci protegga contro nuove o rinnovate dittature! È nostro vivissimo desiderio che le Camere ci aiutino in quest’opera lavorando con estrema energia; basta in Italia con i colpi di Stato, con la violenza, con le rivoluzioni, con l’odio, il popolo italiano vuole progresso, riforme, pacificazione, sicurezza, ma non vuole né odio, né guerre tra i popoli. Ad ogni modo, questa esperienza elettorale amministrativa deve valere come preparazione per le elezioni politiche; ed in primo luogo deve insegnare la necessità di essere uniti. Deve essere superato quel senso di debolezza che può, ad esempio, derivare da una critica troppo accesa ed in particolare i dirigenti della Democrazia cristiana hanno il dovere di agire in questo senso, perché il popolo italiano deve essere sicuro che questo bastione della sua libertà non crolla e che resterà sempre compatto al di là di ogni battaglia. Occorre che intorno a noi vi siano fiducia e senso di responsabilità di fronte ai destini del paese. Sbarrare il passo al comunismo vuol dire garantire la pace e la libertà, opporsi all’esaltazione della restaurazione del passato vuol dire cercare la pacificazione e l’unione con tutti quanti sentono sinceramente e democraticamente la patria. C’è chi dice che non siamo stati capaci di debellare il comunismo; ma noi abbiamo respinto i comunisti dalle posizioni politiche che durante la guerra avevano conquistato e abbiamo diminuito le loro posizioni sindacali. I comunisti, che hanno come unico scopo della loro azione la rivoluzione mondiale, non possono vivere in una eterna attesa. È questione di energia da parte nostra; se saremo forti e tenaci, un giorno essi crolleranno, perché coloro che hanno sperato nella loro vittoria, magari con il concorso diretto della Russia, attraverso una guerra resa sempre più rischiosa dalla forza del Patto atlantico, non hanno oggi che una sola speranza che la Democrazia cristiana venga meno al suo compito. Per questo ogni voto contro la Democrazia cristiana vuol dire aumento delle possibilità comuniste: contro questa verità non c’è sofisma che tenga. L’on. De Gasperi ha quindi negato che esista un’analogia tra la situazione dell’immediato dopoguerra, malgrado le affermazioni dei neo-fascisti: in quel periodo l’alternativa era tra l’ordine e il caos; ma oggi, in Italia, c’è un governo efficiente, un governo che lavora e nessuno può impunemente vilipendere i segni del valore, come accadeva nel ’21. Il confronto con l’altro dopoguerra è dunque frutto della speculazione di alcuni nostalgici che sognano la restaurazione di un regime che portò l’Italia alla rovina. Noi non possiamo seguirli su questa strada, noi non abbiamo odio per nessuno, non siamo animati da sentimenti di vendetta, siamo per la pacificazione più larga e lo dimostrano, tra l’altro, i provvedimenti che abbiamo adottato a favore dei combattenti della Repubblica sociale e degli appartenenti all’ex milizia. Ma la pacificazione non può voler dire la riabilitazione di un metodo che è stato funesto per il nostro paese! Questa è la concezione che additammo agli elettori il 18 aprile; questa la strada sulla quale intendiamo proseguire. Siamo sicuri che il comunismo in Italia non potrà mai arrivare al potere per via democratica, perché si trova di fronte a un governo – espressione di forze democratiche che si battono con tenacia per l’elevazione del popolo – che provvede a soddisfare legittime esigenze sociali, un governo che con le sue realizzazioni ha portato il paese alla rinascita! Il presidente del Consiglio ha ricordato quindi il pieno e leale riconoscimento dei risultati ottenuti dalla politica economica del governo, contenuto in un articolo di Alberto De Stefani , il quale osservava, a proposito della relazione finanziaria del ministro Pella al Parlamento che «essa costituisce un solido contributo, forse il più solido di tutti, alla difesa di una realtà politica nella quale è impegnato sia pure sotto varie particolari e non essenziali bandiere, tutto il popolo italiano. Quali sarebbero i risultati delle prossime e delle future elezioni se la pubblica finanza non avesse stabili fondamenta e se fossero prevalsi i tentativi proposti di una diversa finanza che avrebbe certamente compromesso la stabilità della lira, la consistenza del risparmio monetario, la capacità di acquisto delle remunerazioni? Ecco perché oggi, nella dura e decisiva battaglia pro e contro la libertà del popolo, possiamo renderci conto e sentire quanto la sicurezza finanziaria aiuti e rafforzi». Ed è certo strano che, ad esempio, Achille Lauro rivolga al governo l’accusa di «spendere moneta falsa» quando parla della ricostruzione del paese, lui, uomo di traffici, che ha svolto e sviluppato i propri commerci proprio grazie alla tranquillità e al progresso economico che l’opera del governo ha reso possibile nel paese… Ma dunque il governo democratico, che ha assunto l’eredità della guerra e della disfatta, che si è assunto l’immane onere della ricostruzione, dovrebbe ancora rispondere di non aver fatto di più? E a chi? A coloro che ancora oggi plaudono alla politica che ha condotto il paese a questo disastro? Ma il governo può essere orgoglioso di quanto ha fatto in questi anni per tutte le regioni d’Italia. Si è fatto in pochi anni ciò che molti autorevoli ed esperti in economia prevedevano che si potesse compiere almeno in venticinque anni. Il presidente del Consiglio ha riepilogato i gravissimi danni causati dalla guerra in Italia, che si possono così compendiare: nell’edilizia privata si sono avuti 3.011.100 tra vani distrutti e gravemente danneggiati; 3 milioni 788.900 vani lievemente danneggiati; nell’edilizia pubblica 14.030 vani distrutti e 176.150 vani danneggiati; 1.414 ponti distrutti o danneggiati oltre a 27.333 km di viabilità minore danneggiati e 11.000 ponti e ponticelli distrutti o danneggiati. Si aggiungano 27.980 km di linee elettriche danneggiate o distrutte, 910 acquedotti, 726 fognature, 604 ospedali, 1.124 cimiteri e 9.460 km di bonifiche distrutti parzialmente o totalmente. Questo, a grandi linee, il quadro pauroso lasciatoci dalla guerra e dal fascismo. E non contiamo i morti, i feriti, i mutilati, i dispersi, i lutti e le miserie. Nel 1951 è stato, in agricoltura, superato l’indice di produzione del 1938, il valore lordo della produzione è passato nel 1949 a 1.990 miliardi e nel 1951 a 2.520 miliardi. Gli investimenti in agricoltura hanno superato nel 1951 i duecentosessantacinque miliardi dai 180 miliardi del 1950. Per quanto riguarda l’industria, un esame dettagliato dei numeri indici della produzione porta a risultati soddisfacenti: l’indice complessivo dal 1950, che si calcolava a 119 è passato nel 1951 a 136. Per quanto concerne la riforma agraria, riforma che riguarda particolarmente l’Italia meridionale e centrale, fatta eccezione per il Delta Padano, sono stati pubblicati ormai piani di esproprio per un totale di 666 mila ettari: di questi ne sono stati già assegnati 52.827 a undicimila 993 unità contadine. Nel settore della bonifica, 73 miliardi di spesa sono stati autorizzati a tutto il 1951 per l’Italia meridionale; 3.334 ettari di terreno sono stato acquistati dalla Cassa per la formazione della piccola proprietà contadina. Quanto alla ricostruzione edilizia l’on. De Gasperi ha detto che i vani dichiarati abitabili per tutti i Comuni nel 1951 si possono valutare a circa 600 mila con aumento di oltre 30% nei confronti del 1950. Nei Comuni con oltre ventimila abitanti le costruzioni sono state doppie rispetto a quelle del 1938. L’INA-Casa ha approvato stanziamenti per costruzioni edilizie per un totale di 185 miliardi che corrispondono a 99.439 alloggi, comprendenti 499.138 vani. Inoltre, sono stati appaltati lavori per altri 75 mila alloggi per un importo di 147 miliardi. Quarantamila alloggi sono stati ultimati e 22 mila già assegnati. I dati sui salari chiaramente indicano un aumento del potere di acquisto delle retribuzioni dei lavoratori. In particolare, il consumo di carne nei Comuni con oltre cinquemila abitanti è aumentato da 12,50 kg a testa nel 1948 a 14,08 nel 1949 e così il consumo dello zucchero è passato da 8 kg a 11,50 nel 1950. Aumentate sono le spese pro-capite per i pubblici spettacoli, per il consumo del gas, per il consumo di energia elettrica come pure è aumentato il numero complessivo delle utenze per l’applicazione di elettrodomestici. Gli abbonati alla radio sono passati da 978.392 nel 1938 a 3.135.195 nel 1950. Gli abbonati ai telefoni, che nel 1938 erano 452.889 sono saliti a un milione 035.937; i Comuni allacciati con centralino telefonico sono saliti da 5.378 a 8.811. Dal 1947 ad oggi il servizio telefonico è stato installato in 844 Comuni dell’Italia meridionale, entro l’anno altri 516 Comuni del Mezzogiorno avranno il telefono, mentre in 135 Comuni è stato impiantato un ufficio postale telefonico. Le scuole popolari istituite per la prima volta nel 1947 ad iniziativa dell’on. Gonella sono frequentate da 350.000 allievi adulti. Nel 1951-52 risultano aperti 16.411 corsi popolari. Si accusa il governo e la Democrazia cristiana di essere «clericali», oscurantisti: ma anche per questa accusa parlano le cifre. Nel 1938 in Italia vi erano 177.750 classi elementari, oggi, per la valida opera svolta in questo settore dall’on. Gonella, ve ne sono 223.102 e in particolare nel Mezzogiorno sono quasi raddoppiate. Quale consistenza hanno dunque tali accuse: come ci si può rimproverare di voler negare la cultura, di voler tenere il popolo italiano nell’ignoranza? Al contrario, noi lavoriamo perché la cultura si diffonda, perché questo è il nostro dovere: non siamo noi, ma i comunisti a dover contare sull’ignoranza del popolo, perché noi sappiamo bene come proprio le zone lasciate nell’oscurantismo siano più facile preda dell’ideologia comunista. È ora, dunque, di non essere troppo modesti: se, infatti, c’è una differenza tra noi e la propaganda dei governi totalitari, è che noi sbandieriamo i risultati del nostro lavoro. Ma perché oggi le nostre realizzazioni sono contestate e negate, io voglio affermare che in 80 anni di unità nazionale il Mezzogiorno non è stato mai come oggi al centro dello sforzo di rinascita nazionale! Con legittima fierezza possiamo contestare che nessun governo e nessun regime hanno mai dedicato alle provincie meridionali un programma di opere così vasto e organico come quello affidato alla esecuzione della Cassa per il Mezzogiorno. Volumi, congressi, comizi infiniti sono stati dedicati ai problemi del Mezzogiorno nei decenni trascorsi: ma soltanto il governo democratico si è messo a risolverlo concretamente. La redenzione del Mezzogiorno è in atto ed è dimostrata da significative cifre: 1.652 lavori per un importo di 97 miliardi sono stati appaltati. A tutto marzo 1952 sono stati approvati 2.043 progetti per un importo di 128 miliardi e 755 milioni. Sono stati ricostruiti 6.837 km di strade, 12.432 km sono stati rifatti e ricostruiti quasi un milione di vani per abitazioni private, 280 mila vani di case popolari e di abitazioni per i senza tetto sono stati costruiti; 140 mila edifici pubblici ricostruiti o riparati, acquedotti e fognature per 3.500 km; 98.233 ettari bonificati idraulicamente. E si è lottato anche contro la disoccupazione. Ogni anno la popolazione aumenta di 320.000 unità, ciò vuol dire che dal 1948 ad oggi il numero della braccia disponibili è salito di oltre un milione. Per risolvere il problema abbiamo istituito dei corsi di qualificazione e dei cantieri di lavoro. Oltre 220.000 operai nell’Italia meridionale sono stati occupati. L’on. De Gasperi ha proseguito rilevando l’importanza della riforma agraria come strumento non soltanto di più equa distribuzione della terra, ma anche nel valore sociale che assume la formazione della piccola proprietà contadina. Egli ha ammonito nuovamente a non trincerarsi esclusivamente dietro il problema agrario per la lotta politica. Sono proprio coloro che non vorrebbero dar nulla che chiedono i voti dei molti che nulla hanno. Circa un mese fa in Calabria ho consegnato la prima casa-ricovero costruita per gli alluvionati, cui altre seguiranno perché interi villaggi dovranno essere ricostruiti. In quel paese il sindaco era comunista: ed io ho voluto ricordargli che noi non siamo come il Barbarossa , al cui avvicinarsi i sindaci uscivano dalle città, il capo cosparso di cenere, per consegnare le chiavi della loro terra al dittatore. Noi governo democratico costruiamo le case e consegniamo le chiavi al sindaco. Finchè avremo forza non intendiamo cedere di fronte ad una propaganda di chi vuole la disgregazione nazionale: abbiamo peccato di modestia, non peccheremo di pusillanimità. Se si è peccato di particolarismo, oggi rimediamo con la nostra compattezza di fronte alle prove che ci attendono. L’on. De Gasperi ha poi osservato che, senza dubbio, sarebbe preferibile evitare questa polemica politica e che i partiti, in certe situazioni particolarissime come in quella di Roma, si fossero sottomessi ad una disciplina eccezionale, cui la Democrazia cristiana era pronta anche con sacrificio, come sarebbe desiderabile si facesse per i corpi amministrativi in genere; ma l’attuale contingenza storica, l’indole dei nostri avversari e la tecnica elettorale ci hanno costretto ad accettare la battaglia in queste condizioni. Ora, dunque, alla compattezza dei socialcomunisti gli elettori devono rispondere votando compatti per la Democrazia cristiana e per le liste dei partiti democratici apparentati, che rappresentano in ogni caso il blocco più forte e capace di battere l’estrema sinistra. Se l’unità costituisce un impegno per tutti i cittadini democratici, ancor più deve costituire un impegno per i cattolici. Il presidente del Consiglio a tale proposito ha ricordato quanto ha scritto recentemente, in polemica con De Marsanich, L’Osservatore Romano, il quale respingeva «la mentalità di chi si ostina a non vedere e perciò a non ammettere, che i cattolici, sul terreno politico, economico e sociale, possano avere un’azione autonoma e responsabile; che cerchino di costruire un ordine civile ispirato secondo la concezione cristiana della vita». Vogliamo spiegarci chiaramente – continua il giornale –. Il De Marsanich dice, con un lungo discorso, quello che si può esprimere con poche parole: nelle prossime elezioni la Democrazia cristiana non dovrebbe godere più il favore non soltanto dei «moltissimi di diversa opinione» che le concessero il voto quattro anni or sono, ma neppure degli stessi cattolici. I quali dovrebbero volgere le loro preferenze in altra direzione, dove, non è necessario dire, e per questo egli sembra incline a rimettersi alle autorità ecclesiastiche e all’Azione cattolica perché «l’errore del 18 aprile 1948 non deve essere ripetuto». «Siamo giusti, senza pronunciarsi sugli aspetti particolari di quel voto e sulle conseguenze politico-tecniche che ne discesero – concludeva poi L’Osservatore Romano – è pur merito di quell’errore se in Italia furono salvate certe libertà fondamentali che, volere o no, furono e sono utili a tutti. E questo avvenne perché i cattolici italiani davanti ad una minaccia totale delle libertà spirituali, base di ogni altra libertà, videro la esigenza di dare al voto una espressione unitaria. Oggi, dopo quattro anni, nulla è cambiato». Ed è curioso che proprio Nitti capeggi l’attacco di chi considera la Democrazia cristiana ora alla stregua del vecchio clericalismo – allo stesso modo de l’Unità, dell’Avanti! e de Il Paese – ora come un fenomeno post-bellico passeggero. Nitti, il quale ha scritto un volume, copiosamente documentato, sul Socialismo cattolico, per la verità solo fino alla Rerum Novarum e con interpretazioni spesso contestabili, ma con copiosa indagine e documentazione, in cui faceva la storia del nuovo movimento cristiano-sociale affermando che era una nuova scuola socialista la quale, nel rispetto dei valori eterni della religione, non rinunciava alla lotta per il progresso sociale del popolo: anche lui, dunque, sentiva che si trattava di una nuova corrente ideale e non soltanto della base per un partito politico . La Democrazia cristiana infatti non è solamente una organizzazione di partito; è una scuola, è un movimento di idee che anima giovani e vecchi. Se il fervore di questo movimento illanguidisse, si spegnerebbe una fiamma ideale nata cent’anni fa nel vecchio mondo in fermento. L’abbiamo servita questa idea, forse non adeguatamente, forse con errori, ma in buona fede; senza clericalismo, ma con convinzione alimentata da una dottrina sociale che risale al supremo Magistero della Chiesa e che fu sperimentata in tutti i paesi a contatto delle esigenze e delle istanze popolari. Quando abbiamo portato questa idea al governo, essa si era già innestata sul tronco della tradizione nazionale, aveva contribuito a creare e a formulare il nuovo patto costituzionale, si era inserita nella democrazia politica, si era consacrata all’opera di conciliazione tra Stato e Chiesa, rispettando le regole della tolleranza civile e il metodo o cercando di attuare nei rapporti con il popolo la fraternità cristiana e la giustizia sociale. L’on. De Gasperi ha qui ricordato l’opera del Pontefice che salvò Roma, che svolse intensa opera di cristiana solidarietà nei confronti dei deboli e dei perseguitati di qualunque colore politico, resistendo alla prepotenza e inculcando le leggi della giustizia. È con questo patrimonio ideale che abbiamo servito la patria – consapevoli di essere impari al compito, ma orgogliosi di condurre a fondo questa esperienza di rinnovamento sociale e cristiano sul terreno della Costituzione democratica e inserendola nella tradizione nazionale. Ci possono essere stati errori e insufficienze, certo, ma se questo strumento rappresentato dalla Democrazia cristiana, che si fonda su elementi dottrinari e sperimentali di quasi un secolo, si spezza non vi è altro avvenire per l’Italia che quello di diventare un paese satellite del bolscevismo. I medesimi princìpi che hanno ispirato l’azione del governo e della Democrazia cristiana nella politica interna li hanno guidati nella iniziativa in campo internazionale: per servire la rinascita dell’Italia e per amore del popolo vittima di errori e di ambiziose avventure, si sono sopportate le conseguenze di una sconfitta prevista, riuscendo a sollevare il nostro paese alla parità e alla corresponsabilità della cooperazione internazionale. E la politica seguita dal governo democratico, che l’opposizione ha cercato di ostacolare in tutte le maniere, la politica atlantica, alla quale l’Italia partecipa in perfetta parità di diritti, ha salvato la pace: lo ha affermato lo stesso Stalin in una sua intervista, quando ha espresso l’opinione che il pericolo di una guerra si è allontanato; ciò costituisce una lampante smentita a tutta la propaganda comunista, la quale ha ripetuto per anni che il Patto atlantico ci avrebbe portato alla guerra. Passando ad esaminare il problema di Trieste, l’on. De Gasperi ha dato lettura della seguente lettera, speditagli dal corrispondente di un giornale inglese: «Leggendo su l’Unità del 30 marzo l’articolo De Gasperi contro Trieste di Giancarlo Pajetta mi sono meravigliato ancora una volta della pazienza per non dire della passività con la quale il governo italiano lascia sviluppare questa propaganda pseudo patriottica dei comunisti per Trieste, senza ricordare come si comportavano gli stessi comunisti italiani proprio quando il destino della Venezia Giulia era in gioco». Sono stato a Trieste e nei dintorni nel maggio 1946. Ho osservato ovunque la propaganda frenetica dei comunisti in tutta la Provincia per la loro annessione alla Repubblica federale popolare Jugoslava del maresciallo Tito, allora fedelissimo sostenitore di Stalin. Ho visitato con altri colleghi stranieri i cantieri navali di Monfalcone, allora ancora per la maggior parte un ammasso di rovine che aspettavano di essere sgombrate. Ma erano quasi deserti. La grande massa delle maestranze era soprattutto a passeggiare ogni giorno sui camion a Trieste e nella Provincia sotto la guida dei capi comunisti e dietro bandiere sia rosse con la falce e il martello sia tricolore italiane con la Stella Rossa sovietica, per dimostrazioni in favore dell’annessione di tutta la Regione alla Jugoslavia. Quando rimanevano nei cantieri erano principalmente occupati a dipingere, ovunque, parole d’ordine inneggianti a Tito, Stalin e Togliatti, io stesso ho preso nei cantieri di Monfalcone alcune fotografie di questa propaganda filo-sovietica da parte dei comunisti italiani. Unisco a questa lettera due di queste fotografie e metto anche le negative a sua disposizione. Sull’una si vede la Stella Rossa dominante tutti i cantieri dalla più alta armatura; sull’altra si leggono chiaramente, su ingrandimenti, le parole d’ordine «Venezia Giulia», «4 mila sono morti per questa (Stella Rossa)», «vogliamo la Jugoslavia per collegarci con la nostra naturale retroterra», «vogliamo i poteri popolari in seno alla RFPJ». E più sopra: «viva Tito. Vogliamo la RFPJ». Sono stupito di constatare che quasi mai nella stampa italiana è ricordato quali erano le pretese dell’URSS per i suoi satelliti di Belgrado alla Conferenza di Parigi del 1946. La rivista Relazioni internazionali del 6 marzo ha pubblicato con un articolo molto pacato e documentato una carta, mostrando le differenti «linee» allora proposte dai quattro Grandi per il futuro confine italo-slvavo . Mi pare che è completamente dimenticata oggi la linea Molotov che dava alla Jugoslavia non soltanto Trieste e Gorizia, ma anche parte del Friuli, con Cividale e del Veneto con Grado e Monfalcone. I comunisti non hanno mai protestato; infatti hanno sempre e dovunque giustificato e sostenuto tutto quello che la Russia chiedeva laggiù e altrove. Se queste domande fossero state esaudite e Tito fosse ancora una gloria del Cominform, i Togliatti e i Pajetta sarebbero oggi i più accesi difensori di questa frontiera di pace, come lo sono Pieck , Grotewohl e Ulbricht , quando parlano dell’annessione di Königsberg alla Russia e di Stettin e di Breslau alla Polonia comunista. Oggi strillano sulle piazze d’Italia, nel Parlamento e nelle pagine de l’Unità, parole d’ordine patriottiche; ma se domani la cricca di Tito fosse rovesciata dal Cominform e Viscinski domandasse di nuovo Trieste, Gorizia e Monfalcone per la Jugoslavia i comunisti italiani farebbero un altro salto mortale nell’altro senso. Ci ripugna – ha esclamato il presidente del Consiglio – doverci continuamente battere per dimostrare la nostra buona fede e la bontà della soluzione che noi proponiamo quando i nostri avversari in realtà non hanno soluzioni. Ma anche per questo occorre essere uniti. Se il 25 maggio Trieste, votando insieme alle altre provincie sorelle, ribadirà la sua posizione di italianità, questo si deve alla nostra azione. Se il nuovo ordinamento amministrativo di Trieste che uscirà dalla Conferenza di Londra renderà possibile l’attesa per un nuovo sforzo in vista della soluzione totale, ciò è dovuto al governo democratico. Noi non rivendichiamo merito, ma non accettiamo rimproveri da chi ha storiche responsabilità. Intanto, a Londra si esita ancora; ci si smarrisce nella ricerca di formule giuridiche. Hanno riconosciuto che avevamo ragione. Se si cedesse di fronte ai prepotenti, tutta l’Italia si leverebbe in piedi. Confido che gli Alleati agiranno secondo coscienza e lealtà nell’interesse comune dell’alleanza atlantica. Nessuno scambi la nostra pazienza con debolezza, né la nostra tenacia per ostinazione. Interpretiamo i sentimenti del popolo italiano, ma anche le inderogabili necessità della collaborazione internazionale coi popoli vicini e lontani, nell’interesse della pace e della sicurezza; e per la ricostruzione europea. 