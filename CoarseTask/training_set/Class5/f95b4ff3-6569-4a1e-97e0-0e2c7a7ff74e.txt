Tutto è stato detto per esaltare meritatamente la vostra impresa. Io non vi parlo come presidente di un governo che passa, ma come interprete del popolo italiano che vive nei secoli. Il successo della vostra iniziativa generosa dimostra che in America la forza dell’opinione pubblica è dominante. Non è l’apparato organizzativo e amministrativo che decide, è l’animo, il sentimento del popolo. A Cleveland, nel consesso internazionale, ho appreso che il popolo americano agisce non per impulso sentimentale ma anche per interessamento ragionato. Diecimila persone seguono per ore e ore i rapporti dei delegati di tutte le nazioni sui problemi del mondo e sul modo di salvare la pace. Tale atteggiamento universalistico è proprio anche della nostra civiltà italico-cristiana, ed è per questo che noi vediamo nei nostri fratelli italo-americani la felice confluenza di due concezioni similari del mondo. Hitler e Mussolini, e prima di loro Bethmann-Hollweg e Guglielmo II hanno commesso un grave errore facendo dipendere l’intervento dell’America solo da considerazioni materiali ed economiche. Passando per la Broadway per recarmi in corteo alla City-Hall sono stato colto dal fenomeno che di fronte a Wall-Street, centro finanziario del mondo, si vedesse una piccola e originaria chiesa della vecchia New York. Prima e poi, grattacieli alti come le pareti delle nostre Dolomiti; ma questo spazio angusto è salvato ed ha resistito alla speculazione. Il sole si apre una via tra i grattacieli e scalda anche i tumuli. È questa una contrapposizione simbolica. Esistono anche nella civiltà americana gli elementi idealistici dei fondatori che contrastano e contengono il materialismo della vita economica. Nei momenti critici questi elementi si impongono alle coscienze e diventano decisioni. Accogliendo i vostri doni, ed esprimendovi la nostra gratitudine, noi siamo certi che non educhiamo il nostro popolo al servilismo e al basso animo. Il pericolo ci sarebbe se questa nostra giovane repubblica fosse una creazione artificiale, una nave in balia di passioni, di fazioni temporanee, staccata dalla storia della nazione, ma essa è, e vuole essere, una veste nuova e migliore di una civiltà secolare. Il popolo si sente fiero di questa sua civiltà e riallacciandosi al suo passato e agli antichi rapporti col mondo, quando esso è sciamato in tutte le terre d’America, sente che verrà il giorno in cui potrà compensare la vostra fratellanza in un’ora di bisogno con una fratellanza ricostruiva nel lavoro e nella cultura, per la pace e la democrazia. 