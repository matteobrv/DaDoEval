Caro Pella, come tu sai, il Movimento Europeo di cui, insieme ai Signori Churchill e Spaak, io ho la presidenza onoraria (Blum, che era anche Presidente d’onore, non è stato ancora sostituito), ha svolto una notevole attività negli scorsi due anni nel campo internazionale europeistico. Con la Conferenza dell’Aja (19…) [1948], quella Economica di Westminster (1949), quella di Bruxelles (febbraio 1949), la Culturale di Losanna (dicembre 1949) e la Sociale che si è svolta recentemente a Roma, il Movimento, valido stimolatore nei Parlamenti e nell’opinione pubblica dell’idea europea, ha sostenuto e affiancato l’attività ufficiale dei governi e dei rappresentanti eletti a Strasburgo, alla cui Assemblea vengono regolarmente presentate le risoluzioni approvate. L’Italia, tramite il Consiglio Italiano del Movimento, quantunque questo non abbia ancora proceduto alla formale costituzione dei suoi organi, a tutte queste attività partecipa ed ha partecipato assiduamente con apposite delegazioni e rappresentanti ufficiali (e convengo con i nostri deputati ed europeisti che essi si sarebbero assunti una grave responsabilità, agendo altresì in contrasto con lo spirito e l’impostazione di tutta la nostra politica, se avessero deciso di rimanere assenti), i quali utilmente richiamano l’attenzione internazionale sui nostri problemi, esponendo a loro volta il punto di vista italiano sui molteplici problemi inerenti all’unificazione Europea. 