Cari concittadini, cari conterranei, signori espositori, visito sempre con grande interesse questa mostra specializzata, perché le attrezzature del turismo corrispondono ad una esigenza che si fonda sulla forza personale; basti pensare ai muscoli degli alpini, alle esperienze che sono necessarie perché l’artigianato si sviluppi; esperienze che richiedono una unione di forze che hanno qui una rassegna notevole; così anche l’attrezzatura alberghiera, che si fonda nella maggior parte dei casi su una collaborazione di famiglie e di imprese famigliari. Soprattutto interessa il vedere, in questa esposizione, un certo sforzo di distribuzione di redditi integrativi per centinaia di migliaia di persone. Ciò è rappresentato dall’interessamento e dall’apporto recati da tutte quelle industrie e quelle attività che hanno relazione con il turismo e che sono una conseguenza di esso. Ricordo, ed il sen. Conci ricorda anche meglio di me, quale fosse nei tempi lontani la nostra preoccupazione che si fondava soprattutto allora sulle prospettive vinicole; e penso allo sviluppo che è venuto dopo e che noi non potevamo prevedere, in quanto è limitata la possibilità profetica anche degli uomini politici; uno sviluppo immenso nel campo delle prospettive turistiche internazionali. Per questo sviluppo sono necessarie soprattutto qualità di volontà, di forma e di carattere di una popolazione; quando anche queste forze ci sono, unite ad un certo senso di solidarietà, non c’è da temere nell’avvenire. Il Trentino oggi, anche se a taluni il suo spirito può apparire campanilistico e con tutti i difetti del regionalismo, dimostra uno sviluppo particolare delle energie individuali, dimostra di essere adatto ad affrontare le esigenze dell’avvenire. La Regione, fondendo queste caratteristiche del carattere locale e nazionale può essere come nessun’altra forza adatta a questo scopo. In questa esposizione convergono, come difficilmente altrove, le forze del lavoro, dall’artigianato alla piccola industria; di quel lavoro che il governo non dimentica. Ho inteso delle parole dal sindaco, alcuni chiari richiami a quello che il Trentino e la sua gente hanno fatto nei momenti difficili e che merita una adeguata considerazione; e anche questo il governo non lo dimentica. In queste esposizioni di tipo regionale, vedo anche una conferma di una direttiva economica; quella per cui è stata pubblicata una legge contro la disoccupazione ed in appoggio all’artigianato e alle piccole industrie. Si tratta di cose che non possono essere improvvisate in giorni o in settimane; ma di programmi che debbono essere realizzati in un periodo di tempo di parecchi anni; tuttavia noi seguiamo questa direttiva che ci è parsa giusta e come una conseguenza delle esigenze naturali della popolazione: riserviamo allo Stato, per quanto è possibile, la gestione dei servizi pubblici e di pubblico interesse, affidandoli al controllo delle autorità locali che ne garantiscono un maggiore successo ed evitano le speculazioni, ci riserviamo anche il controllo dei monopoli, in quanto questi possono risultare contrari all’interesse generale. La massima libertà invece negli altri settori, all’iniziativa individuale e privata; attuando, là dove è possibile, quella cooperazione che è data dalle forme miste regolatrici nelle quali si incontrano le energie individuali e quelle della collettività, così come avviene nel fenomeno cooperativo, del quale, voi trentini, siete all’avanguardia. La nostra direttiva politico-economica è direttiva di mediazione tra il sistema socialista totalitario e le esigenze di libertà individuale, spirituale e politica che sono proprie della democrazia politica. Considero la democrazia politica nei suoi aspetti economici come uno sforzo verso l’attuazione di una maggiore giustizia sociale, col rispetto delle esigenze spirituali e politiche dei popoli. Gli sforzi nazionali, possono essere utili o definitivi; ma niente è definitivo, se non c’è una pace: ecco il nostro problema. Tutti si chiedono: «ma poi avremo un periodo di pace?». Questo è il problema massimo per l’impostazione della economia politica e sociale e non crediate che sia un problema di poco. Bisogna trovare il modo di far convivere le maggioranze e le minoranze, per creare un ambiente di pace nella regione, onde far confluire tutte le forze sulla strada di progresso economico e sociale. Questo dipende da voi, trentini, lo so che non dipende da voi soli, ma spetta per due terzi a voi e per il resto agli altri. Auguriamoci poi che si riesca a realizzare anche la pace più ampia, la più ampia collaborazione che superi i confini, così come ha augurato l’oratore che mi ha preceduto. La pace europea è il problema massimo, che ci assilla e tutto quello che si fa oggi corrisponde ad una ragione e ad una necessità. Non sono troppo ottimista né sono certo di raggiungere il risultato che speriamo; tuttavia, una cosa è certa: o tutti comprendono la necessità della collaborazione e la attuano, altrimenti l’Europa è destinata a cadere. Questo è nei miei sforzi diplomatici. Non faccio della politica per sport, né posseggo una inclinazione particolare nei ritrovi internazionali alla formula del compromesso; ma la mia convinzione è che l’Europa si salvi mettendosi insieme; o il suo destino è la rovina. Le difficoltà certo non sono poche: abbiamo però il dovere ed il diritto di influire – con il massimo rispetto per i due contendenti – come può essere nella questione della Saar – perché le trattative trovino una soluzione. Non importa se sarà riservato a noi l’onore del successo; importa soprattutto che la nostra azione in questo campo attinga alla fonte della nostra tradizione e della grandezza della nostra storia che hanno [fatto] strada alla nostra civiltà e l’hanno difesa contro le barbarie. Lasciate che ci nutriamo di questa gloria che non è solo dei libri ma è anche dello spirito della tradizione della nostra gente ed auguriamoci di contribuire alla risoluzione del problema del consolidamento della pace; e tutte le industrie, tutte le attività si svilupperanno; e voi potrete realizzare la vostra nuova sede ed avrete uno strumento magnifico per dar vita a mostre di carattere internazionale e per attuare quella collaborazione tra i popoli che è la prima necessità e la più alta speranza del nostro avvenire. 