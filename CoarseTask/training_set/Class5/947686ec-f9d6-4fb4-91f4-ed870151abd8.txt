Vi è chi si preoccupa di una certa lentezza, di una eccessiva gradualità nel cammino verso l’integrazione economica e l’unificazione politica dell’Europa. Una ragionevole gradualità deve essere invece per i nostri amici un motivo non di sfiducia ma di affidamento. Si tratta di conseguire una unione politica ed economica che, per esser seria e solida, esige uno scambio dettagliato d’idee e di proposte ed un meditato studio nelle scambievoli concessioni. L’esser stati stimolati a discutere e a far concessioni in un campo così delicato e, per il passato, così gelosamente vigilato come quello degli interessi economici nazionali, dimostra quanto forte sia l’impulso, quanto convinti noi siamo perché sia necessario realizzare l’Unità in Europa. Non dovete considerare l’Unione Europea come una creazione nuova, come uno dei molti organismi internazionali che sorgono in determinati momenti della storia per iniziativa degli uomini di buona volontà, desiderosi di consolidare la pace, di armonizzare diversità di vedute, di dirimere contrasti. Istituti indispensabili che, per essere strutture nuove, possono però costruirsi facilmente in perfetta esecuzione degli schemi di coloro che li hanno ideati. L’unione dell’Europa è invece basata su una realtà già esistente, non è una nuova creazione, né tanto meno può divenire una sovrastruttura. Qui è la sua forza, è la base della nostra sicura fiducia d’Europa, e quindi non potremo mai dar vita ad un organismo superfluo senza rispondenza nella realtà. Ma dobbiamo al tempo stesso curare che la nuova forma politica ed economica del Continente non sia un artificio non rispondente a certe esigenze reali, che noi possiamo modificare a nostro piacimento. S’impongono sacrifici. E l’Italia non ha esitato benché, essendo in Europa uno dei paesi a reddito più basso, l’immissione in un mercato unico europeo composto da paesi più ricchi e tecnicamente più attrezzati comporti rischi per un Paese che, come il nostro ha le caratteristiche dell’alto potenziale demografico, della scarsa disponibilità di materie prime e di una attività industriale soprattutto trasformatrice. Noi siamo persuasi che, mentre da una integrazione europea potrà derivare la soluzione di alcuni dei nostri principali problemi interni, questi problemi debbono a loro volta essere tenuti in considerazione dal complesso degli Stati europei, se non si vuole che la nostra esuberanza di popolazione e l’insufficienza dell’occupazione limitino gli effetti dell’integrazione. Tale rapporto tra problemi interni e soluzioni collettive vale, s’intende, per tutti i componenti l’unità europea. Finora noi abbiamo concretamente operato per raggiungere i seguenti scopi: unione regionale italo-franco-belga-olando-lussemburghese; una liberalizzazione commerciale di oltre il 76 per cento dell’importazione delle materie prime, di quasi il 53 per cento dei prodotti agricoli e, subordinatamente all’entrata in vigore della tariffa commerciale, di quasi il 51 per cento dei prodotti finiti; liberalizzazione nella quasi totalità delle transizioni invisibili. Abbiamo inoltre proceduto anche su strade nuove, quale ad esempio gli accordi di collaborazione industriale (presi con la Francia), che hanno anche costituito una premessa indispensabile alla futura unione doganale e integrazione regionale. Continuando sulla strada intrapresa, noi dobbiamo perseguire – e ciò abbiamo fatto presente in sede internazionale – il fine dell’integrazione in direzioni molteplici. Occorre cioè provvedere alla liberalizzazione del movimento non solo dei capitali, ma anche degli uomini; senza il libero problema della disoccupazione, uno dei più gravi problemi attuali, di cui l’Italia sente tutto il peso non si potrà risolvere; senza il libero trasferimento della mano d’opera, il problema generale della liberalizzazione degli scambi non solo non si risolve, ma si aggrava. Ed occorre infine provvedere all’integrazione delle politiche economiche finanziarie ed alla cooperazione politica internazionale. Punti che vanno risolti con quella simultaneità e – bisogna ribadirlo – gradualità, che lo stato attuale delle singole economie, prostrate ancora dalla guerra, richiedono per il ritorno alla normalità economica. L’unione politica e il processo di unificazione nel campo economico e commerciale sono termini interdipendenti, che si ripercuotono l’uno sull’altro. I negoziati in corso tra gli Stati dell’Europa per queste intese economiche sempre più ampie, e l’attività dell’Assemblea di Strasburgo, debbono essere lealmente appoggiati e concretamente incoraggiati da ogni singolo paese, se noi vogliamo proseguire nel nostro cammino verso la creazione di un organismo europeo efficiente. 