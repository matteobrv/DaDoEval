Amici napoletani, siamo ormai alla fine di questa campagna elettorale: mancano ormai soltanto 24 ore al termine per i comizi ed occorre dunque parlare chiaro, in maniera definitiva. E permettetemi che risponda ai principali oratori che hanno parlato in questa piazza per gli altri partiti: e ciò non perché noi abbiamo necessità di difenderci, ma perché spesso la migliore maniera di dimostrare la giustezza dei propri argomenti e di confutare quelli dei propri avversari. E subito dopo il presidente del Consiglio è entrato in polemica con l’on. Togliatti, il quale parlando a Napoli ebbe a ripetere i soliti motivi dei «tempi tristi» che viviamo: tutto va male, secondo Togliatti, dal 1947. Ma perché mai proprio dal 1947? Perché è da quel periodo che i comunisti e socialcomunisti non fanno più parte del governo. Togliatti dice che allora tutto il popolo sperava che si sarebbe trovata una strada nuova sulla quale marciare verso il progresso, che si sarebbe conclusa l’opera di ricostruzione, che si sarebbe fatta una politica di pace, mentre oggi si torna a parlare di guerra. La causa di questo, secondo Togliatti, è che l’uomo che dirige attualmente il governo d’Italia non è competente, non sente amore verso il popolo, non ne conosce la storia e la necessità, non è legato alla sua vita e alla storia del suo Risorgimento. Ora è tempo di stabilire dinanzi alla storia perché nel 1947 comunisti e socialcomunisti cessarono di far parte del governo: 1) perché non erano d’accordo sulla politica estera e rivolevano spingere tra le braccia della Russia e di Tito; 2) perché avversavano la politica degli Stati Uniti, specialmente quando questi preparavano il programma di aiuti all’Europa. I comunisti irridevano all’America. Ricordate l’articolo di Togliatti dal titolo: Gli americani, questi cretini? . L’offesa non era casuale, era l’espressione di un atteggiamento completamente negativo; 3) perché i comunisti si opponevano alla politica di difesa della lira e non volevano che io chiamassi al governo Luigi Einaudi per salvare la nostra moneta e fare una seria politica economica; 4) perché avevamo cominciato a diffidare della tattica del doppio gioco attuata dai comunisti, i quali tendevano a conquistare determinate posizioni anziché occuparsi semplicemente dell’Amministrazione dello Stato. Il colpo di Stato in Cecoslovacchia nel febbraio del ’48 venne in tempo per persuaderci ulteriormente che uomini dello stampo di Nitti e Labriola sono buoni per servire da paravento a determinate ben chiare operazioni… Ma accanto a questa polemica politica vi è la polemica personale, cui si è abbandonato l’on. Togliatti: certo la svalutazione di una persona ha poca importanza perché importa quello che si fa, importa nel nostro paese la ricostruzione all’interno e una politica ferma e dignitosa all’estero. Però quando Togliatti afferma che io sono straniero in mezzo al mio popolo, che non ne conosco la storia, che non ne comprendo le necessità, devo dire che – se egli intende affermare che io non sono stato alla scuola di perfezionamento marxista-leninista di Mosca – ha ragione; se intende affermare che io non sono stato commissario politico in Spagna, mentre gli altri si battevano in trincea, ha ragione. Non sono un maresciallo come Stalin o un marescialletto come Tito. Ma allora perché il popolo sopporta da cinque anni che quest’uomo stia al governo senza attestato del prof. Togliatti? Per quale incanto quest’uomo ha trovato altri uomini che hanno dato inizio a tutta una politica di audaci e concrete riforme nei diversi settori dell’economia del paese a beneficio del progresso sociale del popolo? Il presidente ha quindi ripetuto gli imbonimenti dati riguardanti il poderoso programma di lavori pubblici attuato in questi ultimi quattro anni con una spesa di circa 697 miliardi e con una media annuale di 176 miliardi, ben superiore a tutte le medie raggiunte nel periodo prebellico. Quindi, fornendo i dati riguardanti l’attività della «Cassa del Mezzogiorno» a tutto il 20 maggio 1952, ha dichiarato che i lavori finanziati e posti in appalto ammontano a 178 miliardi e 787 milioni, di cui 28 miliardi e 923 milioni si riferiscono alla Campania e comprendono lavori di bonifica, strade, acquedotti, opere turistiche. Né è vero che nulla è stato fatto per le industrie del Sud: 107 miliardi rappresentano in questo settore il contributo del governo e di essi 93 sono stati assegnato alla Campania (Napoli 44 miliardi). Per quel che riguarda più particolarmente Napoli, l’onorevole De Gasperi ha accennato anche alla legge speciale che porrà a disposizione dell’economia cittadina complessivamente 52 miliardi ed ha esclamato: per attuare sempre più rapidamente questi programmi occorre la collaborazione tra Comune e governo; pensate voi al Comune, perché al governo ci penso io! A me si dice che sono straniero in Italia, forse perché i comunisti mandano ovunque i loro governatori e i loro generali e subito essi – anche se sono sovietici – sono considerati bulgari, se vanno in Bulgaria, ungheresi, se vanno in Ungheria. Ma un uomo cresciuto come me a Trento, che fin dalla sua gioventù si è battuto per Trento e Trieste, finendo nelle prigioni austriache; che ha difeso l’italianità al Parlamento di Vienna; che è lavoratore tra i lavoratori; questo uomo sarebbe straniero per il signor Togliatti, che è entrato nel governo nazionale qualche mese prima di me, sbarcando a Napoli dove era giunto direttamente da Mosca, con l’investitura di Stalin. Ma lo dicono i comunisti, che dovunque considerano la Russia come la loro patria. Dopo aver ricordato che egli ricevette la sua investitura di governo dall’on. Bonomi e dal Comitato di Liberazione Nazionale e che fra i primi atti del governo Bonomi fu quello di attuare l’impegno di contribuire alla liberazione dell’Italia dagli invasori tedeschi, l’on. De Gasperi ha ancora polemizzato con l’on. Togliatti, affermando che la via nuova dei comunisti è la via che porta a Mosca. Egli ha quindi ricordato la azione disgregatrice svolta dai comunisti italiani attraverso radio straniere e specialmente dalla radio di Sofia, di cui ha citato una trasmissione dell’11 maggio scorso, nella quale si afferma che la mortalità infantile è aumentata in Italia nell’ultimo decennio; l’on. De Gasperi ha rilevato a questo proposito dalle statistiche che nel 1950 la mortalità infantile è scesa in Italia al 63 per mille dal 106 per mille del 1938. Ed ha ricordato che in quello stesso giorno radio Sofia annunciava la fine del tesseramento dei generi alimentari in Bulgaria, in un paese, cioè, che i comunisti vorrebbero presentare come uno dei paradisi dei lavoratori. Eravamo e siamo impegnati completamente nella lotta contro il comunismo, ma siamo stati attaccati alle spalle e siamo stati costretti a lottare su due fronti contemporaneamente. Ricordiamo che i due estremi si odiano fra loro, ma adesso odiano più noi, finchè noi siamo al governo. Cosa vogliono i neofascisti? Essi ci accusano. Come ha fatto Valerio Borghese qui a Napoli, di accettare in politica estera condizioni di inferiorità rispetto agli altri popoli. No, non abbiamo mai accettato di dichiararci colpevoli di aver combattuto la guerra. Combattere la guerra è sempre un dovere, ma dichiarare di accettare la responsabilità di aver organizzato o dichiarato la guerra è un’altra cosa. Noi non abbiamo né avremmo mai accettato condizioni di non parità né nel Patto atlantico né nella Comunità europea di difesa. Mai. Dalla Conferenza della pace, non abbiamo cessato di difendere l’Italia in tutti i suoi postulati, per le colonie, per Trieste, per tutte le sue posizioni politiche o morali. Rispettiamo, veneriamo i segni del valore di tutti coloro che hanno combattuto per l’Italia. Ma a proposito delle vere responsabilità della guerra, l’on. De Gasperi ha citato scritti di un esponente del Msi, il quale ha chiaramente indicato le responsabilità di Mussolini nell’aver dichiarato una guerra senza alcuna preparazione materiale e morale del paese. Lo stesso autore scrive: «la decisione presa da Mussolini dell’intervento in guerra rappresentò un grave errore. Egli credette che la Germania avesse già vinta la guerra; temè che l’Inghilterra cedesse come aveva ceduto la Francia; perciò Mussolini disse al maresciallo Badoglio che allora era capo di Stato Maggiore di tutte le forze armate: le affermo che in settembre tutto sarà finito e che io ho bisogno di alcune migliaia di morti per sedermi al tavolo della pace quale belligerante». Questa è la responsabilità della classe dirigente fascista ma lo stesso scrittore missino continua: «non basta la responsabilità di avere fuori tempo e senza ragione dichiarato la guerra, ma la responsabilità peggiore fu quella di averla fatta essendo impreparato, perché non c’erano mezzi a sufficienza e i nostri poveri soldati venivano mandati al macello senza copertura. Il popolo italiano non può assolverlo, né può assolverlo dalla colpa di aver permesso, come ministro responsabile della difesa nazionale, che l’Italia si trovasse alla scoppio della guerra assolutamente impreparata». Continuando nella lettura di passi dello scrittore neofascista, l’on. De Gasperi ha detto: responsabile della guerra è Mussolini, responsabile politico della guerra è il fascismo. I missini che assumono la responsabilità della guerra non debbono accusare nessuno della disfatta. La colpa è dei fascisti, di un regime e della sua classe dirigente, che se dovesse tornare preparerebbe nuovi lutti all’Italia. Si dice dai missini che noi avremmo consigliato intempestivamente lo sganciamento dell’Italia dalla Germania. Nossignori: la storia la ricordo esattamente perché ad essa ho partecipato di persona e qui a Napoli molti uomini hanno seguito attentamente le fasi di quel tremendo periodo. Prima l’on. Bonomi e poi io direttamente non consigliammo lo sganciamento dalla Germania ricorrendo a meschinità. Avremmo in tal caso agito contro la dignità e la fierezza del popolo italiano. Bisognava dire chiaramente e lo dicemmo: questa guerra non era voluta dalla nazione italiana, ma da un partito. E poiché questo partito era crollato, noi avevamo il diritto di rivedere il patto concluso tra due regimi e dire onestamente alla Germania che era necessario denunciarlo. Questo fu il consiglio da noi dato. Purtroppo non fummo ascoltati ed arrivammo come arrivammo alla firma dell’armistizio che in quel momento rappresentò per noi una necessità assoluta. Ora io domando ai monarchici che ora ci calunniano: dove erano quando uomini come Croce, De Nicola, Porzio, si sforzavano di salvare la Monarchia? Questi monarchici di oggi erano nella Repubblica sociale, a dir male del Re, ad accusare la Monarchia di tutte le colpe, liberandoci da ogni responsabilità, riversandola tutta sul Re, con una campagna vergognosa. Ma oramai i documenti si conoscono e domani li conoscerà tutto il paese, perché provvederemo a diffonderli in modo che quei signori non abbiano più la faccia di presentarsi come salvatori della Monarchia. L’on. De Gasperi continua dicendo che i partiti democratici si sono sforzati di salvare il paese attraverso la ricostruzione non solo materiale ma anche morale e soggiunge che essi sono stato longanimi e generosi con coloro verso i quali forse si sarebbe dovuto essere rigidi come lo erano stati loro. E dopo aver ricordato che egli per venti anni non potè circolare in Italia, mentre i responsabili del disastro e gli oppositori in genere al governo circolano ora liberamente in Italia e dopo aver ripetuto quanto disse ieri a Bari , che cioè Umberto II definì traditori della patria gli italiani traviati dal fascismo, l’on. De Gasperi ricorda ancora i provvedimenti di clemenza adottati verso costoro nella speranza che facessero ammenda del loro passato. L’on. De Gasperi ha quindi osservato che gli estremisti di destra accusano le forze democratiche di essere tali soltanto a parole e che non fanno una adeguata politica estera. Che cosa vogliono costoro? Vogliono forse che si faccia ricorso alla forza? Vorrebbero marciare su Trieste per averla con la violenza? Una soluzione di questo genere sarebbe disastrosa per il nostro paese. Queste sono idee pazze che partono dai fascisti. E possono i monarchici trovarsi insieme con costoro per restaurare la Monarchia in Italia? Non sentono che con una simile alleanza compromettono la loro stella e la loro corona e mettono in pericolo non soltanto un partito che sarebbe poco, non solo la democrazia, ma soprattutto l’esistenza e l’indipendenza dell’Italia? I monarchici oggi ripetono il medesimo errore che commise Vittorio Emanuele III quando nel 1922 si alleò al fascismo. Fu la sua rovina e la rovina della Monarchia. So che i missini si presentano anche come cattolici ferventi, migliori degli altri; ma io so che là dove hanno comandato, come nella Repubblica sociale, hanno provocato, dato occasione a pastorali ed encicliche di vescovi lombardi, perché essi volevano creare addirittura una specie di chiesa nazionale, perché accusavano il Papa di essere internazionale. Ora occorre diffidare di queste correnti che si presentano come cattoliche, ma che non hanno quello spirito di solidarietà o democrazia che viene dal Cristianesimo. Noi abbiamo la sfortuna di doverci battere su due fronti, ma non importa: lotteremo con energia e con coraggio; prima contro le forze dell’estrema sinistra, perché è di là che ci viene il pericolo più grande, quindi contro le forze di destra perché anche questo inasprimento del neo-fascismo rappresenta per l’Italia un gravissimo pericolo. Avanti, avanti Napoli per la libertà e la salvezza d’Italia, avanti con la vostra fierezza! È doloroso che a Napoli sia sorto lo scisma monarchico che ci può togliere molte forze nella lotta contro il comunismo; coloro che l’hanno provocato ne porteranno una grave responsabilità. Ma non importa: Napoli ripari a questo scisma con doppia energia, con entusiasmo, tutte le forze del centro debbono essere insieme. Si tratta di salvare non solo la vostra città, si tratta del paese, si tratta dell’Italia, della libertà e della democrazia. Badate che in fondo si tratta di una alternativa gravissima, si tratta della pace o della guerra; la pace è con la democrazia, la pace è con la libertà! 