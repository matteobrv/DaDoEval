Caro Segretario di Stato. È stato con vivo piacere che abbiamo nei giorni scorsi ricevuto la visita dell’ambasciatore Bruce a Roma; nella sua persona e nell’incarico affidatogli noi vediamo una nuova, chiara testimonianza dell’interesse e della simpatia con cui gli Stati Uniti d’America seguono il processo di integrazione europea. Con l’ambasciatore Bruce ho parlato a lungo di questa politica generale europeista di cui – come Ella sa – io sono stato sin dall’inizio e sono tuttora convinto assertore; e ho parlato anche della ratifica del Trattato istitutivo della Comunità europea di Difesa. Tengo però a scriverLe anche personalmente al riguardo, riferendomi ai colloqui che ebbi il piacere di avere con Lei nel corso del Suo gradito passaggio da Roma. Non ho bisogno di assicurarLa che la realizzazione della Comunità europea di Difesa resta sempre in primissima linea fra gli obiettivi del Governo italiano. Avevo il fermo proposito dopo che il Trattato è stato – come Ella sa – approvato con larga maggioranza dall’apposita Commissione della Camera (il che è già un notevole risultato, che ha il suo valore) di portare il dibattito in seduta plenaria. Ma l’ostruzionismo svolto in Senato dall’opposizione contro la riforma elettorale – legge questa di cui sono sicuro che gli ambienti parlamentari e l’opinione pubblica americana apprezzano tutta la speciale importanza – domina in questo momento tutta la situazione politica ed anche i nostri sforzi e li assorbirà ancora certo per tutto il tempo disponibile prima dello scioglimento della Camera. Io spero comunque di fare nei prossimi giorni al Senato.[…] chi ancora ne avesse – alcun dubbio sulle intenzioni del Governo italiano e sul perdurare del nostro fermo proposito di adoperarci al massimo affinché al più presto possibile gli Accordi CED ottengano la sanzione del Parlamento, trasferendo, quando occorra, la trattazione del disegno di legge dalla Camera al Senato. Inoltre, come credo Ella già sappia, i partiti democratici hanno pubblicamente manifestato la loro decisione di porre tra gli elementi fondamentali dell’impostazione elettorale, quello della politica di integrazione europea; il che significa dare a tale politica una base ed un rilievo ancor più spiccati. Io spero che l’opinione pubblica e parlamentare dei Paesi amici, e specie quella degli Stati Uniti d’America, saprà comprendere appieno la posizione del Governo italiano, posizione che, mi sia permesso di dirlo, è sempre stata assolutamente chiara e lineare, tale cioè da rappresentare un serio apporto alla idea della integrazione europea ed uno stimolo per quanti credono in tale causa. 