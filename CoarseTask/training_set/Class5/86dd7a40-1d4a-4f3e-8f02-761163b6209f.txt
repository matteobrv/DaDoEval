Questo è un incontro che mi dà gioia. È come tornare a incontrare dei vecchi amici. In gioventù sono stato giornalista e sapete che ci piacciono – anzi che amiamo – le cose che ci piacevano quando eravamo giovani. Ora sono al governo ma sento di appartenere ancora alla vostra categoria. Forse perché ho la sensazione che in una democrazia il lavoro di giornalista offra più sicurezza di quello in un governo. Ci ho pensato leggendo un’opinione di Thomas Jefferson che una volta disse «se dovessi decidere fra avere un governo senza giornali o giornali senza un governo, sceglierei la seconda ipotesi». Così fatemi parlare come fra colleghi della stampa. Il fatto è che voi, noi e i vostri amici siamo impegnati in un’impresa comune carica di molti pericoli. Ma siamo certi del successo se le dedichiamo la nostra intelligenza e le nostre risorse, con coraggio e immaginazione. In voi, in noi e nei vostri amici, votati alla democrazia, al rispetto e agli alti ideali della civiltà occidentale, c’è un profondo bisogno di pace. Questo desiderio di pace è una delle ragioni principali dell’Organizzazione dell’Atlantico del Nord; è uno dei legami più forti che ci unisce nell’impresa comune. Ci siamo riuniti e costruiamo insieme perché sappiamo che mano a mano che diventiamo più forti le minacce alla pace diventeranno più deboli. Speriamo seriamente e ci attendiamo che il nostro desiderio di pace, appoggiato dalle nostre risorse congiunte, eviterà la guerra. Ma se le nostre speranze e le nostre aspettative non dovessero realizzarsi, saremo pronti ad affrontare e combattere l’aggressione. Il nostro scopo congiunto è chiaro: dobbiamo mobilitare insieme le risorse e rafforzarci il prima possibile per indebolire le minacce alla pace. Come in una famiglia, una coppia o una comunità, tutti abbiamo gli stessi obiettivi fondamentali ma ognuno di noi ha capacità differenti e il nostro contributo alla causa comune deve perciò essere differenti. Cosa può dare l’Italia? Vi chiedo anzitutto di non guardare solo al lato buio della situazione. È vero: ci mancano carbone, petrolio, polvere di ferro e quasi tutte le altre materie prime e siamo tremendamente sovrappopolati rispetto alle nostre risorse. Di fatto, l’esistenza dell’Italia per anni, vista dal solo punto di vista statistico, è sembrata impossibile. Ora prendiamo ad esempio il carbone: nel vostro paese producete più di 550 milioni di tonnellate di carbone di alta qualità all’anno. In Italia produciamo all’anno 1 milione di tonnellate di carbone di bassa qualità. E guardate l’acciaio: voi negli Stati Uniti producete per persona più di 40 volte tanto quello che produciamo noi in Italia. E in diverso grado, ci sono simili differenze nei casi di petrolio, minerale di ferro e altri materiali. L’Italia comunque ha una risorsa importante nell’abilità e nella volontà di lavorare della sua gente. Il popolo italiano ha creato una struttura industriale ragguardevole e moderna. Distrutta dal governo di una dittatura e dalla Guerra che ne è conseguita, nondimeno l’Italia, con il generosissimo aiuto degli Stati Uniti e di altri amici, si è avviata sul lungo e difficile cammino della ricostruzione. La democrazia è stata ristabilita e mantenuta sotto i nuovi e continui assalti di coloro che vorrebbero creare un’altra dittatura, e lo stesso vale per i suoi impianti industriali. Ma con la situazione economica dell’Italia è stato un compito quasi sovrumano soddisfare la richiesta della nostra gente di migliori condizioni di vita. I comunisti naturalmente hanno usato ogni trucco e ogni mezzo per sfruttare la nostra situazione economica ai loro fini. Abbiamo retto alla loro sfida. Abbiamo aumentato la produzione nelle fabbriche e nelle aziende agrarie. Stiamo proseguendo con la riforma agraria e con le altre riforme il più decisamente e velocemente possibile. Voi ci avete aiutato a farlo. Ma dobbiamo combattere contro un altro enorme problema di cui certo siete consapevoli ma che non è mai sottolineato abbastanza: la sovrappopolazione. Non darò altre cifre. Dirò semplicemente che questo problema strutturale è stato affrontato in ogni modo possibile. Capiamo che non si può lasciare niente di intentato per ridurre la disoccupazione in Italia e per migliorare il livello di vita della nostra popolazione. Ma abbiamo troppe persone per le dimensioni del nostro paese e per le risorse disponibili. In passato, una forte immigrazione dall’Italia è stata – lasciatemelo dire – un beneficio non solo per l’Italia ma anche per i suoi amici. Attraverso un movimento di persone libero e senza restrizioni possiamo aiutarci a vicenda e, nel mescolare le nostre civiltà, i nostri modi di vita e i nostri popoli possiamo rendere ancora più possibile lavorare insieme per raggiungere i nostri grandi obiettivi comuni di pace, libertà e sicurezza per i figli dei nostri figli. Inoltre, l’eccesso di popolazione in uno dei paesi del Patto atlantico può divenire un vantaggio per lo sforzo comune. Il popolo degli Stati Uniti sta già producendo a un ritmo impressionante per la difesa e aumenterà i propri impianti per produrre ancora di più. Per assicurare la comune difesa anche l’Italia e i popoli degli altri paesi del Patto atlantico potrebbero produrre di più, dove siano disponibili impianti e forza lavoro. In pratica e selezionando i compiti, possiamo dividere il lavoro con voi. Il problema vero non sono gli aiuti militari o economici per l’Italia e gli altri paesi del Patto atlantico. Il problema è come mobilitare le nostre risorse per i nostri fini comuni nel tempo più breve possibile. Ad esempio, piuttosto che costruire nuovi impianti qui, non produrremmo forse più velocemente i beni utilizzando lavoro e impianti in Italia per la produzione, diciamo, di supporti di precisione per aerei e veicoli militari, materiale elettronico per i radar, carburante per aerei e veicoli militari? C’è anche l’aspetto morale del problema. Intendo dire che un popolo affamato e scontento non può produrre, non può essere efficace per la difesa comune, né resistere alle lusinghe degli estremisti. Molte delle persone nel nostro paese che hanno votato comunista non sono seguaci di Marx e Lenin . Semplicemente sono persone che non hanno abbastanza da mangiare o che non si sentono soddisfatti del loro lavoro e delle loro condizioni di vita. Queste condizioni non devono essere peggiorate, ma migliorate nell’interesse della nostra sicurezza. Il desiderio del popolo italiano di contribuire nella massima misura possibile alla veloce mobilitazione della difesa della Comunità atlantica non può tuttavia essere utilizzata pienamente finché non siano rispettati alcuni requisiti morali. Mi riferisco alle clausole del nostro trattato di pace, restrizioni assurde e obsolete alla dignità di una nazione democratica. Lo stesso si può dire per l’ammissione dell’Italia alle Nazioni Unite. Stiamo cercando di fare tabula rasa dell’amara eredità del passato, in modo da costruire per il futuro e lavorare con fiducia e determinazione. In questo spirito speriamo che la questione di Trieste troverà una soluzione secondo i principi di giustizia e sulla base delle assicurazioni che abbiamo ripetutamente ricevuto. Ho cercato di delineare i problemi che hanno effetti diretti sulla vita del popolo italiano, politicamente ed economicamente. Quando saranno risolti, l’Italia potrà svolgere interamente il proprio ruolo come membro di quell’Europa unita che ha sempre promosso. Molto ancora resta da fare e sarà fatto. Poiché noi siamo uniti e confido che, attraverso la nostra azione comune, pace e libertà saranno assicurate al mondo e alla sua civiltà. 