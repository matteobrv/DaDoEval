Innegabilmente siamo in un periodo di turbamento. Pare che in alcuni di noi sia venuta meno la fede nel programma, nell’azione, nelle possibilità della Democrazia cristiana. Taluno pensa che bisognerebbe mutuare impulsi innovatori e istanze sociali dalla sinistra, tal altro ritiene che, per stare in piedi, ci convenga il puntello della destra. Noi, certi di interpretare il sentimento dei più, siamo qui ad affermare che non vi è che una necessità e una urgenza sola, quella di metterci in marcia sul cammino che ci è proprio. Ma marciare bisogna! Scuotersi di dosso l’indolenza e il senso di depressione, riprendere intiera la consapevolezza della nostra responsabilità di fronte al paese, rinnovare ed aggiornare la nostra attrezzatura intellettuale e programmatica, migliorare i nostri quadri, allargare e consolidare la nostra organizzazione. Prestiamo orecchio alla voce del popolo che crede e spera in noi e ci chiede soprattutto di essere anche in politica onesti, disinteressati e sinceri: non demagoghi frasaiuoli, pronti ad ogni opportunismo verso l’alto o verso il basso, verso destra e verso manca, ma uomini schietti e coraggiosi che conoscono la direzione di marcia e trovano nell’intimo della loro coscienza la fiamma che illumina il cammino. Perché noi cristiani, i quali crediamo col Salmista che «la luce della faccia del Signore è stampata dentro di noi» dovremmo far ricorso ai lumi di altre ideologie per imboccare la via giusta; e come possiamo essere scettici e pessimisti noi, che crediamo in un Dio il quale dona la «giocondità e la forza» per camminare sulla via della verità e della giustizia? A mio avviso due sono le cause esterne, cioè al di fuori di noi: la prima è la situazione parlamentare, la seconda la situazione nel paese. La mancanza di una maggioranza solida, fondata su un’evidente convergenza di direttiva politica o su impegni programmatici di collaborazione, costringe il governo a cercare di volta in volta il consenso delle parti. È ovvio che tale necessità tattica non favorisca il raffronto e il dibattito delle idee e non offra frequente occasione di definire tendenze, accentuare distinzioni o confluenze programmatiche. È vero che rimane alle Camere quello che è il loro compito più diretto, cioè il legiferare e il controllare la amministrazione; ma tant’è, l’opinione pubblica, cioè i giornalisti e i lettori, sono abituati ad appassionarsi più per la dialettica e la grammatica dei discorsi tendenziali che per le considerazioni di una discussione concreta, sì che l’assenza o la mortificazione di questa polemica sconcerta e delude, nello stesso modo che il pubblico rimane disorientato e scontento innanzi a una partita giuocata senza impegno. Tuttavia, se non ci fosse che questo imbarazzo parlamentare non sarebbe forse difficile col tempo di far mutare i gusti e le abitudini del pubblico, il quale alla fine dovrebbe prendere atto che si tratta di una necessità tattica, inevitabile, anzi talvolta anche meritoria, nei casi in cui viene perseguita nell’interesse superiore del paese. Il male è che una situazione similare si manifesta anche nello stesso paese. Qui la ragione del disorientamento e della paralisi sta nel fatto che, dall’impostazione della campagna elettorale in qua, l’ispirazione, l’iniziativa e la direzione della manovra politica, delle agitazioni di massa e in genere delle manifestazioni collettive, è stata e rimane in mano del movimento comunista, sotto la parola d’ordine dell’unità delle forze progressive e di sinistra. Quali che siano stati i propositi personali di Nenni e di Saragat, è certo che la alternativa socialista e l’apertura a sinistra servono allo stesso scopo della politica unitaria di raccoglimento dell’on. Togliatti, anzi suppongono tale politica e la integrano. Di siffatta politica l’altra faccia è la disgregazione del blocco democratico, dei partiti minori prima, poi della Dc. Nei nostri confronti, qual è l’effetto orale che si vuole raggiungere con queste manovre di aggiramento? Si vuole insinuare nelle forze di centro che esse altro non sono che un aggregato artificioso senza impulsi sociali e senza spirito vitale, sì che per operare dovrebbero integrarsi con le idee e col programma dei socialisti. È vero che per poter affermare una simile necessità si è dovuto negare quanto abbiamo fatto in otto anni di lavoro costruttivo e riformatore; ma, contando sulla labile memoria della gente, si è proclamato che il voto del 7 giugno aveva condannato e sepolto inesorabilmente sotto le rovine del quadripartito anche il passato e il presente della Dc. Noi, sicuri della nostra coscienza e fidando nel buon senso del popolo italiano, abbiamo reagito debolmente, nella preoccupazione che l’esasperazione polemica sul passato non rendesse ancora più precaria la vacillante situazione parlamentare e ci indebolisse ancora più nei nostri rapporti con l’estero. Siamo pur sempre il partito della maggioranza relativa, investito come tale di una responsabilità preminente: ed è nostro obbligo di appoggiare lealmente un governo amico che nella difficile situazione interna e internazionale rappresenta e difende gli interessi supremi del paese. Tale nostro atteggiamento ha potuto far credere che noi accettassimo la faziosa interpretazione del voto del 7 giugno, che noi ci sentissimo compunti come dinnanzi ad una sanzione meritata? Si disingannino i nostri avversari, se l’hanno creduto e soprattutto si tranquillizzino quegli amici che si sono lasciati stordire dal gran vociare degli estremi. Noi, anche noi dobbiamo fare una politica di raccoglimento e rinnovare e radunare le forze. Ma in verità non fingano di allarmarsi i maligni: non si tratta della diligenza governativa né di un colpo di mano parlamentare. Il Parlamento è l’organo supremo; ma non bisogna rimanere avvinti e incantati innanzi a questo che è pur sempre uno strumento della volontà popolare: occorre preoccuparsi di ciò che avviene nel paese, negli strati più larghi del nostro popolo, di ciò che vi si prepara perché un giorno presto o tardi che sia, (e il tardi è sempre presto per l’immenso lavoro da fare) la rovina o la salvezza verranno di là, verranno dalla base. E qui converrebbe fare un’analisi anche delle accuse interne, cioè di quelle che riguardano responsabilità nostre, del partito, o in genere del nostro movimento. La prima causa interna di debolezza è la dispersione delle forze. Noi siamo in dottrina e in pratica pluralisti, rispettiamo le autonomie, distinguiamo compiti e funzioni; il partito Dc non è totalitario, nemmeno all’interno delle nostre strutture. Quindi Azione cattolica, Acli, sindacati, consorzi, cooperative, ecc.; ciascuno al suo posto, con propria responsabilità. Sta bene: ma che nella loro azione non si incontrino sulla stessa linea, quando si tratta di schierarsi per una difesa comune di fronte ad uno schieramento avversario unico; che non cerchino e non trovino una parola d’ordine per tutti; che manchi uno scambio di idee e perfino di informazioni, ciò costituisce un punto debole da sempre, e spesso, un’altra ragione di disorientamento . A lungo andare questo modo di procedere per linee sparse porterebbe gravi conseguenze; ma già ora deprime gli slanci e scoraggia le iniziative, e soprattutto dà adito agli avversari di giocarci gli uni contro gli altri. Altre cause ancora sono più inerenti all’attività e alla funzionalità del partito. Le campagne elettorali, anche se vittoriosamente condotte, logorano uomini ed organi. Qua e là la presentazione e il sostegno delle candidature ha fatto prevalere ambizioni personali e solidarietà di gruppi sul concetto e sull’interesse unitario. E vi sono certo anche colpe o insufficienze di uomini; è doveroso ammetterlo francamente, com’è doveroso per ogni cristiano di considerare e giudicare con senso di comprensione e di fraternità. Noi intendiamo che queste colonne siano aperte a questo sereno esame, a quest’analisi coscienziosa. Chi ha delle idee, frutto delle sue provate convinzioni di partito, della sua esperienza nell’attività pubblica le dica, concretamente e impersonalisticamente. Non metteremo altra condizione che questa: la critica non sia uno sfogo di risentimenti, ma si proponga l’unità del partito e a questo bene necessario veramente contribuisca. Ma l’analisi, la critica, la discussione devono servire a orientare e spingere innanzi tutte le forze del nostro movimento, dando loro una coscienza e una propulsione unitaria. Così, nella conclusione, torniamo all’affermazione iniziale. La questione non è di sapere se, quando si presenti la necessità, sia lecito o si debba cercare o accettare il concorso di questo o di quel partito. La questione di principio in dottrina e in pratica è da lungo tempo superata. Un governo di coalizione può in certi casi imporsi come necessità di Stato e di pubblico interesse; ma la collaborazione può essere innocua e feconda, solo se noi saremo interiormente e qualitativamente forti e compatti, cioè se avremo piena coscienza delle nostre origini, del nostro carattere, delle nostre finalità supreme. Prima di ogni cosa dunque è urgente vivificare l’anima del partito, irrobustire le sue strutture, porlo di fronte alla sua responsabilità nazionale che è quella di salvare il regime democratico e la libertà. Approfondire il suo carattere sociale, aggiornando il programma alle nuove esigenze e alle condizioni economiche; definire entro il quadro di un programma massimo i postulati di possibile immediata realizzazione; esaminare e vagliare le richieste delle categorie e dei gruppi rappresentati o aderenti per cavarne gli elementi di una sintesi realizzabile. Riunire le forze in sede locale, provinciale e centrale. Al centro si lavora in tale senso. Bisogna che se ne discuta anche in periferia e nelle Sezioni. Così si preparano convegni e congressi, così si sostanzia il dibattito che dovrà precedere le deliberazioni. Il congresso non può essere una manifestazione effimera, ma la maturazione di un processo chiarificatore, unitario, ricostruttore. Anche questo foglio è destinato a tale maturazione; perciò esso invita alla reciproca informazione ed alla discussione giovani ed anziani, uomini che sentono l’ansia delle Cose Nuove (Rerum Novarum) e uomini che hanno già saggiato l’urto della realtà storica e ambientale che condiziona la nostra vita collettiva. Quando saremo tutti in piedi, fusi in una sola volontà suprema di salvezza, allora ci accorgeremo che per essere innovatori e riformisti non abbiamo bisogno di cercare impulsi e ispirazione a sinistra né per dimostrare senso nazionale, di fare una conversione a destra. Avremo una rinnovata coscienza integrale di noi stessi e marceremo avanti sulla nostra via, e se dovremo scegliere compagni di viaggio, avremo diritto di chiedere la garanzia che anche il loro cammino sia quello di uomini liberi. 