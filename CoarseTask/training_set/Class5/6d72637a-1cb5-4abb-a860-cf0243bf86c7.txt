Rispondendo all’onorevole Giavi , vorrei ricordare la mia dichiarazione del 28 luglio, quando la sua mozione venne presentata. Citavo infatti allora la dichiarazione recentissima del Consiglio dei ministri, la quale affermava che la pace è l’estrema aspirazione del popolo italiano e che il governo intende operare incessantemente per essa, in piena solidarietà internazionale e allo scopo di garantire la sicurezza di tutte le nazioni. Nello stesso senso il governo segue attentamente anche oggi la situazione, pronto a cogliere ogni occasione adatta per favorire la cessazione o la limitazione del conflitto e a cooperare a tal fine con le nazioni amiche più direttamente interessate alla situazione dell’oriente, per quanto formalmente la nostra esclusione dall’ONU circoscriva il campo di azione della nostra diplomazia. Non ho quindi obiezioni da opporre allo spirito e alle finalità espresse nella mozione, specie perché, come è detto nel suo testo, essa mira alla preservazione della pace nel mondo sulla base essenziale del ripristino della legge internazionale. Rimane così riconfermata la nostra solidarietà con ogni sforzo diretto a scoraggiare e ad eliminare l’aggressione come metodo per risolvere i problemi dei popoli. Non c’è bisogno di aggiungere che i nostri sentimenti di fraterna amicizia verso il popolo degli Stati Uniti e il suo governo, i quali hanno contribuito così efficacemente alla rinascita della nuova Italia, diventano più vivi e attuali nel momento della prova, prova che il popolo degli Stati Uniti certo supererà con quello slancio ideale che fin dalla prima guerra europea lo fece paladino generoso di pace e di libertà. Il governo, infine, consapevole che a consolidare la pace contribuisce in sommo grado la sicurezza, accelererà le misure inderogabili per dare alle nostre forze armate, e più particolarmente all’esercito, la consistenza e l’attrezzatura difensiva indispensabili per garantire, nel quadro del Patto atlantico, lo sviluppo pacifico e indipendente della vita nazionale. Premessa dunque la mia adesione di massima alla discussione della mozione Giavi e delle interpellanze ad essa collegate sullo stesso argomento, desidererei rilevare l’esigenza che, nel quadro dei lavori della Camera, si tenga conto di alcune necessità e soprattutto di una, che mi pare estremamente urgente e desiderata da tutti: che si crei la base per una prossima campagna elettorale per le elezioni amministrative. Questa base è il sistema elettorale, per cui esistono parecchie proposte che dovrebbero venire discusse, secondo informazioni che ho circa le trattative in corso, nella settimana ventura. Desidero quindi chiedere alla Camera che la discussione sopra l’argomento di cui abbiamo fatto parola venga avviata subito dopo il dibattito sui sistemi di elezioni amministrative. [Segue la replica del presidente del Consiglio all’intervento dell’on. Gian Carlo Pajetta]. Ho cercato di chiarire le ragioni per cui accettavo di discutere la mozione e, facendo ciò, naturalmente sono arrivato a dichiarazioni di carattere generico che anticipano un po’ la discussione, ma che hanno in ogni caso un senso tranquillante, in quanto tra la mozione e il nostro punto di vista sostanzialmente non vi era differenza. Quindi non vi è alcun dubbio sulla nostra intenzione di non fare opposizione a discutere e a votare la mozione. Ho chiesto soltanto una piccolissima dilazione. (Commenti all’estrema sinistra). Mi sia consentito dire che è piccolissima, e l’ho chiesta per questa ragione: evidentemente la discussione in corso dovrà essere continuata fino alla fine della corrente settimana, prima della prossima breve interruzione dei lavori della Camera (che sarà di quattro o cinque giorni), e in questa settimana pertanto non vi è la possibilità di affrontare altre discussioni. Quindi si dovrà aspettare la prossima settimana. Io speravo che per martedì la Commissione dell’interno fosse senz’altro in grado di presentare il progetto di riforma elettorale e che entro la seduta di mercoledì si potesse arrivare ad una conclusione su questo punto. In fondo non chiedevo che un differimento di quattro o cinque giorni, oltre il breve periodo di interruzione. Faccio poi osservare che non vi è da temere un peccato di omissione da parte del governo, quando si fanno delle dichiarazioni così esplicite. Comunque – ripeto – ogni occasione che potrà venirci offerta per intervenire in favore della pace verrà accolta con grande entusiasmo da parte del governo. Quanto, poi, alla lamentela fatta dall’onorevole Pajetta, che l’Italia sia esclusa, che l’Italia sia fuori circolazione in questa grave questione, l’onorevole Pajetta non ha che da ricordare una cosa: questo dipende non dalla debolezza del governo o dall’incoscienza del governo o del popolo italiano ma dal fatto che l’Italia è stata esclusa dall’ONU. (Applausi al centro e a destra – Commenti all’estrema sinistra). 