Siamo all’indomani di uno sciopero di funzionari e siamo alla vigilia forse d’un altro, di un altro minacciato o proclamato. Ora quando avvengono degli scioperi in altri organismi privati il problema è diverso da quando avvengono nello Stato, cioè quando sono i funzionari dello Stato che abbandonano il servizio, servizio che è diretto alla nazione e alla collettività; è un problema diverso, non solo di una categoria, ma di tutto il popolo. Ed ecco perché amici miei io ve ne parlo e voglio parlarvene con tutta la responsabilità, col sentimento che mi lega alla classe impiegatizia, perché in fondo io mi sento come il primo impiegato dello Stato, come il capo dell’amministrazione. Ora innegabilmente gli impiegati sono mal pagati. Questo è chiarissimo. Però quale è la vera ragione? Una delle ragioni fondamentali che non possiamo pagare adeguatamente è perché disgraziatamente abbiamo ereditato dallo Stato dell’anteguerra e dell’immediato dopoguerra un aumento nientemeno che di 300 mila addetti allo Stato, un gran numero di impiegati. E badate questo fenomeno è fenomeno non solo dello Stato centrale, ma purtroppo di tutte le amministrazioni. Abbiamo ereditato un tal numero di addetti impiegati in forma organica o meno, un tale numero che ogni piccolo aumento che si concede ad una categoria o ad un membro della categoria, si rovescia naturalmente sopra un numero colossale che supera il milione. Per questo ogni piccolo aumento si traduce in miliardi e porta naturalmente a delle conseguenze di carattere finanziario. Perché naturalmente lo Stato non può pagare con moneta falsa. Qui non c’è che aumentare le entrate o stampare banconote, il che vuol dire in fondo che se si stampano banconote che non hanno copertura o un’entrata corrispettiva è come batter moneta falsa. Quale è in questo caso il pericolo? Stampando banconote, pagando con moneta che è falsa, i prezzi vanno su. Ecco il problema grave. Quando giudico questo problema lo giudico soprattutto dal punto di vista dei prezzi. Dopo aver accennato alla negativa esperienza della Francia, l’on. De Gasperi ha affermato che il punto essenziale del problema consiste nel mantenere un certo equilibrio dei prezzi senza fissarli fermamente onde mantenere alla moneta il suo valore di acquisto. Ora tutta la nostra politica, la politica cosiddetta di tenere fermo il bilancio, di tener fermo soprattutto il prezzo di acquisto della moneta a che cosa mirava? Mirava a mantenere i salari e gli stipendi come quella forza di acquisto che avevamo prima del ’47. E direi che per un periodo lunghissimo, fino a questa estate, l’operazione è riuscita, perché le oscillazioni sui prezzi sono state pochissime, anzi i prezzi andavano diminuendo. Nell’estate in seguito all’allarme internazionale intervenuto dopo l’attacco della Corea, c’è stata una reazione, un sussulto dei prezzi? Dopo aver accennato alla tattica e alle misure adottate dal governo, l’on. De Gasperi ha dichiarato che i prezzi non hanno potuto raggiungere quei livelli che sono stati lamentati in Inghilterra o in America. Facendo quindi il punto della situazione, il presidente del Consiglio si è dimostrato fiducioso della impossibilità di verificarsi di un grande aumento dei prezzi o quanto meno del ritorno ad un certo equilibrio, seppure rimarrà qualche modificazione dei prezzi. Dopo aver affermato che questa è una politica di lunga portata di cui non è che entro 24 ore se ne possono vedere le conseguenze, l’on. De Gasperi è passato a parlare della scala mobile, precisando che i prezzi formano, secondo un certo criterio, un indice del costo della vita. Di fronte a questo indice del costo della vita c’è un indice dei salari o degli stipendi che deve crescere a mano a mano che crescono i prezzi. Con ciò si cerca di compensare o frenare gli effetti che una cosa ha sull’altra. Ora noi che cosa abbiamo risposto ai funzionari i quali ci dicevano: badate che la scala mobile dovrebbe mettersi in movimento? Abbiamo detto: noi crediamo che gli aumenti che sono intervenuti in quest’ultimo periodo, ridotti a quelli che sono fissi, non alle oscillazioni momentanee, ma che sono rimasti come permanente segno della situazione economica, crediamo che siano assorbiti da quel tanto che nella scale mobile già dopo il ’47 noi non abbiamo richiesto a pagamento dei salari. Ora su questa questione non siamo andati d’accordo; c’è una interpretazione diversa degli uni e degli altri. Ma in ogni caso si è detto: se domani i prezzi andassero su e se gli aumenti si rovesciassero non più solo sui titoli dell’alimentazione – perché adesso, fino ad adesso, la scala mobile è fondata sull’alimentazione – ma anche su un indice diverso il quale tenga conto degli alloggi, dei tessili, dell’abbigliamento ecc., allora ci hanno chiesto, se andassero su questi prezzi che garanzia ci date? Ed abbiamo risposto: siamo disposti a studiare con voi un nuovo congegno, una nuova scala mobile che vi garantisca in caso che questi aumenti si manifestino. Ora diciamo che noi crediamo che ciò si manifesti. Noi speriamo, noi lavoriamo contro questa tendenza che si rivela, siamo disposti a dare questa garanzia, questa tranquillità. Ed ecco perché abbiamo creduto di risolvere in questo modo il problema. Ora guardate, bisogna ricordarsi di una cosa, e ve ne parlo perché voi tutti siete cointeressati, siate funzionari o lavoratori o appartenenti al ceto medio o professionisti, tutti siete cointeressati perché è un problema dello Stato. Quindi non è questione personale, non è questione di cecità, di ostinazione. Evidentemente ci sono argomenti sui quali si deve discutere, si può discutere, si può trattare. Si riconosce che si ha a che fare con una categoria benemerita che lavora, che fa il suo dovere e d’altro canto si deve riconoscere che anche il governo è composto di gente che non ha nessun interesse a trattare male i propri funzionari oppure a risparmiare là dove non sia necessario risparmiare. Quando si considera il problema da questo punto, voi vedete che in fondo noi, tutti, siamo nella stessa barca, governo funzionari e popolo in genere e soprattutto pagatori di tasse in genere. Una conseguenza, una conclusione che se si tira per una categoria si rovescia naturalmente su tutte le altre. Ora è problema che interessa il complesso del popolo italiano. Ora io dico: è possibile che si possa e che sia lecito ricorrere ad abbandonare il servizio? Ecco un problema che va affrontato, perché è uno dei più gravi problemi che in ogni democrazia si deve presentare. Amici miei, nello Stato dittatoriale, ossia nello Stato fascista, voi ricordate che lo sciopero era semplicemente proibito. Nello Stato dittatoriale comunista, in tutti gli Stati comunisti – Russia in testa – lo sciopero è assolutamente proibito. Ora io dico: che cos’è il funzionario, che cosa sono i funzionari di fronte allo Stato? Sono come le braccia dello Stato e se le braccia si rifiutano di lavorare, lo Stato è mutilato. Ma chi paga le conseguenze di tutto questo? Tutti coloro che devono utilizzare un servizio pubblico. E allora noi diciamo: questo Stato democratico, questo Stato libero, in cui tutto si discute, in cui ci sono le libere organizzazioni sindacali, ce ne sono di tutti i colori, dalla bianca alla rossa, questo Stato in cui c’è un Parlamento – il quale decide anche sulle leggi degli statali, sulle entrate, sulle spese, sugli stipendi – questo Stato non possa essere costretto alla ragionevolezza che con uno sciopero, che con un atto di violenza, con una paralisi contro lo Stato stesso? Badate bene che tutto questo investe tutti gli organi. Se domani si proclamasse lo sciopero di tutti i funzionari, delle prefetture, dei comuni, ecc., le elezioni amministrative chi le fa? È vero, si può dire, facciamo senza le elezioni. Ma quando si trattasse dell’assistenza, chi la distribuisce? Insomma è possibile che in questa nazione democratica che lascia la libertà di discutere, che ha dei rappresentanti delle categorie nel Parlamento dove si deve decidere – perché in fondo la decisione è del Parlamento, questo Parlamento che è fondato su libere elezioni a suffragio universale in contestazione fra i diversi partiti – è possibile che non si trovi un modo di risolvere il problema senza ricorrere a questa assurdità, a questo atto di violenza contro se stessi, a questa mutilazione? Ora io dico, quando si trattò di questa questione, e alla Costituente si fece il problema: gli organi dello Stato, i funzionari, gli addetti allo Stato possono o non possono scioperare? Allora si rispose con un articolo, con una proposta della Commissione, la quale diceva: tutti i lavoratori hanno diritto allo sciopero. La proposta non è stata votata per l’insorgere dei numerosi emendamenti i quali chiedevano che venisse ristretta, che si distinguesse tra le diverse categorie in quanto per alcune di queste come la polizia e la magistratura tutti erano d’accordo sulla assurdità dello sciopero. Ed ecco invece che venne accettata la formula proposta dall’on. Merlin , come formula di compromesso, la quale diceva: il diritto di sciopero si esercita nell’ambito delle leggi che lo regolano, ossia, evidentemente, vuol dire, il diritto di sciopero esiste sì, ma viene circoscritto ed applicato a seconda delle categorie e delle circostanze con determinate leggi e con determinate disposizioni. In quell’occasione allora, quando anche i comunisti cooperavano con noi, eravamo al governo insieme, le cose le vedevano un po’ diversamente, le vedevano cioè da un punto di vista, non dell’opposizione continua, feroce, accanita contro il governo, ma le vedevano da un punto di vista di corresponsabilità nello Stato. Diceva Di Vittorio agli statali: abbiate fiducia nello Stato che è cosa vostra e del quale voi siete la spina dorsale. Vi è una presunzione assoluta, che questo Stato, cioè lo Stato democratico non voglia sfruttarvi. Esso vi retribuisce come meglio può, diceva allora nel 1947, quando gli statali erano retribuiti molto peggio di adesso. Ad ogni modo discuteremo questo argomento con calma e libertà e regoleremo la materia con leggi particolari. Ecco anch’egli prevedeva leggi particolari. Perché questo Stato possa vivere bisogna che un regolamento avvenga e noi vogliamo che sia riconosciuto il diritto sacrosanto dei lavoratori, ma vogliamo anche che sia riconosciuta la forza dello Stato e ne sia garantita in pieno l’autorità. Dichiarazioni sacrosante che oggi bisogna riaffacciare alla realtà, che bisogna rimettere in attualità perché si tratta di risolvere questo problema: o lo Stato democratico trova il modo di risolvere questo problema in modo che l’autorità sua non venga diminuita o corriamo il rischio che rinascano aspirazioni verso la cosiddetta mano forte, verso la cosiddetta dittatura, verso questo sogno che un’autorità fortissima possa intervenire ed appianare tutte le difficoltà e imporre la sua volontà. Noi non vogliamo tornare indietro, noi sentiamo questo pericolo e vogliamo regolare questa questione secondo la legge. Il presidente del Consiglio, riferendosi quindi alla accusa mossa al governo di trovare il danaro quando si tratta di spese militari , ha detto che non era possibile accettare di rimanere con un esercito disfatto e da riorganizzare incapace quindi di far fronte a qualsiasi evenienza e costretto a combattere senza armi o con i vecchi fucili di fronte alle nuove macchine da guerra. Bisogna fare quel tanto, quel minimo che è indispensabile per la difesa dell’Italia, quel tanto che è necessario per evitare un attacco. Continuando sull’argomento, ha sottolineato come questo minimo sia già garantito dal trattato di pace e come se la situazione fosse stata tranquilla l’aggiornamento del nostro esercito avrebbe potuto avvenire con più calma dividendo perciò l’onere del bilancio in un maggior numero di anni. D’altra parte la risoluzione è stata condizionata ad un contributo da parte degli alleati i quali hanno ammesso che la prima difesa necessaria dappertutto ma in particolar modo in Italia è la difesa sociale. E noi occupandoci delle questioni sociali, dobbiamo anche fare la nostra parte per quel che riguarda la difesa delle frontiere. E quando tutto questo sforzo verrà fatto in Europa, allora arriveremo si e no a 30-40 divisioni. Avremo di fronte, a parlare solo della Russia, circa 100 divisioni in Europa. Che bisogno c’è, mi si dice, di armarsi, basta essere neutrali, ma per essere neutrali, bisogna essere armati, per essere neutrali bisogna sapersi difendere da tutti. Ci vuole più difesa ancora! Fatto l’esempio della Svizzera e in polemica con quanto affermato in questi giorni dall’on. Nenni, ha detto: noi abbiamo bisogno degli alleati e di una nostra difesa. Ecco perché noi siamo arrivati alla conclusione che ci conveniva accettare il Patto atlantico. Ma ci si risponde: ma nessuno attacca, non è vero che la Russia vuole attaccare! E io dico: ma io sono disposto a credere che non voglia attaccare. Ma come si può pensare che non ci sia la possibilità, che non venga la tentazione, quando vediamo che la Russia come qualunque Stato borghese, ha occupato dei paesi, se li è annessi, tiene eserciti occupanti dappertutto ed ha un enorme potenziale bellico in continuo aumento? Il presidente del Consiglio continuando è passato a sottolineare le differenze di comportamento tra la Russia e l’America ed ha affermato che gli Stati Uniti godono di una preminenza dell’autorità borghese su quella militare, preminenza che ha portato all’allontanamento di Mac Arthur. E l’esempio dimostra come il presidente Truman abbia interpretata la volontà di pace del popolo americano, di un popolo che vuole sviluppare le proprie immense forze di pace, come le ha sempre sviluppate in un periodo di pace. Dopo aver sottolineato come gli americani abbiano abbandonato le Filippine, l’on. De Gasperi ha chiesto quando mai la Russia ha abbandonato un paese dopo averlo occupato. Continuando ha quindi portato l’esempio della smobilitazione che gli Alleati hanno attuata riducendo le spese militari all’epoca del Patto atlantico, due anni fa, rispettivamente l’Inghilterra al 13 per cento del bilancio di guerra del 43-44, gli Stati Uniti al 14 per cento mentre quelle della Russia sono rimaste al 61 per cento. E questo giustifica il sospetto che lo sforzo colossale fatto dalla Russia per mantenere l’esercito implichi la possibilità dell’insorgere della tentazione di adoperare tanto potenziale bellico. Questo mi ha spinto a dare il mio voto alla decisione del governo di proporre al Parlamento questo limitato riarmo o meglio messa a punto di quel po’ di esercito che ci può rimanere secondo il trattato. È una polizza di assicurazione che speriamo di non pagare. Dopo aver negato di essersi incontrato a Udine col gen. Eisenhower secondo quanto afferma la propaganda comunista e aver accennato alla visita di Montgomery come dimostrativa dell’aver gli inglesi compresa la necessità di difendere in ogni eventualità di attacco le frontiere italiane nell’interesse europeo ha dichiarato che non saremo soli caso mai la disgrazia avvenisse, disgrazia che non può verificarsi che nel caso che altri ci attacchino, perchè noi non siamo impegnati dal Patto atlantico che alla difesa, mai all’offesa. Fatta quindi la storia di Trieste e del Territorio libero, l’on. De Gasperi ha sottolineato la responsabilità di Togliatti e di Nenni nella disgraziata situazione in cui versano queste terre italiane. Il presidente del Consiglio ha poi ricordato per rispondere alle accuse del Msi su chi cada la colpa della disastrosa avventura nella quale il fascismo ha lanciato l’Italia. Riferendosi quindi ad alcune statistiche pubblicate da l’Unità in merito alla disoccupazione , l’on. De Gasperi, cifre alla mano, ha confutata l’esattezza delle statistiche stesse precisando che qualora i provvedimenti adottati dal governo non fossero stati producenti dovremmo avere un aumento di circa 170.000 unità all’anno, aumento che non si verifica invece proprio perché lo Stato è riuscito a far fronte al problema nel limite che le contingenze gli offrono. Passando poi a parlare delle industrie ha dichiarato che la produzione industriale è salita del 129 per cento. L’on. De Gasperi ha accennato quindi, documentandole, alle realizzazioni compiute dal governo nel campo della ricostruzione edilizia e del potenziamento della ripresa del Mezzogiorno. Realizzazioni che si sono potute effettuare grazie anche all’aiuto offertoci dagli alleati. È doveroso, per ragioni di ospitalità, dare alcune risposte al signor sindaco il quale oggi nel comizio che ha tenuto ha avuto la bontà di rivolgermi alcune domande, dico la bontà per cortesia perché dal tono delle domande c’era piuttosto acrimonia e ironia. Comunque, poiché egli in questo momento rappresenta la città, voglio rispondergli. Il signor sindaco ha detto: perché il presidente del Consiglio ha obbligato il governo a indire le elezioni comunali un anno fa? Rispondo: perché io non ho mica il potere di Stalin! Io sono un presidente del Consiglio di un governo parlamentare e queste cose sono state discusse in una Commissione parlamentare e poi deliberate dal Parlamento. Aggiungo però a mia volta una domanda: se si sentiva a disagio il signor sindaco, perché non se ne è andato quando il Consiglio dei ministri ha deplorato il suo contegno l’anno scorso? Ma non voglio essere ingiusto di fronte agli uomini che hanno la responsabilità amministrativa e non voglio nemmeno essere ingiusto dinanzi alla sua persona. Può essere – io non lo conosco da vicino – può essere un perfetto galantuomo, però si trova in mala compagnia, questa è la sua disgrazia. E difatti lo vedo da quel che viene a dire quando esce dal suo settore amministrativo. Egli dice: la politica estera del governo è stata un grave errore perché porta alla guerra e noi abbiamo un gran bisogno della pace. E chi vi ha detto che questa nostra politica è politica di guerra? Signor sindaco queste cose le avete imparate leggendo i cattivi giornali, evidentemente. Guardatevi dalla cattiva stampa! Ma il signor sindaco ha imparato anche dai giornali a ripetere che noi siamo coloro che fomentano l’odio e la divisione. Ho portato in questa campagna elettorale tanti esempi, in altre città, del come scrivono, del come agiscono e soprattutto del come diffamano l’Italia all’estero, per dire, per concludere che se c’è un odio – e non c’è nel petto nostro – se c’è un odio, un’avversione, questa è portata da questa continua campagna per la quale non c’è niente di fatto bene da parte nostra. Centinaia di leggi, centinaia di provvedimenti tutti contro gli interessi dei lavoratori; centinaia di interventi, tutti assassini, interventi assassini contro i lavoratori. Queste cose si dicono non soltanto in Italia, ma si dicono in Parlamento, si stampano sui giornali, si dicono – e qui sta la colpa grave dei nostri comunisti – queste cose nelle radio di tutti paesi dei Satelliti russi, si dicono su tutti i giornali, diffamano il nostro paese. E questa è una delle cause per cui c’è tanta amarezza in noi e tanto sospetto in confronto a ciò che è l’avvenire. Continuando sullo stesso tema l’on. De Gasperi è passato a documentare con esempi tratti dai giornali o dalle trasmissioni radio dalla Russia e dai paesi al di là della cortina di ferro l’opera diffamatoria svolta dai socialcomunisti. Citando l’esempio di Lussu, ha ripetuto le seguenti affermazioni fatte dal senatore, il 17 marzo 1950 alla radio di Mosca: «in tutte le città e i villaggi d’Italia, nelle fabbriche, nei campi, negli uffici, nelle scuole, intorno alle colombe della pace si stringono, si raccolgono la maggioranza di cittadini e si raccolgono per far intendere ai nuovi briganti quanto sia grande il loro amore per la pace. Il popolo italiano esprime la sua fiducia e il suo grande amore verso il capo dell’umanità: Stalin». Dopo aver sottolineato come, quando egli ebbe motivo di trovarsi in America per quanto pressato dagli americani a dir male dei comunisti coi quali trovavano stranissimo che egli potesse collaborare, non ha mai detto una parola. E ancora ha aggiunto quanto del senatore Michele Giua pubblicò il Daily Worker del 17 maggio 1949: «milioni di bambini italiani non hanno mai visto un bicchiere di latte. La mortalità infantile è salita a uno su quattro. Il numero dei tubercolotici è enormemente salito rispetto al 1939» . L’on. De Gasperi ha continuato nelle citazioni chiamando in causa Secchia, Nenni, Togliatti e quindi ha detto: ditemi se è possibile, se non è pericolosa questa diffamazione continua che si fa del nostro paese? Se è possibile, se è lecito, che la cosa continui così. Ma quello che è più grave è ripetere in ogni occasione, a Praga, a Budapest, a Mosca, nei comizi e per radio che gli italiani non si batteranno mai contro l’Unione Sovietica; questo vuol dire invitare alla passeggiata trionfale e liberatrice. Amici miei, è una grave responsabilità. Io non so se qualcuno, in Russia, possa avere l’idea di una guerra – spero di no – ma dico che è una grave responsabilità per il cittadino italiano il continuare a dire che se a qualcuno venisse in testa di tentare l’avventura qui non ci sarebbe che un popolo che lo accoglie a braccia aperte e che si dimentica di essere italiano e che non difende la sua patria. Sottolineato il pericolo che tale affermazione continuamente ripetuta rappresenta, il presidente del Consiglio ha concluso dichiarando: questo è uno dei pericoli per la pace: la disgregazione interna, la disfatta interna, la irresolutezza, la neutralità. Il respingere qualsiasi concetto di difesa della patria, questo è un pericolo per la pace. Uno degli strumenti per la pace è invece quello di dimostrare che non ci sono passeggiate senza rischio; che se ci si arrischia, bene o male, gli italiani si difenderanno e che siamo un popolo che vuol essere indipendente da tutti, da destra e da sinistra, dall’America e dalla Russia. Viva l’Italia! 