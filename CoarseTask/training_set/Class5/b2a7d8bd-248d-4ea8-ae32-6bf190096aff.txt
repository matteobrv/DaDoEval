«Il comunicato finale particolarmente esauriente vi ha informato di tutto il lavoro compiuto e dei risultati raggiunti in questi giorni dal Consiglio atlantico. Aggiungerò che era nei nostri intenti non solo di fare il punto sugli sforzi compiuti sin qui per la difesa, ma anche di gettare le basi per una sempre più concreta collaborazione in campi non militari in seno alla Comunità atlantica. Abbiamo potuto constatare la ferma determinazione del mondo libero di mantenere e rafforzare la propria unità sia per fare fronte ai pericoli esterni sia per compiere in comune ogni sforzo diretto ad assicurare il progresso economico e sociale delle singole nazioni. Le democrazie vogliono difendersi da possibili aggressioni e perciò comprendono che i problemi esistenti non debbono essere causa di dissensi, ma vanno risolti in comune. Per noi che non facciamo parte delle Nazioni Unite, le riunioni del Consiglio atlantico sono importanti anche sotto un altro aspetto: ci consentono di far valere il nostro punto di vista su molte questioni italiane e europee. E ciò abbiamo fatto sia in seno al Consiglio stesso sia prendendo contatti con i ministri delle Nazioni più importanti». Il comunicato ufficiale rende noto che il Consiglio ha preso conoscenza di un rapporto del Segretario generale sull’attività svolta in otto mesi e ha deciso che procederà periodicamente all’esame dei lavori dell’Organizzazione derivanti dall’art. 2 del trattato quali la sovrappopolazione, le questioni sociali e culturali e quelle relative all’informazione. Il Consiglio ha esaminato inoltre un rapporto stabilito dal comitato militare che indica importanti progressi realizzati nell’istruzione e nella efficacia delle forze nazionali messe a disposizione del comando supremo e nella standardizzazione dei regolamenti e dei metodi militari. Il Consiglio ha approvato la creazione di un comando del Mediterraneo che è stato affidato a Lord Mountbatten . Il consiglio ha pure approvato le direttive strategiche sottoposte dal Comitato militare, che tengono conto della ammissione della Grecia e della Turchia alla Nato. Il comandante supremo gen. Ridgway ha reso omaggio alle alte qualità delle forze poste sotto il suo comando, ma ha insistito sul fatto che solo un rafforzamento continuo dei mezzi messi a sua disposizione gli darà la possibilità di compiere la sua missione. Il Consiglio ha studiato alla luce di queste vitali considerazioni, il primo rapporto sull’esame annuale per il ’52. Nel corso della presente sessione, il Consiglio ha esaminato la situazione attuale della Comunità atlantica e le sue prospettive per l’avvenire. 14 Stati sovrani membri dell’organizzazione del trattato del nord atlantico hanno realizzato una cooperazione volontaria senza precedenti nella storia. Unendo le loro risorse e le loro competenze, condividendo gli oneri materiali della difesa, applicando costantemente i principi della consultazione e della assistenza reciproca, i Paesi membri hanno già accresciuto la loro forza comune, le loro intese, la loro unità. I Governi membri sono oggi, più che mai, persuasi che la strada da essi scelta è la migliore per proteggere la comunità dei popoli liberi, contro i tentativi diretti o indiretti fatti dal comunismo per dominarla. I membri del Consiglio hanno riaffermato gli scopi della loro alleanza che sono la difesa, la pace e la sicurezza nonché la loro risoluzione di estendere in nuovi campi la loro solidarietà di azione e di preservare la loro comune tradizione di libertà. Il Consiglio ha constatato con soddisfazione che il sentimento di unità non cessa di rafforzarsi fra i popoli della Comunità atlantica. 