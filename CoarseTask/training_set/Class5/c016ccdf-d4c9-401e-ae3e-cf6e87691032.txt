Previa intesa col Ministero del Tesoro, rispondo al vostro telegramma del 28 corrente. Come è noto, ed è stato rilevato anche dai giornali, da parecchi giorni ho sul tavolo una domanda di iniziare trattative sulla richiesta degli statali da parte della c.[orrente] s.[indacale] c.[ristiana]. Ho pregato i rappresentanti di tale corrente di non insistere, in vista delle imminenti discussioni alla Camera, durante le quali il governo avrebbe esposto tutto il suo pensiero. Il governo non deve considerarsi come un datore di lavoro, che possa trattare e impegnare aumenti di spesa solo per il risultato di negoziati sindacali, ma esso, come amministratore della cosa pubblica e curatore degli interessi dello Stato, è vincolato dal Parlamento che (con voto della Camera dei deputati) ha già fissato recentemente nel bilancio i limiti della spesa pubblica, ed ha la responsabilità di deliberare eventualmente ulteriori spese e di provvedere alla copertura. Il problema riguarda bensì le categorie, ma è strettamente connesso con gli interessi della comunità: è ovvio, quindi, che la soluzione debba venir ricercata nel suo complesso, in rapporto alle responsabilità finanziarie ed anche alla gradualità delle urgenze. È per questo che il governo, in seguito ad un voto parlamentare, sottoporrà nei prossimi giorni alle Camere i provvedimenti per gli statali pensionati, che rappresentano la categoria più bisognosa fra quanti servono ed hanno servito lo Stato, e chiederà la relativa copertura di spesa . Qualora, però, nonostante queste considerazioni, le rappresentanze sindacali volessero completare la loro esposizione informativa prima della discussione parlamentare, il ministro del Tesoro sarà disposto a fissare un colloquio anche nella presente fase. 