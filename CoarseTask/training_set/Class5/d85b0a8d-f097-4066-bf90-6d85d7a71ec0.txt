Dopo la visita all’esposizione di Milano che è l’esposizione della forza e della macchina, oggi l’esposizione della grazia, della genialità, dell’opera personale. Ha soggiunto poi che quando ebbe la fortuna di venire qui alla ripresa della mostra dopo la liberazione, ebbe l’impressione di vedere un ragno che ritesse la tela squarciata dalla bufera, e di avere sentito allora come fosse buona la scelta di Firenze, per essere il centro di questa ripresa dell’industria, dell’opera, del decoro della famiglia, del decoro in genere della vita, di ciò che rende gentile, operosi e familiari gli sviluppi della nostra arte e gli sviluppi della nostra industria in quello che è conforto alla vita. Io mi rivedo qui in una mostra ormai convalidata da parecchie esperienze annuali e sono nell’attesa di assistere ad un crescente numero, ma soprattutto a un crescente affinamento delle opere esposte e sento bene, come rappresentante del governo, il dovere di rivolgere la massima attenzione a questa branca di attività pubblica e privata, cioè all’artigianato. Il governo ha fatto qualche cosa nel campo del credito, ma deve fare di più e dovrà fare di più. Ora si dovrà fare una legge la quale stabilisca i diritti dell’artigiano e dell’artigianato, della figura giuridica dell’artigiano, della bottega dell’artigiano, per poterne fare oggetto di una legislazione speciale di previdenza e di aiuti. Dopo aver detto di confidare che attorno a questa legge si possa sviluppare una attività particolare per il progresso dell’artigianato, l’on. De Gasperi ha elogiato l’energia personale, il lavoro dei singoli che si affina per la genialità propria e per il quadro storico della tradizione rappresentata soprattutto da Firenze e dalla Toscana: io ritengo che la missione principale dell’esposizione deve essere quella di diventare, accanto alle piccole esposizioni regionali, che più si adeguano alla genialità dell’uomo, la sintesi di tutti gli sforzi regionali e provinciali e diventare la mostra nazionale di tutte le singole iniziative. E accanto a questo carattere nazionale, che sarà preminente, il carattere internazionale, nel senso che vengano ammesse nei concorsi, nelle gare, anche le altre nazioni che hanno già cominciato a partecipare. Un carattere internazionale, un carattere generale, sono cose che non si improvvisano: ma voi avete dimostrato con la vostra tenacia, di saper superare molte difficoltà e altre le supererete con l’aiuto degli Enti pubblici domani. Formulato l’augurio che la mostra possa diventare veramente la sagra dell’artigianato nazionale e possa divenire anche centro di concorrenza internazionale, l’on. De Gasperi ha concluso: con questo sentimento di certezza dichiaro aperta la XV mostra mercato nazionale dell’artigianato. [Dopo la visita, il presidente del Consiglio rilascia le seguenti dichiarazioni dinanzi alla statua del «gruppo equestre», plasmata in America e fusa e dorata in Italia, destinata al ponte monumentale di Arlington per il centocinquantesimo anniversario di Washington capitale degli Stati Uniti]. L’on. De Gasperi ha preso la parola affermando che è facile comprendere come tra le altre città sia stata scelta Firenze per la fusione dei gruppi equestri e come la consegna del primo gruppo era logico che avvenisse nel seno della mostra nazionale dell’artigianato, nel quadro mirabile di questa città. Gli Stati Uniti d’America dovevano fondere questi quattro gruppi per simboleggiare le virtù militari di quel popolo. L’Italia, memore del simbolico gesto del «treno dell’amicizia», ha offerto in segno di riconoscenza l’opera dei suoi artigiani per la fusione e la doratura di questi gruppi. Il dono è stato accettato. Il poderoso lavoro, eseguito sotto gli auspici del Ministero dell’Industria e del Commercio, è stato ripartito fra quattro città italiane perché assumesse un chiaro valore simbolico di solidarietà fra tutte le regioni d’Italia, per costruire l’opera che vuole avere soprattutto carattere di affetto e di gratitudine nazionale verso l’America, ricambiando il dono a suo tempo pervenuto. L’on. De Gasperi ha messo poi in rilievo le caratteristiche tecniche dei quattro gruppi, per la cui doratura sono occorsi 25 kg di oro purissimo. Il gruppo che oggi qui risplende attende di raggiungere il porto di Livorno per essere imbarcato su di una nave che a Genova e a Napoli imbarcherà anche gli altri gruppi. Salperà dunque dal vecchio mondo la colossale quadriga che muoverà verso il nuovo mondo, per portarvi un messaggio di amicizia e di solidarietà. Il messaggio è impresso nel bronzo e nell’oro, che sfidano i secoli. Ma noi vogliamo che la nostra amicizia superi i limiti del tempo e dello spazio per affratellare tutte le genti, e particolarmente coloro che, come l’Italia e gli Stai Uniti, credono negli ideali di democrazia, di pace e di dignità umana. 