Riferisce sulle conversazioni italo-francesi di Santa Margherita ligure . Vi è stata una prima seduta a quattro che non ha avuto carattere ufficiale. Pleven ha comunicato le sue impressioni sul viaggio a Washington. Egli ha chiesto a Acheson: «se il riarmo tedesco fosse causa certa di un conflitto, o meglio se ci fosse una possibilità di accomodamento insistereste per il riarmo tedesco?». Acheson ha risposto: «non solo non insisteremmo per il riarmo tedesco – se vi fossero serie possibilità di pace – ma non provvederemmo nemmeno al nostro riarmo che è molto oneroso. Dubitiamo però che vi siano altre possibilità di pace». Pleven ha fatto presente che la Russia non è preparata alla guerra. È impossibile discutere ora il Trattato di pace con la Germania, soprattutto per le difficoltà di stabilire il confine, dato che i tedeschi non accettano quello attuale. La condizione essenziale per una Conferenza a quattro è la salda unità delle tre grandi Potenze occidentali. Altrimenti la Russia uscirà vittoriosa. La Francia riconosce il nostro grande interesse ad una eventuale conferenza e si impegna a consultarci tempestivamente. La Russia certamente si avvarrà della Conferenza a scopi propagandistici ma potranno adottarsi le necessarie misure per reagire. Vi potrebbe essere un pericolo intermedio tra lo stato di guerra e quello di pace, durante il quale la Germania sarebbe tenuta in uno status simile a quello che ha oggi l’Austria e cioè con poteri autonomi. E con tale sistema si potrebbe forse giungere, anche senza trattato di pace, ad una unificazione della Germania. Di qui la preoccupazione di introdurre la Germania nel Patto atlantico o – come sostengono i francesi – nell’esercito europeo. La Russia certamente si richiamerà agli accordi di Potsdam sulla smilitarizzazione della Germania, ma questa è avversata dai tedeschi e, pertanto, è facile resistere alla richiesta russa, mentre la situazione si complica quando le decisioni del governo di Bonn non coincidono più con le vedute degli Alleati. Per quanto riguarda il governo di Bonn osserva che oggi Adenauer ha un seguito sufficiente, ma i socialisti hanno forze quasi pari a quelle dei democristiani. La personalità di Schumacher è di grande rilievo e inoltre la tendenza generale è contro il riarmo. Schuman è fiducioso: tra poche settimane Adenauer andrà a Parigi e firmerà il piano Schuman che è indice dell’inserimento della Germania nelle forze atlantiche. Per quanto riguarda l’esercito europeo osserva che trattasi di tesi non molto bene delineata. È stato comunque ribadito chiaramente il concetto che il Patto atlantico è al di fuori di ogni discussione e che le esigenze organizzative debbano essere anteposte alle altre. Circa la Jugoslavia informa che essa è allarmata perché teme attacchi dagli Stati balcanici in primavera. Egli ha richiesto formalmente che venga ribadita la dichiarazione tripartita del 1948 per Trieste . I francesi volevano formulare un voto perché l’Italia avviasse trattative dirette con la Jugoslavia ma vi era il pericolo che questo potesse essere interpretato quasi come una riserva. Chiede poi cosa avverrebbe se la Jugoslavia fosse attaccata. Sarebbe un tipico caso di ricorso all’ONU e anche se l’Italia non fa parte dell’ONU sarebbe certo interessata a questo problema. Il timore di un attacco alla Jugoslavia è condiviso dagli inglesi, meno dai francesi. Per quanto concerne l’ingresso dell’Italia nell’ONU i francesi hanno fatto presente che il problema non è attuale. Egli al contrario ritiene che sia attuale, sia in relazione alle discussioni sull’ingresso della Cina sia in vista di una Conferenza a quattro. Osserva che l’ONU o è un organismo universale o non lo è. E pertanto non si debbono in via pregiudiziale porre divieti neppure agli Stati balcanici che ora sono esclusi. I regimi dei vari Stati non debbono costituire una questione pregiudiziale. Il piano Schuman procede. L’Italia sarà compensata con la fornitura di 840.000 tonnellate di ferro algerino, escludendo l’Algeria dal pool. Il commissario amministratore non dovrebbe essere né francese, né italiano né tedesco. È impressione generale che il piano potrà essere realizzato e che costituirà una grande affermazione dell’idea europea. Per il Consiglio d’Europa bisogna sostenere la proposta di La Malfa. I francesi si sono impegnati in tal senso. Fa presente che in Francia le elezioni politiche saranno nel corso del 1951, in ottobre ma forse anche prima. Legge il testo del verbale delle riunioni ufficiali, facendo tuttavia presente che le più importanti questioni sono state trattate nella prima seduta che non aveva carattere ufficiale. Circa l’unione doganale fa presente che la ratifica francese interverrà con la nuova legislatura. È stata decisa la consultazione permanente tra i due paesi per tutte le questioni di comune interesse in materia economica. Per quanto concerne gli acquisti di materie pregiate in USA ritiene necessario che gli Stati europei agiscano d’accordo. Per l’emigrazione rileva che il problema è importante non solo per l’Italia ma anche per la Francia. I francesi sono disposti a sostenere la immigrazione italiana in forme familiari. È opportuno tuttavia far cenno al contributo dell’Italia per le costruzioni da destinare agli emigrati, altrimenti i francesi formulano proteste. È stata auspicata la costituzione di un Comitato misto per lo studio del problema dell’emigrazione. Per quanto attiene ad altre particolari questioni fa presente quanto segue: 1) Circa gli italiani detenuti in Francia per collaborazionismo, vi sono state assicurazioni di carattere generico che il presidente della Repubblica userebbe nei loro confronti del diritto di grazia. Essi, però, verrebbero successivamente rimpatriati. 2) Per il traforo del Monte Bianco la Francia non contribuirà ma darà garanzie: entro due mesi gli interessati diretti saranno consultati per le sottoscrizioni di capitale. L’Italia dal suo canto ha confermato gli impegni precedentemente assunti. 3) Per la ferrovia Cuneo-Ventimiglia si è deciso che il problema verrà esaminato. 4) Per la emissione di obbligazioni della ferrovia del Danubio-Sava vi sarà una riunione a Parigi nella seconda quindicina di marzo. 5) La questione dei profitti di guerra degli italiani in Francia sarà studiata. 6) Per i beni dei Comuni passati dall’Italia alla Francia saranno date istruzioni alle autorità locali per facilitare gli scambi. 7) Per quanto riguarda la linea di Gilent in Africa sono stati reclamati i pagamenti dovuti in conseguenza della guerra. Richiama alla serietà. Per la Libia vi è dubbio se le si debba dare una costituzione unitaria o si debba costituire una federazione. La questione è delicata in quanto non si debbono urtare gli arabi. Noi abbiamo interesse a salvare dalle rappresaglie del Senusso la Tripolitania dove ancora risiedono molti italiani. Vi sarà una scambio di informazioni sulle disposizioni da adottare nei confronti dei comunisti e degli Stati satelliti dell’URSS. Vi è l’accordo di massima per la istituzione di un ufficio misto. L’Italia è d’accordo per il trasferimento da Londra a Parigi degli organismi del Patto atlantico . […] Richiama alla serietà degli impegni internazionali. È necessario dimostrare coerenza. Dichiara che il metodo di formulare riserve è troppo comodo. Se anche il presidente del Consiglio, nel corso di trattative internazionali, pone continue riserve, chi mai potrà trattare con autorità e responsabilità? 