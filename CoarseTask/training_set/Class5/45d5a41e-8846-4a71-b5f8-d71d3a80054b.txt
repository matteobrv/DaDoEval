Eccellenze, reverendi padri, perdonatemi se non osservo l’usanza tradizionale di ringraziarvi del grande onore che mi è stato fatto con l’attribuzione di un grado accademico da parte della vostra Università. Non mi crediate un ingrato. Sono molto riconoscente, senza dubbio, ma più che di riconoscenza si tratta di gioia. Perché so bene che con questa attribuzione voi avete voluto rendere omaggio al mio Paese. Noi uomini passiamo presto, e lo si pensa di sovente quando si comincia a percepire che gli anni passati sono più numerosi di quelli che verranno. Dio solo sa che grado accademico ci sarà accordato alla fine dei nostri giorni, ma senza dubbio non sarà un «Honoris causa». Gli uomini scompaiono, ma i popoli e i Paesi restano. Ognuno di noi, nel corso della propria vita, esercita con le sue opere un’influenza, più o meno cosciente, su questi popoli e su questo Paese. Quando ci si lamenta degli avvenimenti e dei costumi dei nostri giorni bisognerebbe pensare più spesso che spetta a noi, a ciascuno di noi, preparare un avvenire migliore. È soltanto col nostro esempio e con l’applicazione quotidiana dei principi morali cristiani che noi possiamo lasciare delle tracce utili a coloro che ci seguono. Non è questione di destra o sinistra. Se non si crede e se non si cerca di applicare i principi della nostra fede, è inutile combattere perché la battaglia sarà persa prima di essersi impegnati. Ci serve almeno altrettanta fede rispetto a quella che hanno i nemici della nostra civiltà, perché spero per loro che la maggior parte siano in buona fede. Mi domando se la gente pensi a tutto questo. Non è questione di vincere o perdere una battaglia nel senso storico del termine. Oggi si tratta di sparire completamente nell’onda o di reggere il colpo. La preparazione materiale non è sufficiente se ci manca quella spirituale. Ecco perché un’istituzione come la vostra è preziosa per l’avvenire della nostra civiltà, perché la formazione culturale dei giovani non è sufficiente se si lasciano da parte i valori morali e spirituali. I principi che vi ispirano sono gli stessi che cerchiamo di seguire e di far seguire nel nostro Paese, il Paese che voi avete voluto onorare oggi e a cui vi uniscono tanti legami ideali Sono ben differenti questi due Paesi, Canada e Italia, ma spiritualmente sono molto vicini l’uno all’altro. Le Alpi sono molto giovani dal punto di vista geologico, mentre la terra di San Lorenzo è fra le più antiche del mondo. Pure l’età di Roma e Ottawa non è la stessa. Non pensate, reverendi padri, che poiché gli ideali sono gli stessi quando si crede negli stessi valori spirituali e morali, questo giovane Canada pieno di energie e risorse e questa vecchia Italia che ha visto tanta storia e ha provato tante sofferenze ma non ha mai perduto la sua fede potrebbero divenire amici sempre più sinceri e trarre entrambe profitto da questa amicizia? Questo è ciò che auguro ai nostri due popoli e che spero di veder realizzato. È con questo spirito di fraternità che, ne sono certo, i canadesi hanno accolto gli italiani che si vengono a stabilire da voi non soltanto per guadagnarsi da vivere ma per aiutarvi a sviluppare il Canada di domani che è oggi così pieno di promesse. Audiam quid loquatur in me Dominus Deus quoniam loquatur psalem in plebem suam Ps 84,8. La voce interiore vi sia sempre di aiuto per parlare di pace al popolo che intende. 