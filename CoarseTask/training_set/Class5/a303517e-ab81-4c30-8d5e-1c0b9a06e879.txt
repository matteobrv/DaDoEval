Cittadini, trentasei Provincie e duemilaquattrocento Comuni sono chiamati a rinnovare le loro amministrazioni. L’impegno e la volontà degli italiani consapevoli debbono essere mobilitati in questa prova affinché l’insegna dei gloriosi liberi Comuni torni ad essere innalzata in segno di unità, di autonomia e di vigore democratico. Per ottenere questo risultato è necessario che ognuno di voi possa giudicare e decidere sulla base di dati e fatti concreti. È ora, dunque, di non essere troppo modesti: se, infatti, c’è una differenza tra noi e la propaganda dei governi totalitari, è che noi non sbandiereremo i risultati del nostro lavoro. Ma perché oggi le nostre realizzazioni sono contestate e negate, io voglio affermare che in 80 anni di unità nazionale il Mezzogiorno non è stato mai come oggi al centro dello sforzo di rinascita nazionale! Con legittima fierezza possiamo constatare che nessun governo e nessun regime hanno mai dedicato alle Province meridionali un programma di opere così vasto e organico come quello affidato alla esecuzione della Cassa per il Mezzogiorno. Volumi, congressi, comizi infiniti sono stati dedicati ai problemi del Mezzogiorno nei decenni trascorsi: ma soltanto il governo democratico si è messo a risolverli concretamente. La propaganda di coloro che sono interessati a denigrare e a misconoscere i risultati ottenuti finora dal governo democratico, deve cedere le armi di fronte a ciò che ognuno può constatare con i propri occhi . Nel 1951 è stato, in agricoltura, superato l’indice di produzione del 1938; il valore lordo della produzione è passato nel 1949 a 1.990 miliardi e nel 1951 a 2.520 miliardi. Per quanto riguarda l’industria, un esame dettagliato dei numeri indici delle produzioni porta a risultati soddisfacenti: l’indice complessivo dal 1950, come si calcolava a 119, è passato nel 1951 a 136. Quanto alla ricostruzione edilizia, i vani dichiarati abitabili per tutti i Comuni nel 1951 si possono valutare a circa 600 mila, con aumento di oltre il 30 per cento nei confronti del 1950. Nei Comuni con oltre 20 mila abitanti le costruzioni sono state doppie rispetto a quelle del 1938. I dati sui salari chiaramente indicano un aumento del potere di acquisto delle retribuzioni dei lavoratori . Aumentate sono le spese pro-capite per i pubblici spettacoli e per il consumo di energia elettrica. Gli abbonati alla radio sono passati da 978.392 nel 1938 a 3.135.195 nel 1950. Gli abbonati ai telefoni, che nel 1938 erano 452.889, sono saliti a un milione 035.937 . I Comuni allacciati con centralino telefonico sono saliti da 5.378 a 7.811. Dal 1947 ad oggi il servizio telefonico è stato installato in 844 Comuni dell’Italia meridionale: entro l’anno altri 516 Comuni del Mezzogiorno avranno il telefono, mentre in 135 Comuni è stato impiantato un ufficio postale telegrafico. Le scuole popolari, istituite per la prima volta nel 1947 ed iniziate dall’on. Gonella, sono frequentate da 350.000 allievi adulti. Nel 1951-52 risultano aperti 116.411 corsi popolari. Per quanto concerne la riforma agraria, riforma che riguarda particolarmente l’Italia meridionale e centrale, fatta eccezione per il Delta Padano, sono stati pubblicati ormai piani di esproprio per un totale di 666 mila ettari; di questi sono stati già assegnati 52.827 a undicimila 993 unità contadine. Nel settore della bonifica 73 miliardi di spesa sono stati autorizzati a tutto il 1951 per l’Italia meridionale; 3.334 ettari di terreno sono stati acquistati dalla Cassa per la formazione della piccola proprietà contadina. Impariamo, dunque, ad essere fieri del nostro paese che per l’operosità dei suoi figli è risorto in pochi anni dalle rovine della guerra e che, trasformando e rinnovando le sue strutture sociali ed economiche nella libertà democratica, si avvia verso un sicuro avvenire di prosperità e di pace. 