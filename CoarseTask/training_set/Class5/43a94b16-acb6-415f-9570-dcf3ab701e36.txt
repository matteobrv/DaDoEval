La discussione, specialmente in questa seconda fase, ha assunto carattere politico e quindi rientra, evidentemente, in quella generale sulle comunicazioni del governo, la cui prima parte spiega come e per quali ragioni sia stata creata la compagine governativa. In essa si afferma la ragione di continuità politica fra il governo precedente e quello attuale. Mi pare sia giusto che io prenda la parola in argomento dopo che altri oratori abbiano espresso le loro obiezioni e ch’io risponda conclusivamente alla fine; tanto più che si tratta, come l’oratore precedente ha detto, di un problema politico; e nei problemi politici decide, soprattutto, la fiducia. Ho da aggiungere una cosa: a nessuno venga in mente che chicchessia nel mio governo, a cominciare da me, abbia pensato di proposito di venir meno allo spirito ed alla forma della Costituzione. La impostazione della crisi avvenne dopo una considerazione comune ed uno scambio di idee nel Consiglio dei ministri. Vennero sentiti in proposito, secondo la procedura, gli argomenti favorevoli e contrari di tutti i consiglieri giuristi. Si è deciso quindi a ragion veduta. Aggiungo che sarebbe ridicolo voler dedurre, come ha fatto qualche giornale, dalla mancata rinnovazione del giuramento da parte mia, che io venissi meno al principio fondamentale ed allo spirito della Costituzione. Signori miei, ricordatevi che io la Costituzione l’ho controfirmata e che con ciò ho preso dinanzi al popolo e dinanzi alla mia coscienza l’impegno più formale che un uomo possa prendere. (Vivissimi applausi al centro e a destra). 