Il presidente del Consiglio ha detto che questi «incontri» sono un sintomo della maturità e del progresso del popolo italiano. Egli ha aggiunto che i risultati di questa prima manifestazione sono incoraggianti e ha promesso che nel prossimo anno nuovi bandi verranno indetti e saranno aperte nuove gare. L’on. De Gasperi si è detto sicuro che i giovani vi parteciperanno con nuovo e maggiore entusiasmo. L’oratore si è poi soffermato sul significato del nome «incontri» che si è voluto scegliere. È un nome che si addice a questa manifestazione perché essa è veramente l’incontro di due generazioni: di quella che viene e di quella che declina. Mi piace questo nome anche perché esso dà l’idea di un atto volontario, di un incontro di due volontà, di un contatto che non è provocato da un ordine o da una cartolina precetto. Ma incontro è una parola che esprime un senso di dinamismo storico. Bisogna quindi che noi collochiamo questo incontro in un certo periodo e in un certo ambiente. Prima di affrontare questo tema, l’on. De Gasperi ha voluto fare dinanzi ai giovani una dichiarazione di umiltà. Egli ha detto che vivendo a Roma, sul colle romano del Viminale, egli sente più forte l’impronta e il peso dei tempi e dei secoli. Questo gli fa provare in ogni momento il senso della relatività e della limitatezza umana. Egli ha poi invitato i suoi giovani ascoltatori a considerare il valore che la loro riunione odierna può avere, collocata nell’immensità dell’universo. Sul quadrante della storia l’incontro non è nemmeno un milionesimo di secondo e nell’immensità dello spazio le generazioni che si susseguono non sono che un granello di polvere. Tuttavia queste considerazioni non devono schiacciarci, ma darci forza. Ricordate Michelangelo: «il sole è appena l’ombra di Dio padre». E noi siamo suoi figli. Lo spirito è più veloce della luce. L’atomo racchiude forze immense nel suo nucleo, ma l’uomo le domina con la forza del suo spirito. L’Italia con i suoi 47 milioni di abitanti sui 2.000 milioni di anime che popolano la terra, è piccola cosa, ma è grande cosa perché essa è culla della civiltà. Questo è il punto del nostro incontro. Quali sono le condizioni del nostro paese? Ogni anno un aumento di popolazione di 450 mila unità. Soltanto 250 mila persone trovano lavoro. Per gli altri è ora chiusa quella valvola di sicurezza che si chiama emigrazione. E poi siamo poveri di materie prime. Quando facciamo dei programmi di produzione possiamo contare soltanto su zolfo e mercurio. Ci mancano il carbone, l’acciaio, il rame, anche se abbiamo il metano e una speranza nelle forze endogene. Siamo poveri di terra. Abbiamo distribuito 700 mila ettari ai contadini, ma dovremo fare di più. Il Mezzogiorno richiede una azione speciale di soccorso. È arido, poverissimo. Sarà colpa delle generazioni e degli eventi storici, ma è anche colpa delle condizioni naturali e del sole implacabile che batte su quella terra senza acqua. Veniamo al reddito medio pro-capite degli italiani calcolato in dollari, per poterci riferire a una tabella internazionale. Un italiano dispone di 260 dollari all’anno, cioè della metà del reddito di un francese, di un quarto del reddito di un inglese, di un settimo del reddito medio americano. L’on. De Gasperi ha detto che questi dati devono essere conosciuti dai giovani, perché questa è la realtà, perché queste sono le difficoltà che i giovani debbono disporsi ad affrontare e a superare con «senso critico e muscoli robusti». La situazione è quella che è, ma essa si muoverà sotto lo sforzo dell’uomo e lo sforzo dovrà essere tenace, lungo, profondo. Il presidente del Consiglio ha fatto poi un’analisi dello stato d’animo dei giovani italiani di oggi. Essi hanno alle spalle due guerre, una, quella vittoriosa, che ha lasciato uno spirito di conquista e un desiderio di espansionismo, l’altra, terminata con la sconfitta che ha lasciato un senso di depressione, che ha portato persino a rinnegare la patria. Queste due sensibilità si mescolano nelle nuove generazioni. Da una parte l’esaltazione e l’orgoglio nostalgico, dall’altra uno spirito internazionale fino all’eccesso, fino allo spirito di diserzione. Noi siamo alla ricerca dell’equilibrio fra questi sentimenti opposti. E perciò difendiamo con accanimento ogni palmo di terreno di Trieste, mentre nello stesso tempo prestiamo la nostra opera umanitaria in Somalia e tendiamo con tutte le forze all’Unione europea. Un’altra eredità di queste due guerre è il ricordo, in alcuni nostalgico, della dittatura, in altri uno sfrenato amore della libertà intesa come individualismo. In mezzo siamo noi con la nostra fede nel regime democratico. L’on. De Gasperi ha detto che il regime democratico è un problema non solo di organi e di struttura, ma un problema di sostanza: democrazia significa libertà delle coscienze, libertà di espressione e di parola; ma queste libertà non sono possibili se contemporaneamente non vi è lo sforzo della nazione verso una unità morale e una speranza comune. Democrazia vuol dire anche giustizia sociale, protezione dei deboli; e quindi vi sono automaticamente il problema dei limiti alle libertà individuali, altrimenti è l’anarchia. Questi sono i problemi sui quali le due generazioni, quella che viene e quella che declina, si incontrano. Io so che la vostra posizione nei nostri riguardi è una posizione di critica. È giusto, non bisogna accettare l’esperienza altrui senza averla sottoposta a un ragionato esame, a mano a mano che si guadagna la capacità di affrontarlo. Ma ogni esame vuol dire studio e preparazione. Non si può presumere di rinnegare senz’altro la esperienza di una generazione passata, perché questo sarebbe come voler nuotare senz’acqua e respirare senza ossigeno. Ribellarsi al passato sarebbe un po’ un parricidio, un voler strappare l’albero alle radici. Tuttavia entro certi limiti è giusto reagire all’ambiente. E qui l’on. De Gasperi ha rivolto ai giovani una esortazione affinché essi lottino contro i mali maggiori della nostra epoca: la standardizzazione, la meccanizzazione, l’appiattimento e l’egualitarismo, soprattutto l’egualitarismo. De Gasperi ha detto che questo non è una fatale conseguenza della democrazia, ma è la degenerazione della democrazia. L’uguaglianza deve essere soltanto nel punto di partenza e nella possibilità di impiego degli strumenti di progresso, ma non deve portare all’eliminazione della personalità umana. Bisogna che i giovani sappiano anche uscire dai limiti del presente. Lo studio della storia e la ragionevole accettazione dell’esperienza altrui devono far riconoscere che l’umanità procede per gradi, di generazione in generazione per evadere verso l’avvenire con le creazioni dello spirito, con la fede negli ideali, con la protezione della nostra persona nella solidarietà nazionale e nella fraternità umana. Ho visto con gioia che accanto ai temi letterari e poetici avete affrontato problemi sociali, economici e politici. Questa diversità di interessi nei giovani mi appare come la nostra salvezza perché non potrei avere speranza in una gioventù che si esaurisce nelle astrazioni o nella contemplazione, ma neppure in una gioventù che si lasciasse assorbire soltanto dalle esteriorità della vita politica o soffocare nel determinismo economico. I laboratori scientifici trasmettono il progresso, gli altiforni e le officine servono il lavoro, i piani di produzione spingono avanti l’umanità, ma l’uomo ridiventa schiavo se la società non permette ad altri individui di espandere liberamente la propria personalità, di riallacciarci agli sforzi dei predecessori sulla via della civiltà, di protendersi verso l’avvenire, di meditare sul corso delle cose. E poiché le limitatezze, il dolore, la brevità della vita umana accompagnano il nostro destino, è necessario che vi siano degli uomini che riescano ad esimersi dalle proprie individuali esigenze per fare opera di solidarietà nella nazione e nella società, per scoprire e impartire ad altri le regole del bene, per curare i deboli, per alimentare tra noi la speranza di una vita immortale. La democrazia è libertà, non rinnegatela, giovani d’Italia, perché la libertà è come l’acqua in cui nuotate verso il progresso. Ma la fede, «sustanza di cose sperate ed argomento delle non parventi» è altrettanto necessaria al nuotatore, perché essa è come l’ossigeno per i suoi polmoni. 