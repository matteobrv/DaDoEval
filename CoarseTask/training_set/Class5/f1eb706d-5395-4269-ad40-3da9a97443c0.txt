Il mio non vuole essere un discorso: sarà una conversazione che non attende subito una risposta, ma che ha la sicurezza di una risposta nel vostro sentimento e nella vostra volontà d’azione. Non voglio fare un discorso ai giovani, che è già stato fatto magnificamente dall’amico Gonella. Cosicché, per la tesi generale, io non ho che a richiamarmi a quanto egli ha detto e che vi prego di considerare e di meditare. Il problema dei giovani è così complesso che in realtà si può affermare non esista. Esistono, invece, una serie di problemi che interessano la gioventù. Sono aspetti economici, aspetti sicuramente riconosciuti connessi alla giovinezza, all’età ed espressi dalla insofferenza di fronte alla durezza della realtà: aspetti che risultano in parte dall’insufficienza educativa ed organizzativa del regime democratico. Il metodo democratico non è sempre sostanziato dalla personalità dei suoi operatori o da una sintesi animatrice del loro pensiero. Quindi non meravigliatevi, specialmente voi giovani, che traeste spesso impulso direttivo dalla fantasia, più che dal raziocinio, non meravigliatevi che la democrazia sia o appaia, come metodo, meno della dittatura atto ad informare la fantasia, ad alimentare i sentimenti, a sviluppare degli impulsi creativi. La fantasia è colpita più dal fatto della guerra che dalla bonifica, più dal progresso meccanico che dallo sviluppo delle istituzioni umanitarie o delle opere di carità e di giustizia. Di tutti questi aspetti, voglio richiamare la vostra attenzione soltanto su di uno in particolare. Cioè sul problema che mi pare il più attuale, il più concreto, sul quale dovete specialmente riflettere, il più legato a immediate responsabilità avvenire, cui siete chiamati, e nello stesso tempo il più vincolato allo sviluppo storico recente: è il problema dell’atteggiamento dei giovani di fronte alla alternativa di pace o di guerra. Permettete che la mia conversazione si aggiri intorno a questo argomento. Vi ricordate il mio discorso alla Camera dell’11 luglio , quando denunciavo una lettera a Stalin, pubblicata su un giornale giovanile: La nostra bandiera di Genova, nel quale si diceva: «noi non combatteremo mai contro l’URSS, né contro gli altri paesi a democrazia popolare» ? Avevo fatto allora alla Camera un commento che sembrava logicissimo: il dire così in questi frangenti, dopo quanto era stato premesso a tale dichiarazione, voleva in realtà dire: noi non combatteremo per l’Italia nel caso in cui l’Italia fosse chiamata a difendersi contro attacchi promossi dall’URSS o da altri Stati di democrazia popolare. Quindi queste sono affermazioni di disobbedienza civile che meritano senza dubbio una più attenta considerazione da parte di coloro che sono preoccupati della difesa del paese e dei sentimenti che devono accompagnarla. La segnalazione fece una certa impressione. Abbiamo visto uomini, i quali nel passato avevano parteggiato per il fronte popolare staccarsi dalle iniziative o dissociarsi dalle agitazioni dei partigiani della pace, perché questa lettera dava un significato particolare a quelle agitazioni, significato assolutamente non accettabile da noi italiani. Nessuna meraviglia, quindi, che la Procura della Repubblica abbia promosso un processo in merito. Ma il 25 novembre u.s. si è avuta una sentenza, sentenza di assoluzione perché «il fatto non costituisce reato». Si è ritenuto che si trattava di una opinione, di un giudizio, e secondo la nostra Costituzione e la nostra tradizione, opinioni e giudizi non possono essere oggetto di sanzione. A noi è apparso, in ogni modo, e pare anche oggi, che si tratta di un impegno che si riprometteva di suscitare adesioni e portare al rifiuto di difendere la patria nell’ipotesi che fosse attaccata dall’URSS. Infatti i commenti de l’Unità, edizione di Genova, sono a questo riguardo caratteristici. Ecco il titolo della cronaca: «il responsabile de La nostra bandiera assolto dall’accusa di aver pubblicato l’impegno dei giovani di non combattere mai contro l’URSS» ; il titolo del commento «De Gasperi e i giovani». Ed eccone i punti principali: «il paese del socialismo per sua natura non fa guerre, se non per difendersi; il rifiuto a combattere significa rifiuto alla guerra d’aggressione…». Dopo aver messo in rilievo la sentenza d’assoluzione: «così è finito l’attacco governativo alla gioventù comunista: nel ridicolo e nel fango», si arriva all’ultimo periodo: «il risultato è stato che su questo problema si è aperto un largo dialogo tra i giovani delle officine, delle scuole, dei campi, di ogni condizione e di ogni ceto sociale. L’accordo è già largo e diverrà ogni giorno più largo e profondo. Le quinte colonne dello straniero e della guerra saranno sconfitte» . Vi appare dunque evidente che dell’assoluzione profittato per allargare l’agitazione. Questa crescente agitazione ha avuto anche una manifestazione sul n. 49 del giornale Pattuglia , ove trovo con mia grande meraviglia (non so poi se le lettere e i nomi corrispondono in realtà) delle dichiararazioni favorevoli a discutere, impegnative a discutere, anche di giovani democristiani, cattolici. Dico con meraviglia perché evidentemente queste discussioni, impostate come sono, e dati gli organi di buona fede che devono riferirle, diventano un agguato. Ma ecco che in questo giornale (che negli ultimi tempi è diventato un po’ più prudente nel parlare, dopo la nostra campagna contro la quinta colonna), giornale che vien fatto passare ovunque è possibile nelle mani dei soldati e delle reclute, la campagna continua e fra gli altri documenti si legge: Lettera alle nuove reclute, di Giuliano Pajetta, nella quale ci sono espressioni come le seguenti: «entrate in un esercito in cui i capi si vantano di prendere armi e ordini dallo straniero, promettono a questo stesso straniero di istruirvi per lui, di farvi combattere per lui, di dare i figli di mamma italiani per sostituire quei figli di mamma americani che già muoiono in Corea…». Più avanti si dice che «per servire lo straniero», si vuol riportare la ferma a 18 mesi. Dobbiamo ben augurarci che questo veleno non entri nelle caserme, ma il tentativo c’è, la volontà c’è. Tutto questo avviene nei paesi democratici, mentre l’imperialismo comunista arma milioni e milioni dei suoi «figli di mamma». Curioso questo continuo riferimento agli stranieri: «guerra fatta per gli stranieri, impegno per gli stranieri…» . Non ho bisogno di ritornare su argomenti ormai conosciuti, perché che cosa significa una guerra delle Nazioni Unite – se per disgrazia si verificasse – se non guerra di solidarietà difensiva? Non è necessario inoltre rilevare che questi stranieri sono invece degli alleati; che il concetto che noi abbiamo del consorzio umano è diverso da quello espresso da questa nuova xenofobia dei comunisti. Ma è caratteristico questo riferirsi agli stranieri, questo richiamarsi ad una imposizione che venga dal di fuori, questo nazionalismo comunista. È sintomatico che i nazionalismi si toccano. Ecco qui: non so se voi leggete mai i periodici fascisti. Bisogna essere attenti ai piccoli giornali, perché è là che più si agitano le idee. Allora permettetemi di citare altri giornali: Il Meridiano d’Italia , in cui Concetto Pettinato (molti ricorderanno chi sia), scrive un articolo che io metto in confronto con l’articolo prima citato e che costituisce un fenomeno di collusione nazionalistica molto significativo dei due movimenti. Mi rimproverano di aver dato rilievo alle dichiarazioni di Truman espresse nel senso di «prudenza e forza». «Perché – dice Il Meridiano – deve essere proprio De Gasperi a proclamare al mondo dal suo gabinetto del Viminale che tutto va a gonfie vele? Italia e Germania avrebbero di che intentare agli anglo-sassoni, davanti al tribunale della storia, un vero e proprio processo di risarcimento, presentando loro un conto di danni a petto del quale i filantropici miliardi dell’ERP sarebbero nulla di più della nota della lavandaia. Hanno abbattuto il vallo che tedeschi e italiani scavarono con le loro braccia e cementarono con il loro sangue a protezione dell’Occidente; hanno fatto della marea slava e del pericolo giallo la realtà di domani; orbene, come se ciò non bastasse, ecco gli uomini da cui dipendono le sorti di 50 milioni di italiani senza peccato, decernere, in presenza di questo po’ po’ di fallimento, elogio e lauree ad honorem a un olimpo di mentecatti e di criminali per i quali le forche di Norimberga costituirebbero un trattamento di favore. Il nostro patriottismo arde sempre, sotto il moggio, come la celebre fiaccola. Ma perché riapparsa all’onore del mondo, signori del governo, dovrete prima andarvene voi» . E lo stesso pensiero si manifesta in parecchi altri di questi giornali su cui bisogna meditare. Eccone un altro: La Ruota di Napoli . E vi parlo di articoli recentissimi, naturalmente. L’autore, Antonio Pugliese, si esprime, in sostanza così: «negli ultimi anni avevo aspettato per vedere il confronto dei fatti; vedere se la democrazia ci poteva dimostrare che abbiamo avuto torto come fascisti, vedere se le nostre idee, il nostro metodo non debbano essere riabilitati…». Ed ecco la sua conclusione: «il confronto è stato oggettivamente negativo; con questa democrazia sorda ad ogni sentimento, gretta nei suoi pensieri, nei suoi mezzi e nei suoi fini, ostinatamente chiusa all’afflato di tutte le esperienze, negativamente ferma sulle vecchie e stantie posizioni, con questa democrazia, vecchia di anni e di spirito, nessuna possibilità di intesa. Di qui la necessità per i giovani di un esame introspettivo, di una revisione dei propri mezzi e dei propri fini, di una registrazione dei timbri, dell’allontanamento del superfluo e del negativo e dell’accettazione del necessario e del positivo. Ma – dirà qualcuno – questo è fascismo. E che contano le parole? – ribattiamo noi» . Questo è l’inquadramento dell’articolo. E se qualcuno obiettasse che queste sono manifestazioni di singoli o di correnti secondarie del neofascismo, vorrei citare anche quanto fu pubblicato il 9 dicembre da Lotta Politica che è l’organo ufficiale del Msi. Si tratta di un articolo del segretario del Msi, Augusto De Marsanich, il quale scrive, a conclusione di un articolo di fondo: «noi ricordiamo che le anime immortali di Mussolini e di Hilter, di là dove ogni vero è svelato, hanno già presentato da tempo alle Cancellerie di tutte le capitali del mondo, da Berlino a Washington, da Roma a Mosca, da Londra a Pechino, questo semplice quesito: chi ha perduto la seconda guerra mondiale? Una risposta coscienziosa e sincera a questa domanda potrebbe forse salvare la pace» . Ecco dunque anche qui il richiamo alle responsabilità storiche. Devo riconoscere che non aveva torto l’onorevole Cocco Ortu, nel contraddittorio sostenuto domenica scorsa, nel momento in cui, a proposito del problema del neofascismo rilevava che bisogna chiarire ai giovani come e perché si è perduta la guerra. In argomento sono stati citati due documenti che ho poi ritrovato in un libro del generale Favagrossa, che si intitola appunto: Perchè perdemmo la guerra . Naturalmente il generale Favagrossa , considerando la questione nel campo di sua competenza, darà solo la risposta tecnica che poteva dare. Ve ne leggo qualche brano. Egli ricorda di aver presentato un pro-memoria per il capo del governo in data 13 maggio 1940 del commissariato generale per le fabbricazioni di guerra, con questo oggetto: situazione in caso di conflitto . Non vi leggerò naturalmente per intero questo documento, tuttavia da esso possiamo rilevare che, ad esempio, per alcune importanti materie prime la situazione si presentava così: «Acciai. La produzione mensile di centotrentamila tonnellate, appena sufficiente per far fronte alle più impellenti necessità della vita della nazione, qualora venisse a cessare l’arrivo di rottami dall’estero potrebbe essere assicurata con quanto ora c’è in paese per poco più di tre mesi, dopo di che si dovrebbe intaccare la scorta rappresentata dalle cancellate… Rame per sei mesi. Stagno: sinora si è vissuto mese per mese sul poco che arrivava. Nikel, situazione molto grave e che minaccia di diventare tragica. Senza nikel non si possono costruire armi automatiche, né cannoni, né motori ed organi vitali degli aeroplani. Alluminio: la produzione è di poco superiore alla metà di quanto occorre. Magnesio: soltanto verso la fine dell’anno si potrà avere un terzo circa del fabbisogno. Piombo e zinco: insufficienti. I depositi di esplosivi: sufficienti nemmeno per far fronte anche in limitata misura all’approntamento delle Forze Armate, indipendentemente da qualsiasi possibilità di scorta». Il primo giugno 1940 il sottosegretario di Stato per le Fabbricazioni di guerra inoltra un rapporto riservato a Mussolini sul problema del munizionamento . Risultava che vi erano munizioni per sessanta giorni. Dieci giorni dopo questo rapporto Mussolini entrava in guerra. Dovremmo allora concludere che c’è stato in questa guerra solo un grosso errore materiale? Si è dunque arrivati a perdere questa guerra solo per l’imprevidenza nella preparazione? No, certamente: ma che questa sia stata una delle ragioni che hanno portato alla sconfitta, è troppo evidente, troppo chiaro. E quando ci si dice che noi, parlando di sconfitta, svalutiamo il valore di chi ha combattuto, si dice una cosa non vera, perché in realtà la colpa non è di chi ha combattuto e fatto il proprio dovere – al cui merito sempre ci inchiniamo – ma l’errore fondamentale è della passione di Mussolini che lo portò ad attaccare nel momento in cui l’impreparazione era evidente. Questo è avvenuto perché, dopo il crollo della Francia, egli voleva arraffare, nella conquista del mondo, una certa parte di quello che allora sembrava fosse già assicurato alla Germania. E qui entriamo nel campo della morale e della considerazione storica. Credevamo che alcune cose fossero acquisite, ormai da tutti accettate, e che non occorresse, data l’evidenza dei fatti, tornare ad accertare le colpe della guerra passata. Oggi invece, poiché rivediamo risorgere antiche passioni, sentiamo il bisogno di far appello agli storici di buona volontà, a tutti gli studiosi, perché si occupino di scrivere serenamente la storia, che la gioventù non sempre conosce. E vorrei che questa storia si scrivesse non come polemica di partito, per ricercare responsabilità individuali. Diventa secondario, per il momento, il sapere se nelle trattative diplomatiche Mussolini e Ciano tutto fecero per garantirsi che la guerra non sarebbe scoppiata prima di tre anni, come aveva concesso a mezza voce Hitler. Cosa importa sapere quali sono le responsabilità dirette del Gran Consiglio per il 25 luglio, della Monarchia e di Badoglio per 1’8 settembre? Senza dubbio la storia dovrà occuparsi anche di queste responsabilità e fissarle; ad un certo momento, anche questi fatti potranno servire di ammaestramento alla nuova generazione. Ma più importa identificare quale fu la parte di colpa rappresentata dalla idea-forza, dalla dottrina, dalla prassi del regime fascista, in confronto del problema della guerra e della cooperazione internazionale. Occorre far rivivere innanzi alla considerazione dei giovani tutta questa pratica della violenza attuata prima nella vita nazionale e poi in quella internazionale; chiedersi e rispondere a questa domanda: se non sia stata proprio questa logica intrinseca della violenza che portò il fascismo italiano a legare il suo destino al nazismo germanico, a farsi quindi complice e concorrente nelle sue imprese di conquista. Questo è il problema che i giovani debbono studiare e meditare, questo è il problema di ieri e di domani. Si esamini dunque tutto questo e si esaminino pure le gravi colpe di connivenza o di debolezza degli altri, cioè degli oppositori al fascismo. Come reagirono, come potevano agire gli avversari del fascismo? E quali le colpe dei movimenti disintegratori che gli hanno facilitato la via? Non possiamo mai dimenticare che nella storia c’è una dialettica dell’azione e della reazione. Non si capisce il fascismo e il nazismo totalitari, se non si studi il totalitarismo rivoluzionario che nella storia l’ha preceduto. Abissus abissum evocat: la dittatura evoca la dittatura. Ed allora non è illogico, non è nuovo quello che avviene anche oggi: che i due estremi cerchino di giustificarsi a vicenda. I fascisti dicono: dobbiamo venire noi, per respingere i comunisti. I comunisti, dalla loro parte, dicono: guai se non esistessimo noi, perché il fascismo tornerebbe a imporre la sua dittatura. Esaminando questo, discutendolo fra i giovani, credo che si capirà allora quello che taluno, il quale ritiene di essere il più saggio, non capisce oggi: perché ci allarmiamo del culto nostalgico del passato, del tentativo di riesumare simboli e riti. Sembrerebbero innocui, ma abbiamo ragione di temere il ripetersi fatale degli stessi metodi di violenza, l’imporsi nel paese delle stesse passioni, delle stesse forze che portarono logicamente alla dittatura di partito, alle guerre di conquista e al disastro nazionale. Questo riesame lo affidiamo alla stampa, alla stampa seria che ha senso di responsabilità, alla stampa che vuol serenamente trarre dagli avvenimenti passati direttive per l’avvenire. Questo riesame lo affidiamo sopratutto ai libri e agli educatori. Questo riesame va fatto sopratutto per i giovani che non sanno, non hanno visto, non hanno saputo, ma cercano la verità e la vogliono difendere. Questo varrà a mettere nel vostro animo quella preoccupazione che angosciò il nostro 1922 ed a spiegare il nostro atteggiamento di resistenza attuale, quando ancora la minaccia non appare così grave. Io vorrei che la storia si facesse e la discussione avvenisse senza senso di rappresaglia. Nessun rancore per i responsabili caduti e, badate, questa è la spiegazione per cui abbiamo voluto dimenticare, da una parte e dall’altra, errori ed orrori. Abbiamo voluto dimenticare, abbiamo pensato che la cosa migliore fosse quella di tirare un velo. Questo popolo indebolito, questa Italia lacerata dalla guerra civile, bisognava rimarginasse le sue ferite nel silenzio, dimenticando. E avremmo voluto dimenticare per sempre. Disgraziatamente l’affacciarsi degli stessi problemi nei giornali citati e la propaganda che viene svolta hanno richiamato la nostra attenzione sul fatto che dimenticare il passato, per quello che riguarda la lezione della storia, potrebbe essere un grave pericolo per l’avvenire. E vorrei che si distinguesse nettamente: nessun senso di rappresaglia, nessun rancore per i responsabili caduti, anzi il desiderio sincero della collaborazione entro la democrazia fra coloro che vogliono il bene del paese, sul terreno della libertà. Sia ben chiaro: pieno riconoscimento, da parte nostra, della gioventù che quando venne l’ordine accorse sotto le bandiere, si battè e si sacrificò nel pensiero della patria. Gioventù che non era in grado di analizzare le cause del conflitto e che in ogni caso si piegò a quella che allora appariva come legge suprema di disciplina e di salvezza nazionale. Inchiniamoci dinanzi all’eroismo sfortunato di tanti giovani di Bir el Gobi, di El Alamein, di Cheren, di Monastir e del Don, e il nostro rispetto sia tanto più profondo proprio per coloro che non avevano accettato il fascismo nel loro cuore e si battevano per senso del dovere e dell’onore. Questa parola di commemorazione affettuosa per i morti, per i mutilati, per i combattenti in buona fede di tutte le guerre, è risuonata anche recentemente per bocca di un ministro nella grande commemorazione di Redipuglia. E poiché un giornale, riferendosi ai cattolici, ai democristiani, parla di «scuola di svirilizzazione», voglio ricordare che la sola Gioventù Cattolica nelle ultime guerre ebbe 105 medaglie d’oro, 999 d’argento e 2.717 di bronzo e croci di guerra. Però ci si dice che nella sventura della sconfitta noi abbiamo mancato di dignità nazionale. Io immagino che non si possa ripensare per me ed altri, a scene tanto penose come quelle che abbiamo attraversato nelle anticamere delle conferenze della pace ed è difficile che si riproduca questo sforzo entro di noi di salvare la nostra dignità e di doverci tuttavia inchinare dinanzi alla forza e talvolta anche al dovere di riparazione. È vero, abbiamo dovuto accettare le condizioni della sconfitta, ma siamo stati noi, io sono stato il notaio delle sconfitte altrui, io ho dovuto fare l’inventario delle terre che erano già state perdute dal fascismo e che da anni erano ormai occupate e godute dai vincitori. La dignità è servita a riguadagnare lentamente la considerazione del nostro paese. Non posso dimenticare che l’azione di migliore affiatamento, di amicizia con l’America, è cominciata proprio nel momento in cui più ho sofferto, in questa tragedia della dignità e della necessità, proprio durante la conferenza di Parigi. Dopo il mio discorso, scendendo ho trovato il Segretario di Stato americano che di contro al gelo di tutta l’assemblea mi ha stretto la mano e mi ha dato appuntamento per un colloquio nel suo albergo immediatamente dopo la conferenza. Questo servì ad aprirmi un raggio di luce verso l’avvenire, a darmi la speranza che nonostante la durezza dei trattati si doveva schiudere una realtà meno dura. E quando Bidault nel darmi la parola disse: «il rappresentante della nuova Italia», disse qualcosa che era reale. Questa nuova Italia l’abbiamo creata, stiamo creandola e nessuna modestia ci può far tacere la nostra viva reazione quando proprio i responsabili della sconfitta di ieri si alzano ed accusano noi, che eravamo lontani da ogni spirito e volontà di guerra e che pur soffrendo e facendo il nostro dovere, non abbiamo nessuna responsabilità nella gravissima decisione, tutto abbiamo fatto per salvare il paese quando gli altri lo avevano perduto. Da quell’affiatamento migliore con l’America, facendo rinascere la fiducia in noi attraverso prove di solidarietà internazionale, attraverso l’azione degli immigrati in America, sopratutto, è nato l’impulso dell’aiuto verso l’Europa, la realizzazione del piano ERP, la possibilità di rifare una economia italiana, la salvezza della nostra nazione. Ed ora questi signori, che hanno perduta la guerra vorrebbero presentare il conto della guerra perduta a chi ha salvato la pace. Ci accusano di servilismo. Chi muove questa accusa? Quando si è avuta la disgrazia di trovarsi nella posizione in cui si è trovato il fascismo ed il suo capo nella Repubblica sociale in una posizione di umiliazione e di servilismo nei confronti di Hitler, quando si è arrivati perfino a consegnargli i propri fratelli per i campi di annientamento, allora è meglio che questa parola da quella parte non venga più pronunciata. Non siamo noi quelli che vogliamo rincrudire il giudizio della storia. Ma se essi lo vogliono, se per disgrazia della nostra nazione questa polemica deve essere rifatta, la faremo. Dall’altro lato, vi sono gli altri accusatori, che mirano alla stessa dimostrazione: che noi siamo servi degli americani, e questo lo dicono coloro che sono legati alla Russia, non soltanto attraverso vincoli di pensiero e di dottrina, ma sopratutto attraverso il vincolo disciplinare del Cominform. E proprio costoro ci accusano di servilismo nei confronti degli americani! Qui mi piace ricordare con quali sentimenti noi abbiamo accolto gli americani alla loro entrata in Roma. «Anche gli angloamericani – scrivevo in un articolo su Il Popolo clandestino alla vigilia dell’arrivo dei vincitori – innanzi ai monumenti della nostra civiltà trimillenaria in Roma, sentiranno il vasto respiro di quest’Urbe, madre del diritto e maestra un tempo nel governare il mondo; e quando calcheranno il suolo, percorso sì da tanti Cesari trionfatori, ma imbevuto anche del sangue di milioni di martiri che per difendere la libertà di coscienza negarono a Cesare quel che era di Dio; suolo talvolta profanato dal tallone di tanti despoti barbarici, ma riconsacrato dai Pontefici Romani che scacciarono gli invasori e rintuzzarono le offese in nome della civiltà e della dignità umana; allora avranno la sensazione che nessun’altra città del mondo porta, come Roma, scolpite sul suo volto marmoreo le fiere lotte sostenute per l’universalità dello spirito umano, per il trionfo del diritto, per la difesa del debole contro l’oppresso, per la uguaglianza morale e civile di tutti gli uomini e di tutte le nazioni» . E continuavo ancora con un altro brano in cui si ricordavano le invocazioni del Pontefice Romano alla fratellanza umana, e con tale consapevolezza della storia, del posto nella storia dello spirito italiano e romano ci preparavamo ad attendere e accogliere i vincitori. Noi civiltà antica, riaffermavamo la priorità perfino nelle idee, che molti pensavano nate nel nuovo mondo. Amici, voi certamente avete sentito che qui ho detto qualche parola rivolta in modo particolare ai cattolici, alla «coscienza politica» dei cattolici. Non sono uso parlare ai cattolici in genere, perché non vorrei arrogarmi la parte di mentore in un settore che non è il mio. Parlo della «coscienza politica». Perché, badate, non vorrei si ripetesse quello che si è verificato in qualche momento di fronte al fascismo imperante, per quanto allora molto si potesse spiegare coll’impossibilità di svolgere attività politica, e i cattolici potevano contare solo in quanto rappresentavano la cura delle cose religiose. Però quando c’è la possibilità dell’attività politica, è la coscienza politica a fuoco, trattandosi di problemi politici. Essi, sul terreno politico, cioè come cittadini, non possono disinteressarsi dei problemi politici, rimanere indifferenti ai problemi di regime, e quasi neutrali fra la dittatura e la libertà, fra l’assolutismo e la democrazia, fra lo Stato parlamentare e lo Stato partito. Non si possono saltare questi problemi che esistono non al di fuori di noi, ma nella nostra coscienza di cittadini. Ignorarli sarebbe rinunciare alla propria esperienza storica, rinunciare allo sforzo di definirsi sul terreno politico sociale, essere accanto allo Stato, non entro lo Stato. Queste parole che io vi dico non devono cadere nel vuoto. Quando entriamo nella vita civile, ci troviamo nella particolare necessità di affrontare i problemi della educazione politica perché si tratta dei nostri doveri e diritti di fronte allo Stato, di problemi sociali. Tutto questo non è risolvibile con testi che parlino esclusivamente di princìpi. C’è una storia. C’è un movimento cristiano sociale, c’è la storia della sua esperienza, delle idee del Vangelo applicate alla struttura sociale. C’è inoltre una esperienza politica che vale quando il sentimento cristiano debba ispirare forme politiche. E qui siamo nel campo della educazione della gioventù che ci impone di affrontare il complesso problema del fascismo, come quello del comunismo, perché anche il fascismo è una Weltanschauung, una concezione sociale, un metodo, una esperienza vissuta. E con ciò non si vogliono caratterizzare tutti i fascisti. Molti ce ne sono stati, milioni, con la «tessera del pane»; ce ne sono stati molti idealisti specie tra i giovani perché attratti dall’entusiasmo e dall’orgoglio nazionale. Ma chi ebbe una maggiore formazione politica e aveva imparato le lezioni della storia ha dovuto combatterlo nel suo spirito e nella sua direttiva generica, anche se talvolta il male fu commisto al bene e anche se è vero che si peccò intra et extra moenia. I fatti diedero ragione a chi resistette più che poté e poi soffrì in silenzio. Quando venne il fascismo, i cattolici avevano appena imparato a fruire della libertà politica e rappresentativa. I più provati, i più esperti che [ne] conoscevano il valore e la difesero. Anche oggi, amici miei, bisogna veder chiaro e saper tenere la via dritta. Comprensione per i casi personali sì, sempre, e sarebbe stata completa da parte del governo se non fossimo stati allarmati dal riaffacciarsi delle pretese di riabilitazione e di rivendicazione del passato. Non a caso una volta ho detto questa parola alla Camera. Quindi massima comprensione per i casi personali, massima comprensione per il passato, ma anche massima precauzione per l’avvenire. Pace con tutti. Ma la pace a chi la vuole, non a chi prepara o minaccia una riscossa delle idee, una riabilitazione dei metodi, un ritorno degli istituti che portarono, non per caso, ma per logica fatale, alla guerra civile e alla catastrofe nazionale. 