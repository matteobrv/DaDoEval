In questo giorno di Colombo noi celebriamo il ricordo di colui che per primo unì idealmente i nostri due Paesi. Fu il suo un atto di coraggio e di sacrificio, di industriosa e spontanea attività, di unione e collaborazione fra nazioni, di pace e quindi di prosperità. Ci sia d’esempio la sua azione, perché sono questi stessi gli elementi che ancora oggi debbono informare la nostra opera di individui e di popoli: coraggio e abnegazione per superare gli egoismi sterili e nocivi, lavoro libero ed instancabile per ricostruire ed incrementare gli scambi e la ripresa, volontà sincera e non solo apparente di cooperazione internazionale; e con ciò avremo anche noi compiuto opera di benessere e di pace. Voi amici che vivete in America avete dimostrato con il vostro esempio che queste cose vi stanno a cuore. E ve ne siamo grati come uomini e come Italiani, a voi legati da vincoli più volte rinsaldati vicendevolmente. Continuiamo dunque la nostra collaborazione, intesa a realizzare tra le nazioni il comune ideale di progresso e di libera laboriosa e pacifica unione. È questo il mio augurio di oggi. 