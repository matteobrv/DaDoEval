Propone l’istituzione, presso la Presidenza del Consiglio, di un ufficio per il controllo statistico degli investimenti onde meglio assicurare il coordinamento dell’azione dei vari ministeri nel campo dei lavori pubblici. (Il Consiglio è d’accordo). Comunica che Piccioni ha la febbre maltese, ma che tuttavia ha inviato le proposte di modifiche del Codice. […] Informa Piccioni che il Consiglio è propenso ad una limitazione della riforma del Codice Penale ai soli articoli prima esaminati. Comunque si può discuterne. Ha dubbi sulla opportunità di inserire queste disposizioni nello stralcio della riforma del Codice Penale. Vorrebbe porre in discussione il problema del Pci e non crede che sia opportuno. […] Gli articoli prima approvati segnano certi limiti entro i quali lo Stato afferma la sua autorità. È meglio procedere per gradi. […] Non farebbe allusione ai monarchici o ad altre associazioni similari. Ritiene sufficiente far generico riferimento alle attività dirette a sovvertire gli ordinamenti dello Stato. […] Dà informazioni sull’atteggiamento assunto nei riguardi del Partito comunista. Fa presente che nel 1940 fu sciolto il partito, nel 1941 il partito anzidetto fu compreso nell’elenco delle associazioni interdette perché avevano collegamento con altri partiti in campo internazionale. Nel 1944 furono adottate misure per proteggere l’ordine costituzionale da illeciti movimenti e nel contempo venne consentita la ricostituzione dei partiti. Nel 1950 intervenne una discussione circa i funzionari sospetti di infedeltà verso lo Stato. 