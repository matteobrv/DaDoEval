Solo una parola di ringraziamento, una sola parola doverosa per voi rappresentanti di comuni, rappresentanti di amministrazioni. È difatti un dovere per colui che è il primo rappresentante della pubblica amministrazione, cogliere questa occasione ringraziandovi non solo per il lavoro che fate quotidianamente, ma per la dimostrazione di fede che voi date innanzi all’Italia e al mondo. Nessuno vi ha ordinato di venire, nessuno vi ha mandato la cartolina precetto. Ci siamo perfino astenuti da qualsiasi manifestazione esteriore come autorità, perché volevamo che questa prova della vostra convinzione fosse limpida, sincera ed insospettata. Ecco perché io sento il dovere ora di ringraziare non soltanto gli organizzatori di questa manifestazione di volontà libera, ma ringraziare tutti coloro che vi hanno preso parte. Perché, che cosa vuol dire «in tutta libertà?». In uno Stato in cui c’è libertà per chi crede, ci deve essere soprattutto libertà di manifestazione. Chi crede, manifesta in realtà la sua volontà di rappresentare nell’amministrazione anche il senso cristiano della vita e la coscienza morale del popolo italiano. Io vi ringrazio perché con questo atto di fede e con questo pellegrinaggio voi venite ad attestare la vostra volontà di agire, anche nella amministrazione pubblica, secondo la coscienza cristiana e secondo i princìpi che la Chiesa ci inculca. Vi ringrazio e vi ammiro, oltre che come credente (perché io lo sono come lo siete voi), anche a nome dello Stato, qualunque esso sia, perché lo Stato ha la cura di amministrare soprattutto la cosa pubblica e sa che non può amministrare senza questo appello alla coscienza cristiana e alle migliori nostre tradizioni. Vi ringrazio anche per un’altra parte che si è inserita nel vostro atto. C’è bisogno in questo momento che tutti coloro che hanno il senso di responsabilità nell’amministrazione pubblica, sentano la solidarietà e la necessità dell’unione contro le forze di disgregazione e il bisogno di richiamarsi alle grandi tradizioni del passato, alle antiche e moderne glorie di ieri e di oggi, che sono tutt’uno con la nostra grande e profonda tradizione cristiana. Perciò, amici, in questo mio breve ringraziamento, che compio come un dovere, aggiungo anche una parola di entusiasmo per questa manifestazione di fede patriottica, per questo atto di ricostruzione italiana. E mi auguro che, portando voi a casa i sentimenti che vi hanno animato in questo giorno, accanto al senso religioso, portiate anche il senso della patria. E rassicuratevi: è vero che l’Italia ha ancora molti bisogni da soddisfare, è ancora molta la strada da percorrere per arrivare a quella giustizia sociale che è nostro cristiano dovere di raggiungere; ma è anche vero che le difficoltà sono molte e non si possono rapidamente risolvere problemi di secoli e problemi di decenni, che non si può ricostruire tutto quello che è stato in tanto tempo distrutto e c’è bisogno di tenacia, di perseveranza, per ridurre le difficoltà, come fate voi nelle amministrazioni comunali, come facciamo noi con i miei colleghi della amministrazione dello Stato, mettendoci contro gli ostacoli per superarli e per rinnovare ogni giorno in noi la convinzione che riusciremo a mettere l’Italia in piedi. Se non oggi, domani. E voi, sventolate, portate avanti con orgoglio i vostri gonfaloni. Sono gonfaloni che non ricordano soltanto l’orgoglio del passato, ma dimostrano anche un impegno di vittoria per l’avvenire. 