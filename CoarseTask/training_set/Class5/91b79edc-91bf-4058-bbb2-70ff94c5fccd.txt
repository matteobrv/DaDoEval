Gli argomenti che voi ripetete e la forma con cui tornate ad esporli, mi lasciano sperare poco nell’utilità e nell’efficacia di una mia replica scritta o verbale. Tuttavia, trattandosi di un indispensabile ed essenziale servizio pubblico e di evidente connessione con più vasti problemi, e contando sempre sullo spirito di ragionevole disciplina dei ferrovieri, voglio sforzarmi ancora una volta di essere estremamente chiaro e preciso: 1)è noto che il disegno di legge delega sull’amministrazione statale si occupa anche dei ferrovieri e del loro trattamento giuridico ed economico. Tale legge, presentata al Senato il 25 febbraio u.s. non vi potè essere discussa a causa dell’ostruzionismo e dello scioglimento del Senato . 2)Durante questo intermezzo a Camere sciolte il governo non ha modo di fare nuovi stanziamenti per aumenti di spesa che esigono naturalmente una deliberazione parlamentare e una copertura con nuove entrate in base all’articolo 81 della Costituzione. Nemmeno è possibile pensare al decreto legge che suppone anch’esso, sia pure dopo cinque giorni, la convocazione del Parlamento e a cui ad ogni modo si dovrebbe ricorrere solo «in casi straordinari di necessità e urgenza» (come dice l’articolo 77 della Costituzione). Si ricorda in proposito che non si ricorse al decreto legge durante le vacanze natalizie nemmeno per perfezionare la legge sulle causali, legge che era stata già deliberata dalla Camera. Noto qui di passaggio che ogni riferimento che voi fate alle indennità speciali per i macchinari è fuori di luogo, perché esse sono previste dall’art. 44 delle disposizioni sulle competenze accessorie e, fino ad un certo limite, appartengono al potere discrezionale dell’amministrazione. 3)Poiché la questione sta in questi termini, ogni pressione sul governo è fatalmente destinata ad urtarsi contro una impossibilità giuridico-costituzionale. Se quindi la minacciata agitazione fosse diretta ad ottenere un miglioramento economico immediato essa sarebbe destinata in anticipo a non poter raggiungere l’effetto. Il danno notevole che essa comporterebbe per la collettività, e per i ferrovieri stessi, sarebbe un sacrificio sterile. Mi rifiuto quindi di credere che le organizzazioni possano pensare a uno sciopero di tal genere ed in tale situazione, e che i ferrovieri non comprendano che esso costringerebbe lo Stato a misure adeguate per la legittima difesa del pubblico interesse . 