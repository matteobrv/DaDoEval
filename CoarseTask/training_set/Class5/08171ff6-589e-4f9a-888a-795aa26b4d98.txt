Stimatissimo Cancelliere Federale, Ho ricevuto la sua gradita lettera, nella quale Ella mi parla della ratifica del Trattato istitutivo della Comunità europea di Difesa. Non ho bisogno di assicurarLa che condivido totalmente le Sue preoccupazioni circa il destino della Comunità. Avevo il fermo proposito, dopo che il Trattato è stato, come Ella sa, approvato con larga maggioranza dalla apposita Commissione della Camera, di portare il dibattito in seduta plenaria. Ma l’ostruzionismo svolto in Senato dall’opposizione contro la riforma elettorale domina la situazione politica ed assorbe i nostri sforzi nonché tutto il tempo disponibile prima dello scioglimento della Camera. Spero però di poter fare al Senato o alla Camera delle dichiarazioni che non lascino alcun dubbio sulle nostre intenzioni o sul perdurare del nostro fermo proposito di adoperarci al massimo affinché al più presto possibile il Trattato in questione ottenga la sanzione del Parlamento. Mi felicito frattanto molto vivamente con Lei per il recente voto al Bundestag e le invio i miei migliori auguri. La prego di gradire, Caro Cancelliere Federale, i più amichevoli saluti. 