La visita fatta ai due presidenti è visita di dovere per cui devo dire che è visita anche molto utile per orientarmi sopra una situazione parlamentare ed è visita anche amichevole perché trova dei personaggi che per la loro esperienza, per le loro attitudini possono essere collaboratori disinteressati ed autorevoli dal loro punto di vista, dal loro settore, per l’opera comune. Io sono in questo stadio: mi pare che in tutte le manifestazioni la stampa lo abbia compreso. Le consultazioni che ho avuto, le quali erano meno formali del solito perché non fatte con un incarico specifico, sono tuttavia sufficienti per stabilire le posizioni programmatiche e tattiche dei singoli partiti in quanto queste posizioni sia possibile fissarle oggi. È per questo che il risultato di tali contatti venne formulato in una formula negativa dinanzi al capo dello Stato, cioè che questi contatti non avevano assicurato una maggioranza precostituita. Né è da ritenere che qualche altro contatto possa cambiare questa situazione perché ciascun partito si riserva il suo atteggiamento definitivo, ciò che vuol dire il suo «voto di fiducia», per il momento in cui, dinanzi ad un governo costituito e ad un programma definito, possiede tutti gli elementi per una decisione; e tale decisione, per i nostri riflessi della politica nello scacchiere parlamentare, non è una decisione che derivi soltanto dalla logica inferiore, ma deriva anche dagli effetti appunto dello scacchiere parlamentare. Perciò io potrei avere nei prossimi giorni dei contatti integrativi esplicativi ulteriori, ma questo sarà necessario, se in una caso particolare verranno richiesti. Ma il mio compito principale è di formare il programma e di costituire un governo, creando quella situazione concreta di fronte alla quale i partiti si sono riservati di prendere una decisione definitiva. Quindi il mio compito di domani e dopo domani è questo: formare il programma di governo. Ho detto che non escludo dei contatti esplicativi, integrativi, che siano necessari per fissare meglio gli atteggiamenti, ma in via di massima non c’è il negoziato che tenti di arrivare ad una maggioranza precostituita. Ho avuto l’impressione che questo, oggi, non sia possibile perché non dipende più da semplici dichiarazioni generiche, ma dipende dal fatto che ciascun partito si riserva di prendere il suo atteggiamento dinanzi ad un programma concreto ed agli uomini chiamati ad attuarlo. Ecco perché devo pensare adesso al programma ed agli uomini. 