Durante la campagna elettorale il mio antagonista onorevole Togliatti con le sue domande e con le sue polemiche, molte volte, mi ha fornito la occasione di fare delle dichiarazioni e delle precisazioni che, altrimenti, sarebbero rimaste nel mio subcosciente. E proprio in questo momento si rinnova tale occasione, in seguito all’intervista del leader comunista pubblicata questa mattina sull’Unità. Le dichiarazioni che l’onorevole Togliatti ha fatto in questa intervista sono molto gravi trattandosi del capo responsabile di un partito che ha inoltre anche qualche relazione internazionale. Ebbene egli mi dà qui la possibilità di smentire le tre accuse di Togliatti a proposito di pretesi interventi ed interferenze che avrebbero coartato la libertà degli elettori. Per quel che riguarda la pretesa minaccia degli Stati Uniti di affamare il popolo italiano in caso di vittoria del Fronte, mi è facile rispondere che gli americani avrebbero avuto una buona occasione di rivelare questa loro volontà quando proprio alla vigilia delle elezioni abbiamo loro chiesto 600 mila quintali di grano per assicurarci il pane fino al nuovo raccolto. Essi, invece, ce li hanno concessi proprio qualche giorno prima del 18 aprile e, quindi, a rischio che andassero a finire proprio nelle mani di Togliatti. Gli aiuti degli Stati Uniti non sono uno strumento di asservimento e di speculazione; essi tendono a sollecitare ed aiutare la ricostruzione dell’Europa, a dare tranquillità e fiducia, a favorire l’organizzazione e la collaborazione tra gli stati europei per la difesa della libertà, della democrazia e per il mantenimento della pace. Questa è stata ed è la nostra tesi: quella opposta è stata sostenuta da Togliatti. Il popolo italiano votando come ha votato ha voluto testimoniare che è d’accordo con me. Il nostro popolo ha, evidentemente, capito tutto quello che in proposito io ho esposto, ragionando serenamente in tutte le piazze d’Italia. Ritengo che il mio egregio antagonista abbia commesso un gravissimo errore. Il primo errore nei calcoli matematici. Ma questo forse non è stato mai il suo forte perché ha sbagliato anche il 2 giugno, aiutato dalla fantasia fervida dell’onorevole Nenni . A parte questa abilità minore o maggiore in matematica c’è anche la questione di una abilità psicologica. Egli ha assolutamente sottovalutato il raziocinio, il criterio ed il buon senso del popolo italiano il quale ha capito che non si può pretendere che un popolo come l’americano abbia fiducia in noi e ci aiuti se, contemporaneamente, lo si accusa di imperialismo e si valutano quali strumenti di guerra quelli che, invece, sono strumenti di pace. L’onorevole Togliatti dichiara addirittura che da parte americana c’è stata una minaccia di guerra ed anzi dell’impiego di bombe atomiche contro città e regioni in cui avrebbe prevalso il fronte nelle elezioni. Questa è una tale enormità che mi esonera di doverne trattare l’infondatezza con voi. Per ciò che riguarda l’azione della Chiesa e del clero così aspramente criticata dall’onorevole Togliatti, è fin troppo evidente che si tratta di una sfera di azione che è fuori del dominio e della direzione del Governo. Bisogna considerare che si tratta di un vincolo morale che ha valore soltanto nei confronti delle persone [che] ci credono e, perciò, siamo sempre nel campo della libertà. D’altra parte bisogna considerare che la Chiesa è allarmata per quello che viene fatto contro di essa in altri Stati e bisogna ricordare la campagna anticlericale che si fa anche in Italia contro il Papato e la Santa Chiesa. È chiaro, quindi, che la Chiesa reagisse e difendesse le proprie posizioni morali. Quanto poi alla distinzione fatta dall’onorevole Togliatti tra le forze che egli chiama politicamente attive e il corpo elettorale nel suo insieme, e la prospettiva che il leader comunista affaccia di grande tensione d’ora in poi tra governo che è maggioranza alle due Camere e le suddette forze attive io non credo a questo pericolo. Comunque, se le parole volessero essere una minaccia per dire che verranno create difficoltà all’esercizio della libertà in Italia, noi nel confermare il nostro proposito, quello mio personale, quello di tutti i miei colleghi e che sarà quello del Governo di domani, di difendere la libertà per tutti, compresi i comunisti, ne ricordiamo la condizione: che non si esercitino coazioni, minacce, che non si ricorra a complotti o alla violenza. Azioni queste che sia in partenza che in realtà negano sia la presenza che la possibilità di ogni sviluppo di libertà democratiche. Ed ecco ora qualche notizia sulla consultazione elettorale: la frequenza alle urne è salita dall’ 89 del 2 giugno 1946 al 92 per cento il 18 aprile, aumento che testimonia la crescente maturità politica del popolo italiano il quale è stato profondamente compreso che in questa consultazione era in gioco il suo destino. Altro fatto assai importante e significativo: la scomparsa dalla topografia parlamentare del movimento separatista siciliano e dello stesso fondatore del movimento: fatto che testimonia il vivissimo senso di unità nazionale dei siciliani del quale, del resto, mi ero potuto accertare personalmente anche nel giro di propaganda fatto proprio alla vigilia delle elezioni e che prova il sentimento di solidarietà fra gli italiani nelle recenti sventure e nelle dure prove di dolori e di privazioni che ha attraversato e che deve ancora sopportare. Sempre con riferimento alle cifre delle votazioni va fatto anche un rilievo circa le preferenze dimostrate dagli elettori nei grandi centri, preferenze che dimostrano l’evoluzione avvenuta a favore della democrazia cristiana e degli altri partiti democratici anche in quei luoghi che erano considerati centri quasi inespugnabili dagli estremisti di sinistra. Va poi sottolineata l’eccezionale risonanza che ha avuto fuori d’Italia questa nostra consultazione popolare ed i suoi risultati e ne fa fede il significativo messaggio inviatomi dal Ministro degli affari esteri francese onorevole Bidault . Questo telegramma senza dubbio esprime non solo il pensiero personale di Bidault, ma le speranze e la fiducia di gran parte del popolo francese e di altri popoli che nutrono la nostra stessa volontà, gli stessi sentimenti e che ricambiano con la speranza e la fiducia di cooperare al consolidamento della pace e di collaborare fra i popoli liberi d’Europa. Vorrei dire e immagino che me lo chiederete cosa farà il futuro governo dopo la vittoria. Vi dirò qualche cosa che riflette quello che sono le mie intenzioni. Soprattutto, vorrei dissipare qualche dubbio, se esiste, e cioè che la Democrazia cristiana abbia raccolto i voti della reazione. Che, in un momento come questo, i voti possano rappresentare anche le preoccupazioni personali in una parte di coloro che hanno da salvare la proprietà e di coloro che temono per i loro interessi in un rivolgimento sociale, è troppo ovvio. I voti saranno anche di questi. Ma il grosso nerbo di questo esercito che cammina verso il progresso, di un esercito di popolo costituito di popolo minuto, di gente che ha fame, ma che ha l’ideale spirituale della propria coscienza che vuole difendere la propria libertà e cioè la libertà religiosa, politica, economica, e sociale, sia pure subordinata al concetto della funzione sociale della proprietà e in genere della funzione sociale dell’economia. Quando si dice che l’Italia non ha fatto abbastanza in questi tre anni per le riforme, si dice cosa inesatta. Ed infatti nessuno, e badate bene nemmeno i comunisti che hanno collaborato con me fino a pochi mesi fa, ha mai pensato di poter fare riforme nella distribuzione della ricchezza e introdurre norme sulla distribuzione delle proprietà nella situazione di emergenza. Sono riforme che si preparano ma nessuno ha pensato di poterle attuare senza una base solida e finanziaria. Vi prego soprattutto di portare con voi una assicurazione: noi comprendiamo che oggi non si può tornare indietro, ai particolarismi dei singoli Stati, ma che la collaborazione europea non è oggi una frase o un blocco per la guerra come si va dicendo; è una necessità. Gli Stati Uniti d’Europa, forse la maggior parte di noi non li vedrà, ma sono in cammino e bisogna che siano in cammino. Bisogna che si facciano perché sono una necessità per la pace e per la prosperità dei popoli. Specialmente per il popolo italiano che ha tante braccia, che ha tanti figli che non può mantenere tutti ed ha bisogno di espansione, di una espansione che deve essere pacifica e di collaborazione per evitare che come tutte le espansioni economiche provochino esplosioni di forza. Voi mi domanderete cosa noi pensiamo del Patto Occidentale dato che su di esso si fa una grande questione. Badate che noi non siamo nella stessa posizione degli altri Stati che vi hanno partecipato finora. Essi sono Stati liberi, sono cioè Stati che non hanno avuto un trattato di pace imposto; sono quindi nella piena libertà e nella normalità. Noi siamo uno Stato che da un trattato ha avuto per conseguenza la propria limitazione di armamenti, della propria espansione, in qualsiasi forma di carattere militare. Abbiamo quindi doppia ragione di volere e di desiderare la pace. Non so cosa decideranno i Deputati e i Senatori su questa questione, dato che spetta a loro di decidere su un simile orientamento. Il nostro orientamento è di collaborare in tutte le maniere per consolidare la pace per difendere la civiltà occidentale, per collaborare in seno all’ONU anche collettivamente. Non bisogna dimenticare che il patto di Bruxelles è subordinato al Consiglio di Sicurezza, non è un blocco staccato di Potenze a sé, ma è inserito nell’ONU. Queste considerazioni generiche bastano a dirvi la nostra tendenza generale. Di più non potrei dire perché lo sviluppo pratico della revisione del trattato che ha messo l’Italia in una situazione di parità con gli altri non dipende da me, da noi soli. Evidentemente questa revisione è in cammino: l’affare di Trieste non era un trucco elettorale, era qualcosa di più. Era un rinsavimento, un riconoscimento che questo esperimento del territorio libero era sbagliato: cosa questa che avevamo sostenuto a Parigi ma allora non fummo creduti perché la nostra voce appariva direttamente interessata. Oggi quelli che non erano direttamente interessati hanno visto che l’esperimento non è riuscito e che bisognava rivedere. Ma ci sono molte altre cose nel Trattato che vanno rivedute. Tutte cose, compresa Trieste, che speriamo di avere dal riconoscimento dei popoli liberi e per comprensione pacifica. Noi inorridiamo al pensiero che qualche elemento di tutto ciò possa dar pretesto ad una nuova guerra. Signor Presidente lei crede che il nuovo governo potrà accettare la collaborazione del Partito Socialista Italiano che ha manifestato l’intenzione di rivedere il suo atteggiamento nei riguardi del Fronte popolare? La domanda è ipotetica e non posso quindi dare una risposta precisa. Comunque, si entra ora in una situazione normale per quello che riguarda il funzionamento del potere esecutivo e del potere legislativo. Da oggi in poi l’attività legislativa che finora era svolta dal governo sarà svolta invece dal Parlamento e sarà, quindi, meno sentito il bisogno che nel Governo sia rappresentato il maggior numero possibile di partiti. Le funzioni della maggioranza e della opposizione potranno esplicarsi con carattere normale. E se l’opposizione non restringerà la sua azione ad una critica sterile o quel che è peggio di sabotaggio, potrà svolgere la sua parte di collaborazione nel Parlamento con una opera di controllo di critica costruttiva e nel partecipare alle varie Commissioni delle due Camere. Signor Presidente lei intende continuare la collaborazione con gli altri partiti che attualmente sono al Governo? In via di massima, certo. La nostra tendenza è questa: non facciamo questione di proporzioni come non l’abbiamo fatto prima. Infatti, nell’attuale Ministero noi democristiani siamo in minoranza benché proporzionalmente avessimo un numero di suffragi superiore. Signor Presidente, quali prospettive ha l’Italia circa la soluzione definitiva della questione di Trieste? Io sono ottimista: devo peraltro precisare ancora una volta che, pur essendo il ritorno di Trieste al centro delle aspirazioni del nostro cuore, noi desideriamo che questo sia raggiunto in modo pacifico. 