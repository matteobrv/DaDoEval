Cari amici, ho saputo che l’onorevole Laconi che mi ha preceduto ha rinnovato qui le accuse che ormai si rivolgono in tutte le piazze di Italia da parte dei comunisti contro il governo da me presieduto, accusandolo di avere trascurato l’opera di ricostruzione e di volere instaurare un clima di guerra, aiutato in tutto questo dall’imperialismo americano. Ho documentato in tutti i miei discorsi e anche ieri a Cagliari e questa mattina a Sassari la grandiosa opera di ricostruzione compiuta in questi tre anni e quindi non mi sto a ripetere . Ho anche ripetuto mettendola in rilievo la grande attività svolta dal governo in difesa dell’economia nazionale e i due aspetti della posizione politica del blocco governativo e del Fronte popolare: difesa della Costituzione e della libertà democratica il primo; istituzione di un regime di Stato partito, l’altro. Quindi scopo della nostra lotta è la difesa della democrazia e della libertà. L’onorevole Laconi, mi dicono, ha anche qui rispolverato una polemica vecchia di anni sul mio passato di deputato al Parlamento di Vienna. Questa polemica accusa è stata a suo tempo smascherata in ogni suo particolare ed è stata da tutti riconosciuta la mia attività di italiano in quel consesso ed è stato provato che ho rischiato di tornare in quella prigione di Innsbruck, dove ero già stato da studente per la mia attività irredentistica. Guardiamo piuttosto a quelli che sono i problemi di oggi, a quelli che sono i problemi vostri, della vostra isola alla quale il governo dedica una particolare attenzione. La Sardegna ha avuto l’autonomia e noi siamo ardentemente desiderosi che essa si affermi come lo strumento più efficace per la soluzione dei vostri annosi problemi, nell’unità nazionale da voi sempre fortemente sentita. Ed è per questo vostro sentimento mai smentito che noi contiamo sulla vostra cooperazione, sul vostro coraggio, anche questo di costante tradizione, sulla vostra intelligenza perché la giornata del 18 aprile sia giornata di libertà, di pace e di ricostruzione. Mi rivolgo, quindi a voi, come ho fatto in tutte le piazze d’Italia perché vogliate votare secondo coscienza e per l’affermazione degli ideali sopra indicati. 