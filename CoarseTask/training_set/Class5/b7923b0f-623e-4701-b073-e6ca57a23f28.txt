Sono stato sempre molto ottimista delle previsioni comparse sulla stampa ed ho avuto sempre fiducia nella vittoria della democrazia. Fiducia che è andata sempre aumentando durante lo svolgimento della campagna elettorale con i frequenti incontri che ho avuto con le folle. Avvertivo che la mia parola trovava una pronta rispondenza nell’animo degli uditori e non solo per il calore che suscitava la mia polemica, ma specialmente per l’adesione, che si manifestava con evidenza, alle argomentazioni e sui termini della contesa elettorale come sui problemi concreti. È, perciò, che mi sono sempre meravigliato per il fatto che i frontisti, i quali è evidente non potevano ignorare e condividere i consensi che andava guadagnando lo schieramento governativo, insistessero nell’assicurare in modo categorico ai loro iscritti e simpatizzanti, non solo la maggioranza relativa, ma addirittura quella assoluta. Non riesco a capire come si possa giungere a questi assurdi e compromettersi in questa maniera. Io ero certo di raggiungere la maggioranza relativa, ma non mi sono mai sognato di affermare, come essi facevano per il fronte, che avremmo raggiunto la maggioranza assoluta. Questa è dipesa dalla maturità politica e dal senso di comprensione e di responsabilità che ho dovunque riscontrato nei comizi, nei quali parlavo con parola semplice e franca e senza avere il tempo di preparare i discorsi. Pure, dovunque, le folle erano attente, sensibili, convinte dei fatti e, soprattutto, compresse di un sentimento superiore di profondo attaccamento alla patria. Erano i ragionamenti che investivano i problemi nazionali quelli che più facevano presa sulle folle superando di gran lunga gli interessi per le questioni locali. In Sicilia, ad esempio, nonostante che tanto si parlasse di federalismo, c’è un sentimento di italianità che vale ogni altro argomento locale. Dovunque, quando parlavo di Trieste, la folla scattava e se non ne parlavo mi veniva dappresso domandandomene e si veniva intorno a me agitando bandiere e inneggiando a Trieste. Dovunque ho parlato alla popolazione, ragionando intorno ai problemi più gravi della vita nazionale, ammettendo che indubbiamente il governo poteva aver commesso degli errori, errori, però, nel valutare i quali non si può prescindere dalle difficoltà generali della situazione in cui il governo doveva agire. Il popolo italiano senza dubbio aveva, in primo luogo, una ferma volontà di non essere bolscevizzato ma, in secondo luogo, riconosceva che gli uomini, nel governo, sono dei galantuomini e che essi hanno fatto ogni sforzo per la ricostruzione del paese e per il risanamento della situazione economica. Ed è questa maturità mostrata dal popolo che rappresenta l’elemento principale che l’italiano ha acquisito in se stesso, un elemento che sta molto al di sopra di ogni questione di partito. Ma del resto di questa maturità si erano avuti chiari sintomi sin da quando formai il mio quarto ministero. Fu un gesto di coraggio e un atto di fiducia nel popolo italiano, nelle sue possibilità di ripresa e nel formarsi del nuovo regime democratico. E d’altra parte, su che cosa potevo contare? Non avevo nulla di speciale. Questo è l’argomento da tener presente, perché nelle elezioni oggi può vincere un partito e domani un altro. Ma l’importante è che il popolo decida con piena maturità, secondo programmi, secondo fatto, secondo il suo ragionamento. Quando questo avviene, allora vuol dire che il popolo sa governarsi da sé. 