Caro Sig. Acheson. Lei ha appreso i risultati del recente incontro a Parigi dei sei ministri degli esteri. Seguendo il suggerimento del Sig. Schuman di scegliere Saarbrücken come sede della Comunità del carbone e dell’acciaio, ho spronato i miei colleghi a non perdere questa opportunità di arrivare a un accordo fra Francia e Germania sul problema della Saar. Ho sottolineato che si tratta di una necessità imperativa nel diretto interesse non solo della Comunità ma della pace e del generale futuro d’Europa. Come lei sa, a Parigi sono già iniziati colloqui fra francesi e tedeschi. Non mi aspetto che i negoziati saranno semplici, e il sostegno dell’autorità e dell’amicizia americana sarebbe impagabile. Mi aspetto che in particolare il Cancelliere tedesco avrà bisogno di incoraggiamento per superare l’opposizione nel suo paese. Senza dubbio sta seguendo i negoziati a Parigi e la sua acuta sensibilità le suggerirà come e quando prestare la sua assistenza. Noi membri della Comunità europea di Difesa dedicheremo la massima attenzione a questo problema. La ratifica del trattato di difesa europeo incontrerà difficoltà di vario genere anche in altri paesi. Le ho già citato le difficoltà che incontreremmo in Italia se la questione di Trieste non fosse in via di soluzione. Ma senza dubbio lo stato delle relazioni franco-tedesche influenzerà decisivamente le procedure di ratifica. Una soluzione soddisfacente del problema della Saar contribuirebbe ad assicurare una pronta ratifica del trattato e il consolidamento della comunità e significherebbe sicuro progresso sulla via dell’unione europea. 