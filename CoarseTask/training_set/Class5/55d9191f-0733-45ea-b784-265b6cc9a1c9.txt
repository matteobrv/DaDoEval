Osserva che una politica estera efficace non sempre consente di parlare a voce alta e chiara alla pubblica opinione . È d’avviso che, in regime democratico, si siano fatti degli sforzi per chiamare il popolo alla comprensione dei problemi del suo avvenire. Ma non è possibile andare al di là di certi necessari limiti. Se il C.[onsiglio] n.[azionale] crede di poter costituire una specie di Consulta di politica estera, che si affianchi alla Direzione, lo faccia, ma a condizione di chiamarvi a farvi parte elementi effettivamente competenti e preparati. Le situazioni cambiano rapidamente e non è possibile fare il punto ad ogni momento delle situazioni [omissis]. Cita al riguardo quel che è necessario recentemente per le colonie. Bisogna poi pensare che c’è il problema delle masse comuniste, che è un problema più che di politica interna, di politica estera. C’è il problema della nostra assoluta debolezza militare, che condiziona ogni sviluppo di autonomia politica. La nostra azione è una azione di accostamento e di [omissis] verso coloro che possono aiutarci; ed è legata strettamente alle oscillazioni continue delle spese di interessi. È una serie di problemi, che non si risolve nelle carte, ma con fatica puntigliosa. Non è possibile discutere pubblicamente di queste cose delicatissime. Innegabilmente, in questa situazione, le forze prevalenti sono al di fuori di noi; e bisogna utilizzarle nel miglior modo possibile. I giornali anticipano a fontana impegni che non sono stati presi, certe anticipazioni e certe critiche ci fanno più male che bene di fronte all’opinione mondiale. Certa pretesa «democratizzazione» non si regge. La democrazia si fonda soprattutto nel mandato di fiducia. Compito fondamentale del partito è quello di creare dei parlamentari, che siano in grado di assolvere i propri compiti. Non si può pensare a parlamentari fuori del Parlamento. Non si può pretendere che i ministri debbano avere il dono di rispondere oltre che alle due Camere, anche ai cercatori di lavori, in ogni occasione e in ogni momento. Per concludere: Politica estera – Nessuna obiezione alla creazione di una Consulta di studio, composta però di pochi e buoni, perché la politica estera non si può fare pubblicamente, specie in periodi preparatori. Non c’è [omissis] di uomini e fluidità [di] questioni: c’è piuttosto fluidità di uomini ed una logica permanente della questione. Funzionalità del governo e del Parlamento : semplificare, perché se no non si arriva. I ministri sono pure uomini. Riconosce i difetti del governo; dice che molti di questi vengono drammatizzati, perché il governo non ha una buona stampa. Non è soddisfatto di come si svolge la preparazione delle leggi, ma anche qui bisogna riconoscere [recte: ricorrere] ad una certa semplificazione. Sintetizza il suo pensiero nella parola: semplificazione per un’azione più concreta del governo e del Parlamento. Non c’è il tempo di far troppe cose, di cui alcune inutili, bisogna farne non molte e buone. Richiama l’attenzione sui problemi della stampa del partito e della pubblicità della nostra azione. Constata che la Direzione lavora sodo. Allargare il tono delle nostre discussioni: sta bene, ma tenendo conto delle necessarie cautele, di fronte ad un partito come il Pci che ha un carattere anticostituzionale. La questione di un ritorno di fiamma democratica del comunismo, non è per ora attuale. I mezzi della «democratizzazione» nel partito debbono tener conto di questa realtà comunista, che ci impegna ad un fronte unico di difesa unitaria. Concede a Gronchi la sua buona fede di sincerità, ma lo invita a tener conto del peso che possono avere le sue dichiarazioni di alto esponente del partito, per evitare di fare il giuoco degli avversari. Conclusione: il partito deve essere una forza unitaria per la formazione delle [omissis] e deve dare la sensazione permanente di questa realtà. Non è indebolendo la fiducia nel mandato e nei mandatari, che si rinforza la struttura vitale del partito. 