Signor generale , nessun nome, più di quello che ella, onorevole senatore, degnamente porta, è atto a significare una alta, ininterrotta tradizione di patriottismo operoso, di virtù civile e militare, di dedizione assoluta alla causa nazionale, difesa colle Forze Armate dello Stato e colle Forze Volontarie, a servizio entrambe della unità e della libertà della patria. Innanzi a questa meravigliosa tradizione quasi secolare, innanzi alle gloriose bandiere e ai segni del valore che vi accompagnano, il presidente del governo nazionale e democratico s’inchina riverente e chiede l’onore di potersi associare alla vostra imponente affermazione e al fermo proposito che qui solennemente avete ripetuto: ricostruire sulla base della libertà e della lealtà democratica l’unità interiore del popolo italiano nelle sue forze attive e operose, superando i conflitti del passato e sbarrando la via ad ogni tentativo di rinnovarli. Per questa patria libera, una e indipendente si sono battuti i vostri padri, sullo stesso altare si compì il sacrificio dei vostri morti, con questa visione di libertà associata alla giustizia fra le classi e fra i popoli, avete affrontato le torture e i rischi del combattimento. Questi vostri ideali sono gli stessi che illuminano la faticosa ascensione del popolo italiano nel nostro periodo della ricostruzione: ricostruzione dell’organismo statale, ricostruzione delle strutture economico-sociali e soprattutto ricostruzione etica colle sue energie morali e coi suoi valori eterni. Solo questi ideali possono creare il cemento coesivo di una solidarietà nazionale fraternamente sentita e solo la dilatazione di questa solidarietà democratica nel mondo ci aprirà la via all’affermazione internazionale dei nostri diritti, nella stessa guisa che tale solidarietà ci ottenne già in questi anni un concorso indispensabile al nostro sviluppo economico e alla nostra sicurezza. È vero, ricompare talvolta sull’orizzonte internazionale il ceffo arrogante e minaccioso della dittatura e poiché le democrazie sono lente a reagire e spesso esitanti nel protestare, pare che la tesi della violenza della parola o del gesto riacquisti la forza con cui per troppi anni sedusse le folle d’Europa. Ma noi confidiamo che il popolo italiano, maturato in così tormentose vicende, sia immunizzato contro la provocazione e la tracotanza e attenda che la giustizia e la sicurezza vengano non sulle punte delle baionette, come si disse un tempo, ma sulla via di accordi ragionevoli e risolutivi. Tuttavia, guai alle democrazie che portano la responsabilità internazionale, se venissero meno ai loro impegni e se deludessero la fiducia dei popoli; lasciando credere che la spada del dittatore pesi più che il diritto, già codificato o solennemente riconosciuto. Non riconosciamo i programmi che si sono fatti a Londra, ma salutando con rinnovato affetto Trieste, ove speriamo che la collaborazione si svolga amichevole e feconda, pensiamo con ansia fraterna agli italiani dell’altra zona del territorio, affidata anche essa come la prima a una amministrazione fiduciaria con responsabilità internazionale, ma ove né noi né altri può elevare una voce di consiglio, di controllo o, almeno, di libera testimonianza. Noi insistiamo e insisteremo, perché si agisca con fermezza e con lealtà. Nessuno viene umiliato, se in attesa delle decisioni ultimative prospettate nel comunicato di Londra si stabilisce un assetto interinale che garantisce gli abitanti e al cospetto del mondo internazionale una onesta, dignitosa e pacifica convivenza. Ora amici combattenti, amici volontari, valorosi di tutte le battaglie, uomini del dovere e del sacrificio, permettete che io vi dica: addio. Ma abbracciandovi in ispirito ad uno ad uno, vi dica arrivederci, arrivederci ogni volta che si tratti di affermare i diritti della nazione, la fedeltà ai princìpi costituzionali e la volontà di un’Italia nuova che fondandosi su un regime popolare, si assida con dignità e fierezza nel consesso dei popoli liberi. 