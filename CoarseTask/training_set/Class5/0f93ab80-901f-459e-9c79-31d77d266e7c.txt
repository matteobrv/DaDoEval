Debbo innanzi tutto un particolare ringraziamento al relatore e presidente della Commissione degli esteri per le cortesi espressioni che egli ha usato a mio riguardo, e poi lo ringrazio anche per avere egli assunto talvolta in mia sostituzione la rappresentanza degli interessi amministrativi del mio dicastero che io da un certo periodo presiedo. Dovrò occuparmi naturalmente di polemica perché i discorsi principali dei colleghi, soprattutto di quelli di estrema sinistra, sono stati di vivace polemica. Tenterò di rispondere non senza una certa ripugnanza ad addentrarmi in questa polemica non perché non dovrebbe essere utile discorrere e dibattere su simili argomenti, ma perché l’esperienza che abbiamo finora fatta da tutte e due le parti mi lascia poca speranza di intenderci meglio attraverso lo scambio di polemiche o di affermazioni. Tuttavia devo dire che quello che mi ha stupito soprattutto è stato l’atteggiamento dell’onorevole Lussu che io conosco da tempi passati con un’altra visione della democrazia, con un altro concetto della libertà, con un altro senso della vita politica internazionale. Mi è parso che quando Lussu parla di rovesciamento delle alleanze, utilizzando una parola coniata dall’onorevole Nenni, di rovesciamento della situazione, in realtà più o meno consapevolmente parlasse di un rovesciamento dello spirito col quale considera le cose. Egli arriva al punto – e lo ha accennato anche il relatore – di giustificare tutto quello che si può e si deve fare contro la nostra posizione perché, egli dice, come noi abbiamo fatto ai tempi del fascismo, così abbiamo il diritto di fare e di agire oggi. L’onorevole Jacini ha così risposto: ma voi siete qui in forte posizione di sinistra, voi qui avete tutta la libertà di dire le vostre ragioni, di farle valere, di misurare la vostra forza e non solo qui alla Camera; tutto il paese è agitato, percorso sempre dalla corrente della vostri opinione, e come mai volete riservarvi un diritto ulteriore? Di fronte a voi chi c’è? Forse un uomo che rappresenta un’idea personale, forse un uomo il quale ha il concetto, il metodo della dittatura? C’è un uomo che rappresenta una maggioranza parlamentare, c’è un Parlamento. Questa è la differenza! Bisogna accettare i criteri del Parlamento. (Applausi dal centro e dalla destra). lussu. Io ho parlato per oltre mezz’ora documentando quello che dicevo, citando fonti e dati e cifre e giornali. presiDenTe. Senatore Lussu, la richiamo all’ordine. De Gasperi. Ma, onorevole Lussu, non posso rispondere a tutti gli argomenti che ella ha addotto. Io so che lei ha addotto esempi di altri Stati, di altre persone ma non posso entrare nella polemica e vedere se veramente questi esempi corrispondono alla stessa situazione, se questi uomini hanno agito con lo stesso spirito che ella intende oggi giustificare. Io dico che in via di massima, sinteticamente, in questa mia affermazione ho illustrato una situazione che è inaccettabile ed ho illustrato un paragone che non è accettabile. Questa è una posizione fondamentale, costituzionale, è una posizione che corrisponde ad un concetto democratico e se, onorevole Lussu (permetta che la chiami amico Lussu andando ai tempi quando collaborammo insieme), dico che la sua personalità ha avuto un tale rovesciamento… (Rumori dalla sinistra). lussu. Mi meraviglio del suo. presiDenTe. (Rivolto ai settori di sinistra). Sospenderò la seduta. Loro sono stati ascoltati e devono ora ascoltare! De Gasperi. Onorevole Lussu, se lei si meraviglia di me non mi stupisco, ma io mi meraviglio che lei si stupisca che io mi meraviglio di lei. (Ilarità). Trovare una conclusione in questa situazione internazionale che dica: per fortuna c’è il bolscevismo (lei ha detto: per fortuna c’è la democrazia russa), fare questa affermazione, senza spiegarla ulteriormente, senza diminuire la portata di queste parole è concludere contro la verità, contro la reale situazione. Io posso immaginare che si dica: per fortuna c’è l’Inghilterra, per fortuna c’è un movimento democratico radicale, per fortuna c’è il socialismo, per fortuna c’è il comunismo, tutto quello che lei vuole, ma non «per fortuna c’è il sistema bolscevico» il quale rappresenta senza dubbio la dittatura! (Vivi applausi dal centro e dalla destra). E come fa l’onorevole Lussu, in questo rovesciamento delle alleanze di cui parla e delle situazioni, a rovesciare il concetto dei laburisti, le linee politiche degli olandesi, dei belgi, dei socialisti norvegesi, danesi, francesi? Egli tutto rovescia, e chi resta fermo? Lussu soltanto resta fermo? Non si accorge che viceversa egli stesso ha mutato atteggiamento? Io non metto in dubbio la sua buona fede, però ho diritto di inchiodarlo in questa contraddizione, perché se io dimostro la contraddizione ho dimostrato anche il mio buon diritto e la ragione che non io personalmente, ma noi che sosteniamo la tesi democratica, avanziamo. Ed anche questo versare fiumi di ironia sul «retaggio comune»! Ma ci torna proprio conto fare questo, irridere alle tradizioni passate? Se è quasi l’unica ricchezza che ci è rimasta e se noi di fronte agli avversari e agli amici all’estero ci sentiamo piccoli quando vediamo l’immenso sviluppo industriale, le ricchezze, le terre che possiedono, e possiamo soltanto ricordare qualcosa che è nostro, specifico, che è proprio questo nostro retaggio che da loro è riconosciuto! (Vivissimi, prolungati applausi dal centro e dalla destra). Onorevole Lussu, quando lei parla delle repubbliche americane, io non voglio giustificare certi sistemi di governo, non voglio certo lodare e difendere i regimi politici, penso però alle tradizioni, alla storia di questi popoli e soprattutto al fatto che questi popoli riconoscono in noi, nell’Italia, la maternità di questa civiltà, riconoscono che la civiltà viene da noi. E se lei non sente e se lei trascura la più antica tradizione, a cominciare da Colombo quando sbarcò e si inginocchiò dinanzi alla Croce, io posso anche ammettere che tutto questo si possa dimenticare: ma come fa lei a dimenticarsi, lei che è garibaldino, di Bolivar , di de San Martin , e di quegli eroi che noi stessi abbiamo celebrato recentemente, perché da essi, dai nostri grandi del risorgimento abbiamo attinto il criterio della libertà e dell’indipendenza? Questa è una recente civiltà che lei, da combattente, da uomo fiero qual è, non può disconoscere e diminuire. (Applausi dal centro e dalla destra). Quando lei minimizza questo retaggio, a chi debbo io richiamarmi? Ai grandi che stanno fuori, ai grandi che, pur nella loro grandezza, si inchinano dinanzi a questo retaggio? Ricordo le parole di Teodoro Roosevelt: «quando ci pare che si spenga la civiltà allora noi guardiamo verso l’Italia perché è di là che è venuta e di là dovrà ritornare». E senza andare troppo lontano, ricordo quello che ho sentito con i miei orecchi, le parole di Truman sul ponte di Arlington: «l’Italia ha una missione per la sua cultura», missione che egli precisava nell’unificazione dell’Europa, volendo però dire: ha una forza morale che vince, che all’ultimo momento decide. Ma se questi uomini, che hanno tanti dollari, tante ricchezze in mano e tanti mezzi e tanto sviluppo industriale, riconoscono questo, dobbiamo essere noi per fazione, per spirito ristretto ed angusto a negare questa eredità che è nostra, che è vostra, (rivolto alla sinistra), che è di tutti? (Vivi applausi dal centro e dalla destra). E poi l’onorevole Lussu ha quasi concluso con un pensiero: «tenetevela per voi questa ONU, società per azioni americana, tenetevela per voi». Ma così non avete sempre pensato, così non ha pensato lei, così non pensava l’onorevole Scoccimarro recentemente. Mi ricordo che abbiamo fatto una discussione con l’onorevole Scoccimarro, relativamente cortese per trattarsi di noi, (ilarità), circa la nostra ammissione nell’ONU; in questa discussione ci siamo trovati d’accordo su un concetto fondamentale: cioè che converrebbe che questa società veramente assumesse un carattere universale per poter rappresentare l’ultima forza arbitrale in caso di conflitto e, in ogni modo, la via della conciliazione in mezzo a questo conflitto. L’onorevole Scoccimarro diceva, il 13 gennaio 1951… scoccimarro. E lo posso ripetere anche oggi. De Gasperi. Sono sicuro di questo, io faccio questa citazione per fare un piacere a me e un dispiacere all’amico Lussu. (Ilarità). L’onorevole Scoccimarro dichiarava: «l’ingresso dell’Italia nell’ONU è un problema fondamentale. Un grande paese come il nostro non può accettare indefinitamente una situazione per la quale esso non ha la possibilità di far pesare la sua influenza, accanto a quella di tutti i popoli liberi, nella soluzione delle grandi questioni che si presentano sulla arena internazionale» . Confessi, onorevole Lussu, che nella foga della sua appassionata filippica si è sentito trasportare al di là di quello che può essere il pensiero comune anche della sua parte o degli uomini che le sono vicini; ma poiché lei parla di rovesciamento ripeto che lei ha rovesciato se stesso, proprio perché anche nelle sue affermazioni principali, ora parla di una Russia (e non è il solo a parlarne, l’onorevole Labriola gli fa compagnia) di una Russia quasi inerme, che però rimane nella nebbia, si vedono solo le colombe, non si vede chiaro, non c’è niente al di là, parla di una Russia inerme accerchiata o che sta per venire accerchiata. E gli onorevoli Labriola e Negarville si meravigliano che noi ci stupiamo perché la Russia si è affrettata a negare la revisione. Mi sono ricordato naturalmente di una dichiarazione di Lussu fatta recentemente. Lussu recentemente ci spaventava con l’enorme grandezza degli armamenti sovietici e non per sentito dire; egli diceva che aveva veduto questi armamenti. Bisogna pure che ricordi a Lussu queste sue affermazioni, perché almeno si faccia da parte nostra un certo sforzo di registrazione tra il suo stato d’animo attuale e quello passato. È chiaro perciò che la Russia sovietica pensi a difendersi e non si presenti di fronte all’imperialismo come un agnello pronto allo spiedo. Si è molto discusso e si discute sempre sull’entità delle forze sovietiche, nessuno sa però quali siano in realtà. Non lo sappiamo, come non lo sapeva lo stato maggiore tedesco il quale, attraverso i suoi formidabilmente attrezzati servizi di informazione, credeva di avere distrutto l’esercito sovietico alle porte di Mosca, di Leningrado e Stalingrado, e poi si è trovato dinanzi compatto un esercito più forte e meglio armato di quel che non fosse prima. E qui cita uno studio sul problema: «io stesso qui al Senato ho discusso di politica estera ed ho citato alcuni dati, eccetera eccetera». Qui cita il libro e poi dice: «questo memorandum attribuisce alla Russia sovietica l’assoluta, schiacciante, insuperabile superiorità in carri armati pesanti e mezzi leggeri». Onorevole Lussu, io so come lei scandisce le parole e, quando ha detto questo, sembrava che i carri armati passassero attraverso l’aula! (Viva ilarità). Rendo onore alla sua eloquenza, come vede! E continuava: «essa disporrebbe di cento mila carri armati di prima linea, eccetera. L’Unione Sovietica avrebbe 170 divisioni di fanteria, 35 motocorazzate, 60 divisioni di artiglieria; essa potrebbe al primo allarme gettare immediatamente in combattimento tre milioni di uomini in sei gruppi di armate, mentre naturalmente le officine accompagnerebbero questo sforzo con un ritmo sempre crescente di produzione». E qui viene l’esperienza personale: «non credo di commettere una indiscrezione se dico che una nostra delegazione a Mosca ha potuto visitate una grande officina in cui, sotto i nostri occhi, veniva prodotto un autoveicolo ogni minuto e mezzo. È da ritenere che altre officine del genere esistano nell’Unione Sovietica». Ma il senatore Lussu, non contento forse di avere sufficientemente sottolineato l’importanza di questi dati, aggiungeva: «onorevoli colleghi, se loro avranno la bontà di ascoltarmi fino all’ultimo, si accorgeranno che questo è il risultato non di chiacchiere da comizio ma di ricerche serie, e che quindi non sono così ingenuo da prestare il fianco alle critiche». Ed infine egli riteneva di precisare: «l’errore capitale della politica americana è ormai evidente: i dirigenti americani hanno con presunzione insuperabile sottovalutato le forze dell’Unione Sovietica, essi hanno presunto troppo dalle proprie forze per ragioni varie e complesse. Il rimedio è uno solo: rendersi conto che non si è superiori, porsi di fronte ai sovietici alla pari e trattare su un piede di uguaglianza». Ebbene, come si fa a dire: accerchiamento, superiorità, minaccia aggressiva del Patto atlantico con questa visione dinanzi agli occhi? Non entrerò nella questione delle cifre. Recentemente Eisenhower ha citato delle altre cifre che sono ancora maggiori di quelle accennate nel memorandum citato dall’onorevole Lussu; ma siccome ritengo che una delle occasioni migliori per sentire quali sono le informazioni al riguardo sarà la conferenza di Roma, ci riserviamo di ritornare su questo argomento affinché, se possibile, si trovi un punto fermo su cui non si discuta, si accertino dati di fatto dai quali poi ciascuno trarrà le conseguenze che crede. Il senatore Labriola ha detto: la costruzione di questo dispositivo militare, cioè il Patto atlantico, tradisce inequivocabilmente la volontà di intimorire ed accerchiare l’URSS. Onorevoli senatori, avete sentito se c’è possibilità di intimorire la Russia a questo riguardo. labriola. E come no! De Gasperi. Per ora non sembra possibile, onorevole Labriola, nonostante che lei vada continuamente a dire intorno che la residenza di un ammiraglio a Napoli sia la base militare di Napoli e vada raccontando che ogni generale che passa, ogni manovra che si fa diventa una base… Abbiamo discusso altra volta sul termine militare di «base» e lei stesso ha citato non so quale enciclopedia militare (ma mi pare che un pochino esageri su queste basi). Quando passa un generale americano già c’è una base, ed abbiamo perduto ogni diritto su quel territorio! Ad ogni modo, onorevole Labriola, bisognerebbe anche riconoscere, voi non lo dite mai, che al di là… (Interruzione del senatore Scoccimarro). Onorevole Scoccimarro, lei avrà la parola dopo e potrà correggere i miei spropositi. Bisognerebbe riconoscere che c’è qualche cosa anche al di là. Cosa c’è, solo la Russia? Io adopero il termine satelliti, che non so se sia accettato. È un termine comune al quale non attribuisco nessun carattere spregiativo. Qualcuno è sole e qualcuno dovrebbe essere satellite: si capisce, questo avviene sempre in tutte le costellazioni. (Ilarità). Ma il carattere di blocco c’è o non c’è al di là? E quando è incominciato? Qui infatti sta la questione. Si tratta di decine e decine di trattati. Di questi ben 17 sono anteriori al Patto di Bruxelles, e non credo che la Russia si sia spaventata per il famoso Patto di Bruxelles che non era capace di mettere assieme nemmeno qualche divisione. E badate, io vi ho, nella prima dichiarazione, confermato che alcuni di questi patti sono molto più efficaci dal punto di vista della Russia, molto più pericolosi dal punto di vista nostro, perché sono automatici e perché implicano intervento non solo per l’aggressione di fatto, ma per la minaccia di aggressione, e poiché vi si tratta della Germania e di qualunque altro Stato che, direttamente o indirettamente, sia d’accordo con essa.. (Interruzione del senatore Terracini). Io l’ho citata perché l’ho copiata dai testi. Terracini. Nel resoconto era stata omessa. De Gasperi. È scritta nel mio testo. Lo stenografo non l’aveva forse presa ma nel mio testo è scritta. Si tratta della Germania e di qualunque nazione che direttamente o indirettamente sia con la Germania in un dato momento. Ma il colmo della fantasia, onorevole Terracini, richiamo la mia attenzione sopra il suo discorso, il colmo della fantasia costruttiva l’ha proprio dimostrato lei quando ha parlato del mio viaggio . A furia di attacchi della parte avversaria, comincio a credere di essere un uomo importante, e veramente non avevo questa sensazione. (Ilarità). L’onorevole Casadei ha fatto un discorso munito di moltissime citazioni di giornali, ritagli di giornali e riviste, il solito armamentario che fa onore alla sua erudizione. Il mio controllo è reso impossibile. Io devo rispondere entro ventiquattro ore. E poi che bellezza per una opposizione che può attingere nella contraddittorietà, nella pluralità dell’attività politica democratica! Parlamento e senatori: uno dice così, uno dice in altro modo; in America i giornali ne inventano una ogni giorno, scrivono, riscrivono, la polemica è vivacissima: ed io posso andare a prendere ogni giorno uno di questi giornali, una di queste affermazioni, le dichiarazioni di uno dei senatori, e lanciarle contro gli avversari. E l’avversario che sarei io, si trova dinanzi ad un muro, ad una cortina di ferro e non sente che una voce sola, quando parla, con grande venerazione, ma è una voce che si fa sentire o nel silenzio della dittatura o addirittura entro un coro unanime, orchestrato prima. Che differenza di mezzi di propaganda! E per questo che noi siamo così disgraziati quando polemizziamo con voi: noi non possiamo tirar fuori che, ogni tanto, qualche ritaglio della Gazzetta letteraria o di qualche giornale consimile, che riusciamo a leggere e che ci giunge indirettamente attraverso Stoccolma, eccetera. Altrimenti, noi siamo nella completa ignoranza, forse anche perché non leggiamo sempre l’Unità la quale veramente si può dire che è la gazzetta di Mosca, in molti casi. Ad ogni modo, forse anche questo ci porta ad avere meno cognizioni su quanto avviene in quella parte del mondo. Ma è certo che l’origine fondamentale di questa diversità è il pluralismo, la molteplicità, la varietà delle affermazioni democratiche, la contraddittorietà delle affermazioni nella vita democratica, di fronte alla unanimità dell’altra parte. Voi ricordate, abbiamo avuto anche noi un periodo in cui c’era una voce sola, un’opinione sola, una compattezza nazionale assoluta, che trovava in certi momenti la sua formula, che penetrava nei cervelli e si imponeva. Il resto era silenzio, come noi sappiamo. Non possiamo dedurre da questo nostro stato d’animo, da questa nostra esperienza che abbiamo attraversato, amico Lussu, non possiamo dire se proprio in quella democrazia là non sia ugualmente così, ma abbiamo qualche sospetto, qualche dubbio che là dove c’è una tale concentrazione di potere ci debba anche essere lo stesso metodo di propaganda. Almeno lo crediamo da quello che fate voi, perché se voi, amici comunisti – e qui voglio parlare da un punto di vista umano, che riconosca i vincoli di una solidarietà comprensibile – credete di non poter mai dire una parola di critica contro l’Unione Sovietica e difendete sempre i suoi atteggiamenti, anche quando è troppo evidente che sono contro l’interesse della vostra nazione, se voi fate questo (e siete fuori dalla Russia e avete la protezione dell’immunità parlamentare, avete la polizia di Scelba che eventualmente vi protegge), se voi fate questo, come non dovremmo immaginare che anche nello Stato russo, a maggior ragione, ci siano delle difficoltà per esprimere una critica indipendente? Ma, ad ogni modo, io mi sono lasciato trascinare da un excursus: ero partito dalla ricostruzione storica dell’onorevole Casadei. Essa esigerebbe una confutazione punto per punto, ma anche se la potessi fare, sono persuaso che perderei ranno e sapone, perché in aggiunta ai ritagli di giornale, elementi induttivi, interpretazioni preconcette, voi avete il soccorso di una fantasia meravigliosa, fantasia che veramente è spettacolare per un oratore, è suggestiva, ma che per lo storico è un grosso difetto, come diceva Tacito . Per quanto riguarda i miei viaggi, per il mio primo viaggio, quello del 1947, l’onorevole Casadei nota una concomitanza esterna ed interna: frattura e divisione del mondo e frattura e divisione in Italia, dice l’onorevole Casadei. È un po’ esagerato! È esagerato dire che la situazione italiana sia il riflesso della spaccatura del mondo, e sì che l’onorevole Casadei, a quanto mi dicono, ha viaggiato molto, non è uomo che si sia sempre dibattuto in Italia e quindi non abbia cognizione di relatività tra quello che siamo noi e il mondo. Ad ogni modo il primo viaggio avrebbe portato a questo, e anche qui si fa accenno ad impegni personali. L’onorevole Terracini fa accenno a impegni personali e lo dice con tanta sicurezza che io dovrei esaminare veramente se ho preso degli impegni personali nel 1947, ma proprio non li ricordo e sarei un uomo senza onore a non averne la coscienza. Onorevole Terracini, ho lavorato anche con voi, ho tanti difetti, qualche volta ho della presunzione, ho delle debolezze innegabilmente, ma mi dovete riconoscere che sono in sostanza un galantuomo e non è possibile che tradisca… (interruzioni dalla sinistra)… nemmeno in politica sono un uomo che ricorre a quello che si dice machiavellismo, a mentite spoglie. Sono venuto dall’America e non è affatto vero che nel 1947 sono venuto con in tasca il ministero fatto. Sono tutte cose che vi consiglierei di non ripetere, perché davvero mi date un’importanza che non ho. Se non ci fosse stato il pericolo dell’inflazione che mi ha fatto decidere a ricorrere ad Einaudi, a coloro che avevano il potere di arrestarla, forse la collaborazione avrebbe potuto continuare. Fino all’ultimo, nelle conferenze stampa con i giornalisti mi sono difeso dall’accusa di collaborare con i comunisti. Questo nel 1947. spano. Sono ragioni di politica estera che hanno determinato la scissione. De Gasperi. Sono ragioni di politica estera che hanno determinato la scissione. Un po’ alla volta ho capito che con voi si poteva andare d’accordo su moltissime questioni, ma quando si trattava della Russia non si poteva andare d’accordo. (Applausi dal centro). scoccimarro. Lei ha rovesciato un governo senza nemmeno avvertire i suoi ministri. Appena tornato dall’America lei ha dato le dimissioni del gabinetto e i ministri non ne sapevano niente. cinGolani. Io ero ministro e lo sapevo. (Ilarità e commenti). De Gasperi. Non mi ricordo tutti questi particolari, però mi ricordo che della mia azione e della mia crisi parlamentare ho reso conto al Parlamento ed ho chiesto al Parlamento la fiducia. Questo è normale. Voci dalla sinistra. Dopo, dopo! De Gasperi. Non potevo domandarla prima. Onorevole Scoccimarro, se lei ha bisogno di particolari su quella crisi io ci penserò un po’; citerò particolari un po’ interessanti ma è meglio lasciar stare, creda a me. Secondo viaggio. Siamo sempre nella ricostruzione fatta dall’onorevole Casadei, ricostruzione molto dotta, molto erudita, come ho detto prima, ma molto fantastica. Secondo viaggio: rovesciamento delle alleanze e avvento del fascismo, della reazione, perché si tratterebbe di preparare la strada al fascismo. Ma sapete che cosa è il fascismo? Sarebbero le leggi repressive che noi avremmo presentato in seguito al viaggio in America, cioè di quella legge sindacale che è stata preannunziata non so quante volte, di quell’altra legge sul codice penale riguardante i sabotaggi che avete qui al Senato dal marzo scorso e che non avete ancora sbrigato, della legge sulla difesa civile che voi conoscete: tutte cose pre-americane e che nulla hanno a che fare con il viaggio testé avvenuto. A proposito del rovesciamento di alleanze, per prenderla un po’ sul serio questa accusa, potrei richiamarmi alla testimonianza dei membri della delegazione italiana ad Ottawa per dire come mi sono preoccupato del concetto democratico. Io debbo preoccuparmi del concetto democratico che deve ispirare il Patto atlantico e la comunità atlantica. Io ho detto: badate bene, capisco che possiate cercare, militarmente parlando, convenzioni con l’uno o con l’altro Stato, ma quando noi parliamo di Patto atlantico, di comunità atlantica andiamo al di là dell’organizzazione militare e della organizzazione di difesa. Noi non dobbiamo togliere alle masse dei paesi che sono rappresentati nella comunità atlantica la forza suggestiva della libertà, perchè così è nata la comunità atlantica, cioè come difesa della libertà. Dinanzi ad un pericolo – vero o non vero, voi, (rivolto alla sinistra), dite non vero – per la difesa delle libertà delle nazioni libere non vi dovete mettere nella posizione in cui vi siete messi. È comprensibile che lasciare Stalin con Ribbentrop non si poteva, e quindi abbiano tentato gli occidentali di trarre Stalin dalla parte loro, ma non debbono ripetere ancora l’errore, che è possibile ancora fare, cioè mettere regimi di carattere dittatoriale insieme alla democrazia. È possibile che uno viva accanto all’altro – e questo lo dimostra la storia – ma non è possibile lavorare insieme per un ideale che è contraddittorio. Questa è la tesi che io ho svolto con pensieri più dettagliati e specifici in sede opportuna, e ciò vi dice quale sia il mio pensiero al riguardo. Quindi è tutt’altro che vero che io appartenga, nella comunità atlantica, a quella parte che vorrebbe volentieri tenere come unico punto discriminatore soltanto la forza militare. Allora tutta la forza morale impallidisce e si dilegua. Noi crediamo che la comunità atlantica sia autorizzata soltanto se è legittimata dinanzi alla coscienza popolare a difendere le istituzioni libere, e soltanto se questo rimane lo scopo fondamentale della comunità atlantica. Voce da sinistra. Intanto volete metterci la Spagna. De Gasperi. Con ciò ho risposto anche per quanto riguarda la Spagna, come deve rispondere un ministro degli Esteri; credo che non si debba adoperare altra parola. L’altra obiezione che si fa e che si continua a ripetere, è la seguente: Wall Street, finanzieri, miliardari, investimenti di guerra che chiedono impiego. Anche Negarville sostiene questa tesi. È una tesi vecchia, del resto; si trova già nel Manifesto, se ben ricordo. Secondo essa l’investimento in spese di guerra porta con sé fatalmente l’uso del prodotto. Ora, che nella storia, post hoc, sia facile dimostrare ciò, è evidente. Però dalla ricerca spassionata che si può fare non è altrettanto evidente. Io ho avuto l’impressione nel viaggio in America, impressione non passeggera di pochi giorni, ma che riconferma la mia opinione precedente, che si trattasse di uomini responsabili: anche per gli stessi militari. Ho sentito dire chiaramente da Marshall prima e da Eisenhower poi che essi non pensano affatto che la guerra sia una soluzione da ricercarsi, che possa essere un espediente, uno strumento per risolvere i problemi e che costi poco e che il rischio sia piccolo. Essi dicono chiaro: la guerra è un disastro, sarà un disastro anche per il vincitore, noi non possiamo pensare alla guerra che come guerra di difesa… scoccimarro. Come in Corea. (Commenti). De Gasperi. Dio mio, non mi parli della Corea, onorevole Scoccimarro! Voi siete in vantaggio nella psiche popolare quando fate la propaganda contro la guerra, perché in generale voi parlate contro la guerra, non mostrate naturalmente i preparativi che si fanno al di là, parlate semplicemente di progressi economici e così via. Insomma c’è una sorta di suggestività in questa vostra alternativa. Soltanto che – e l’ho provato in diversi comizi – quando noi veniamo fuori con la questione della Corea, siete voi che avete torto nella coscienza popolare, perché tutti hanno ormai capito chi ha attaccato, ed è inutile arrampicarsi sugli specchi. Tutti ormai hanno compreso chi è che ha attaccato e ha continuato ad attaccare fino a spingere gli americani al mare. (Interruzione del senatore Scoccimarro). So bene in che cosa consistono le documentazioni. Ricordo che i tedeschi entrati a Bruxelles sono riusciti a provare che gli assalitori erano i belgi neutrali e non loro stessi. (Applausi ed approvazioni dal centro-destra). La fantasia, come ho detto prima, di Casadei, è stata superata dall’onorevole Terracini. Primo: così egli ha visto lo svolgersi degli avvenimenti. Manovra del governo nel riaccendere la questione di Trieste. Sapete benissimo che questa estate, mentre cercavamo un po’ di meritato riposo dopo la crisi dell’ultima volta, è scoppiata la polemica triestina in seguito all’inchiesta di un giornale, ma in vista dell’agitazione elettorale che si faceva. Era chiaro che l’agitazione elettorale o la preagitazione elettorale portava a ravvivare tutti gli argomenti pro e contro la questione di Trieste e dell’Istria; ed io avrei diretto questa manovra, l’avrei creata artificiosamente. Io sono intervenuto per spegnere questo incendio in questo modo: perché dovremmo fare le elezioni adesso? Ed ho fatto pressione in modo che le elezioni venissero differite, corrispondendo in ciò al pensiero della maggioranza dei partiti di Trieste, e poi, sì, ho avuto un certo momento, che mi pareva confermare quello che avevo detto qui in Senato, un certo momento sentimentale, se volete, per cui ho detto: «mettetevi assieme, cercate di superare i partiti, fate la lista di San Giusto»; non ho richiesto che i partiti sacrificassero qualcosa di loro stessi. «Facciamo astrazione dai partiti – ho detto – cioè una lista che rappresenti sì le varie correnti ma che non comprometta i partiti come tali». Non mi pare di aver detto qualcosa di inaccettabile. I partiti sono stati di diversa opinione. Non ho più insistito, ma tutti e due questi atteggiamenti volevano dire che in realtà avevo vivo desiderio di acquietare e non di aumentare l’agitazione, perché so che l’agitazione non riesce a niente, o che riesce solo a provocare al di là una contro-agitazione e le cose restano come prima. Dunque, avrei attizzato questa manovra e poi avrei preso l’iniziativa della revisione del trattato, portandola nell’atmosfera euforica di San Francisco; anzi prima avrei, per fare meglio il colpo, sostituito Sforza, e, come nel 1947, si ripete: «De Gasperi assunse impegni personali che non si conoscono»! Sfido che non si conoscono! Non esistono! E i comunisti insistono: «oggi De Gasperi prende in mano, con il Ministero degli Affari Esteri, tutto il potere rappresentativo per poter assumere nuovi impegni personali: e non inizia la discussione a Roma ma ad Ottawa, e non è il governo italiano che prende l’iniziativa ma sono gli americani, sono le carte che De Gasperi passa agli americani per dare agli americani la possibilità di provvedere al riarmo attraverso queste carte» . Come mai l’onorevole Terracini, che è così diligente archivista delle accuse e delle argomentazioni in contrario, si è lasciato sfuggire questo fatto, che l’iniziativa della revisione è proprio una iniziativa personale dell’onorevole Sforza? E sapete quando? Pochi giorni prima del convegno di Santa Margherita; dunque nella primavera scorsa. Sforza è venuto e mi ha presentato una lettera personale diretta a Schuman in cui confidenzialmente diceva: «non sarebbe il caso di sollevare questa questione, non troverete voi il modo nelle conversazioni con i vostri amici, non troveremo noi il modo di sollevare questa questione senza far troppo chiasso ma tuttavia facendo fare progressi sicuri?». Questa lettera io l’ho approvata ed è stata inviata. Ne abbiamo parlato a Santa Margherita non ufficialmente con Schuman e poi la cosa è andata avanti, e le prime dichiarazioni prima che partissi per l’America sono state fatte dal ministro degli Esteri francese alla Camera francese. Come mai ha dimenticato questo l’onorevole Terracini, per poter costruire tutta questa fantastica manovra fatta da me per mettete la cosa in mano agli americani? Vi è stato poi un lagno generale da parte degli oratori di sinistra, perché io sarei stato troppo scortese, perché sarei venuto qui al Senato a fare in realtà una specie di nota di risposta alla Russia. Si è detto: che c’entravo io, che c’entravamo noi? La nota della Russia era diretta ai tre Grandi e quindi non c’era bisogno di rispondere. A questo proposito debbo dire che io sono venuto al Senato precisamente per informarvi della dichiarazione russa, ed era naturale per informarvi anche delle mie impressioni, perché così potessero diventare anche oggetto di discussione. Si è anche detto: stile troppo rude. Ma se talvolta gli onorevoli di estrema sinistra, i comunisti soprattutto, si mettessero un po’ al di sopra della mischia e dicessero: De Gasperi è stato troppo rude, però anche Vysinskij ha delle parole rudi, sarebbero più coerenti. Ma questo mai, tutto il torto è solo da parte nostra. Quando io scrivo o dico che la Russia perde una buona occasione di far progredire la causa della mutua comprensione e pacificazione, ma non possiamo dire che la Russia venga meno ad un impegno per quanto riguarda la revisione, mi pare di essere corretto, leale, mi pare di far capire che avrei desiderato viceversa che questa occasione venisse presa per una distensione. Ho parlato di violazione; ma di violazione circa l’ONU non è la prima volta che ne parliamo; e quando in una nota ufficiale la Russia parla di violazione minacciata, reale o attuata da parte dell’Italia, io dovrei riferirmi a questo altro fatto precedente in cui la violazione c’è, e ripetuta, per quello che riguarda il nostro diritto di entrare all’ONU E quando aggiungo ancora che noi ci auguriamo che l’ONU tenda ad abbracciare tutte le nazioni che vogliano e possano lavorare per la pace, io non faccio una apertura per quanto sta in me, perché non sono io quello che può decidere, né decidere in misura sufficiente ed utile; non faccio una apertura nel senso che non è che noi esigiamo un diritto per noi, e che poi ci mettiamo anche noi sulla porta per sbarrarla ad altri che vogliano entrare. Io credevo che tra i tanti mali della mia dichiarazione che avete scoperto, avreste scoperto anche questo tantino di concessione che era contenuta in essa in modo prudente, se volete, perché noi non vogliamo mai prendere un atteggiamento il quale possa essere di scossa, né di presunzione, ma vogliamo parlare utilmente e concludere in modo che ne esca un vantaggio. Quando io parlo di dialettica propagandistica, ciò che potrebbe essere presunto se si trattasse di una nota con una forma esagerata, in fondo è quasi per dire: comprendo, questa è propaganda che fate soprattutto per i vostri amici qui in Italia, per lanciare queste parole, questi slogans tra la popolazione, ma non sarà la nota definitiva che ci dovete mandare quando noi avremo presentato la domanda circostanziata circa la revisione del trattato di pace. E anche questa è ancora una apertura, un mantenere una speranza. Si dice: ci vuole maggior souplesse, e lo dice precisamente il mio ex sottosegretario agli esteri, in diplomazia. Quando vi dicono uscite dall’alleanza ed allora vi riconosceremo sovrani, non trovate una parola di critica per una logica siffatta? E quale assicurazione più tranquillante possiamo dar noi? Vi prego di rileggere le parole della mia dichiarazione: «noi siamo alleati per la sicurezza nostra e dei nostri amici, e decisi a governarci in regime di libertà e di mutuo aiuto politico ed economico. Se ad un dato momento, e noi lo escludiamo, si attuassero propositi aggressivi, noi siamo liberi di decidere per voto di Parlamento. Ma oggi, dopo le unanimi deliberazioni di Ottawa siamo più che mai convinti che il patto che ci lega è un patto di difesa e di sicurezza, che il mezzo più efficace per evitare la guerra e garantire la pace è la leale esecuzione dei nostri impegni internazionali». Ma voi non avete una parola per me, anzi non dico per me, ma per la delegazione, per la rappresentanza, per il governo del vostro paese. Scusate se vi offendo, ma questo è anche il vostro governo finché esiste un sistema democratico. (Interruzione del senatore Spano). Ma non c’è dubbio, non c’è altro sistema di designarlo che quello delle elezioni. Di questo sono certissimo. Non le vorrete mica ogni 15 giorni? (Ilarità – Commenti dalla sinistra). Nella polemica vi valete di questa vostra posizione di favore, come ho già detto prima, per cui concludiamo la partita: sono persuaso che le mie parole non vi hanno convertito in nessuna forma. Non ho mai avuto questa presunzione, però, di fronte alla pubblica opinione, di fronte al paese è bene si sappia che nemmeno le vostre parole ci hanno convertito, e siamo convintissimi della verità della nostra posizione, e siamo convinti che voi siete in errore e che voi trascinate il paese in un errore pericoloso. Ora, mi rivolgo un po’ ai critici obiettivi e benevoli. Ringrazio l’onorevole Guglielmone per i suoi interessanti rilievi economici. Credo che nel seguito del mio discorso risponderò anche ad alcuni suoi interrogativi. Ringrazio l’onorevole Cingolani per l’apporto definitivo che egli ha offerto circa il nostro diritto, storicamente provato, della nostra ammissione all’ONU. Onorevole Parri, ho seguito con doveroso interesse le dichiarazioni che lei ha fatto circa i risultati economici del mio viaggio, e le sono grato del suo apprezzamento. Ho prestato anche tutta l’attenzione a ciò che il senatore Parri disse della questione triestina e sono d’accordo sulla sua conclusione, favorevole alla ricerca onesta di una intesa che salvaguardi i nostri diritti. Non c’è poi bisogno di ripetere che sappiamo anche valutare la questione nel quadro della collaborazione internazionale atlantica. Sono particolarmente all’unisono con il senatore Parri nel concepire la Comunità atlantica come presupposto e garanzia di una Europa unita. Il governo cercherà, col massimo impegno, le occasioni più opportune per raggiungere questa meta. Onorevole Sanna Randaccio, lei ha forse avuto l’impressione che io volessi sottrarmi ad una discussione più larga in Senato. Non era il caso. Però, tutte le volte che mi tocca ripetere questo esame, mi par di trovare nuovi argomenti per dire che le due Camere dovranno pur trovare un modo di integrarsi a vicenda, e che è estremamente difficile, dopo aver cominciato una discussione protrattasi per una settimana in una Camera, ripetere gli stessi argomenti nell’altra, perché sarebbe come presupporre che quello che è ormai di dominio pubblico non possa essere di dominio dei senatori. Io ho creduto – e domando scusa se mi sbaglio – di poter supporre la conoscenza di tutti i documenti che avevo portato nella mia relazione, anche da parte dei senatori. E ho aggiunto una parte completamente nuova. D’altro canto, supponevo, naturalmente, che nella discussione del bilancio tutte le questioni venissero poste e tutte le questioni dovessero avere da parte mia, alla conclusione del dibattito, una risposta. La più importante che mi ha posto il senatore Sanna Randaccio è quella che riguarda il carattere del nostro impegno. Il senatore Sanna Randaccio ha preso atto che ad Ottawa il sistema atlantico si è sviluppato, evolvendosi in una più generale associazione politica, economica, giuridica, eccetera, che è la Comunità atlantica. Ha chiesto però che io riaffermassi ancora la netta e precisa volontà di pace che anima il governo italiano, confermando che, quando parliamo di funzione difensiva del Patto atlantico, intendiamo che noi non ci lasceremo mai trascinare in avventure belliche o in azioni che non siano di legittima difesa, e che comunque non contempliamo nemmeno la partecipazione a guerre preventive. Posso dargli la più formale assicurazione in tal senso. L’onorevole Negarville, costruendo una sua interpretazione militarista delle recenti iniziative di politica estera del mondo occidentale, ha creduto di dover sottolineare il desiderio di ulteriori precisazioni avanzate su questo punto dal senatore Sanna Randaccio. In aggiunta alle assicurazioni or ora date, vorrei perciò ricordare che l’articolo 5 del Patto atlantico dice: «le parti sono d’accordo perché un attacco armato contro una o più di esse in Europa o nel nord America debba essere considerato un attacco contro tutte, e conseguentemente sono d’accordo perché, se ha luogo un tale attacco armato, ciascuna di esse, esercitando un diritto di autodifesa individuale o collettiva, secondo l’articolo 51 dello statuto delle Nazioni Unite, assisterà la parte o le parti così attaccate prendendo individualmente o di concerto con le altre parti quelle azioni che ritenga necessarie, compreso l’uso della forza, per restaurare o mantenere la sicurezza nell’area nord atlantica». A precisazione degli impegni contenuti in quell’articolo, giova ricordare quanto il segretario di Stato nordamericano ha scritto nella sua relazione al presidente del 7 aprile 1949: «l’obbligo che incombe a ciascuna parte è quello di usare il suo onesto giudizio circa l’azione che essa ritenga necessaria per restaurare o mantenere la sicurezza nella zona del nord Atlantico, e conseguentemente prendere tale azione. Questa può o non può includere l’uso della forza armata, a seconda delle circostanze e della gravità dell’attacco. Se un attacco fosse di natura minore potrebbero essere prese misure non di forza, e potrebbe essere sufficiente. Solo in caso di evidente attacco armato sarebbe necessaria la forza. Ciascuna parte ha il diritto di determinate se un attacco armato ci sia stato di fatto e quale azione si debba prendere. Se una situazione non fosse chiara ci dovranno essere presumibilmente delle consultazioni anteriori all’azione. Se i fatti fossero chiari l’azione non dovrebbe essere posteriore a consultazioni. Questo non significa che gli Stati Uniti sarebbero automaticamente in guerra se una delle altre parti del trattato fosse attaccata. In base alla nostra Costituzione solo il Congresso ha il potere di dichiarare la guerra». Questa dichiarazione degli Stati Uniti è una dichiarazione che abbiamo fatta nostra al momento della deliberazione del Patto atlantico, e ci mette al sicuro da qualsiasi interpretazione del patto in senso offensivo o di avventura. Ad un certo punto l’onorevole Sanna Randaccio mi è parso invidiare il Giappone per il suo trattato. Le apparenze un po’ ingannano. È verissimo che giuridicamente parlando non è un trattato imposto. Da questo punto di vista il trattato rappresenta politicamente un correttivo del principio della resa senza condizioni, ed appare assai più aderente al trattato del nostro paese. Ma per una piena valutazione degli oneri addossati al Giappone non conviene fermarsi a questo primo aspetto, ma guardare a molte altre clausole il cui vero significato potrebbe sfuggire ad una prima visione. È vero che al Giappone viene riconosciuta la piena sovranità, ma si considerino le gravi mutilazioni territoriali imposte al Giappone stesso e le ripercussioni che dal punto di vista economico vengono da esse per il popolo giapponese e la prima impressione verrà modificata. I territori vengono ridotti da 180 mila miglia quadrate a 147 mila e le popolazioni da 195 milioni a 83 milioni. Infine non tutti gli obblighi imposti al Giappone risultano solo dalle clausole del trattato di pace. Bisogna risalire all’accordo contemporaneo stipulato tra Giappone e Stati Uniti che consente di mantenere truppe americane nel territorio giapponese, richiamandosi purtroppo l’esempio russo in Manciuria. Comunque la situazione è peggiore della nostra. Il senatore Sanna Randaccio ci ha chiesto anche chiarimenti in merito al comitato di Ottawa che dovrebbe studiare i lineamenti della Comunità atlantica, e al comitato dei dodici, il quale dovrebbe tentare di trovare la via d’accordo, la via giusta tra esigenze militari e necessità sociali ed economiche. Questi due comitati sono appena costituiti, l’onorevole Pella è presente in tutti e due i comitati e il comitato dei dodici ha appena iniziato i lavori: quindi non potrei che esprimere l’augurio che questi lavori vengano condotti a termine: senza dubbio rappresentano anche per il nostro paese un modo ed un foro per far sentire la nostra opinione e rappresentare i nostri interessi. Clausole economiche. Cerchiamo di ottenere la revisione anche di alcune clausole economiche. Certo nella prima discussione sul trattato abbiamo trovato molte resistenze sul titolo: «Difesa degli interessi dei terzi». Siccome la revisione viene fatta da ciascuno Stato in rapporto all’Italia, così non è facile eliminare quei certi articoli che riguardano tutti gli Stati contemporaneamente e che riguardano pretese o già soddisfatte o ormai in stato di esecuzione, in riferimento all’articolo 78, eccetera. Posso assicurare che, comunque, noi insisteremo sulle modifiche possibili riguardo anche a problemi economici tra cui vi è quello di fissare una scadenza per le esigenze dell’articolo 78, cui l’onorevole Sanna Randaccio ha fatto riferimento. Commesse, questione sulla quale l’onorevole Sanna Randaccio e molti altri oratori hanno chiesto chiarimenti: «a seguito dell’impegno di utilizzare al massimo le risorse disponibili, l’Italia riceverà importanti commesse che copriranno la nostra capacità produttiva inutilizzata» – qui leggo una specie di verbale steso tra i rappresentanti delle due parti non nel gergo dei ministri –. «Per gli aiuti militari il governo americano farà costruire in Italia, con pagamento in dollari, materiali di ogni sorta per quantitativi ingenti. Il ritmo potrà essere da 150 a 200 milioni di dollari all’anno e dipenderà in gran parte dall’estensione delle nostre aziende. Le commesse passeranno attraverso uffici pubblici e lo Stato disporrà dei dollari nell’interesse generale e le ditte riceveranno con la dovuta tempestività le lire corrispondenti e le materie prime necessarie secondo uno stanziamento interamente americano. Le ditte italiane riceveranno anche commesse in modo diretto. Stanno arrivando le prime commesse per macchine utensili, eccetera. Si tratta soprattutto di stimolare le nostre aziende ad affrontare la concorrenza con la presenza continua ed accorta sul mercato, con offerte di prodotti a prezzi adeguati». Devo avvertire anche che dall’estensione delle somme dipende la possibilità di applicare o di non applicare il trattato. Forniture dirette alle forze armate statunitensi. Trattative sono già da tempo in corso per le forniture per almeno circa 50 milioni di dollari. Si stanno definendo i particolari tecnici per la produzione. Sono conclusi i vari contratti per forniture di macchine utensili da parte di ditte italiane ad aziende statunitensi impegnate in programmi di produzione per il riarmo. Il complesso degli ordinativi finora passati ammonta a oltre 6 milioni di dollari e riguarda una quindicina di aziende del ramo. Si prevedono sviluppi rapidi a breve scadenza tenendo conto che il fabbisogno programmato dagli americani, per acquisti all’estero per attrezzature industriali e meccaniche utensili, è valutato a 3 miliardi e 700 milioni di dollari. Per quanto si riferisce alla questione delle am-lire il relativo ammontare delle am-lire emesse e che hanno definitivamente gravato sul bilancio italiano è di 85 miliardi e non di 860 miliardi. Questo è un dato di fatto della contabilità speciale della Banca d’Italia. Come si è arrivati ad una cifra dieci volte maggiore? Ci si è arrivati perché è stato usato un certo calcolo (io non ne faccio colpa a Togliatti, evidentemente egli ha trovato altre fonti), con un indice di svalutazione errato, calcolato sui prezzi in vigore in alta Italia senza tener conto della svalutazione avvenuta nell’Italia centro-meridionale all’epoca dell’emissione delle am-lire. Se si volesse seguire un simile criterio, bisognerebbe allora svalutare anche le cifre corrispondenti agli aiuti che abbiamo ricevuto. Comunque tale aliquota, ridotta al limite di 85 miliardi, non è servita a finanziare gli Stati Uniti, ma è stata destinata a coprire le spese in comune per la guerra di liberazione. Anzi gli Stati Uniti ci hanno, per alcune spese, dato un controvalore esatto per un totale di 40 miliardi, e qui mi riferisco anche alle cifre esposte dal senatore Guglielmone. L’onorevole Sanna Randaccio ha parlato di crediti verso la Germania. L’articolo 76 del trattato di pace ha stabilito la restituzione dei beni che erano stati asportati dal territorio italiano in Germania. D’altra parte però il punto 4 dell’articolo 77 ha imposto all’Italia la rinuncia a far valere i reclami contro la Germania per crediti italiani sorti durante la guerra. Peraltro, nell’imporre tale clausola, se ne è prevista la revisione poiché nello stesso paragrafo 4 si fa cenno ad eventuali provvedimenti in favore degli interessi italiani, ed il governo italiano conta di ritornare sulla questione al momento che riterrà più opportuno, evidentemente cioè in sede di firma del trattato con la Germania. Alcune considerazioni ora circa particolari problemi. Vorrei riassumere, a proposito di Trieste, brevissimamente, dichiarando naturalmente che ho seguito con la massima attenzione i suggerimenti e le idee da tutte le parti espressi circa le eventuali soluzioni del problema. Vorrei riassumere però quella che è fissata come linea di condotta di governo. Primo: niente compromesso né da parte nostra né da parte degli statunitensi. E tengo a sottolineare questo ultimo punto. Quindi non soltanto non è vero che c’è stato un accordo Tito- Harriman, ma nemmeno un accordo Tito-Allen o qualsiasi altro accordo fra jugoslavi e Stati Uniti. Secondo: l’impegno politico e morale alleato è confermato e ne fu ribadita la essenziale importanza nel quadro della comunità atlantica, il che è anche troppo chiaro e non occorre che io lo dica in forma negativa, poiché è evidente già in forma positiva. Questo è stato riconosciuto, ammesso e quindi è un punto fermo come linea di condotta. Terzo: intendiamo tenere aperta la via a scambi di idee con la Jugoslavia nello spirito degli ordini del giorno accolti dal governo alla Camera. Emigrazione. In tema di emigrazione rispondo ai senatori Sanna Randaccio, Galletto e Guglielmone. Ad Ottawa ed a Washington si è affermata la nuova concezione che l’emigrazione è un fatto di interesse internazionale che concerne non solo i paesi di immigrazione e di emigrazione, ma anche terzi paesi. Su questa base: primo, stanziamento da parte della Camera dei rappresentanti statunitensi di un primo fondo di 10 milioni di dollari per il trasporto degli emigrati; secondo, presentazione di un progetto al Congresso degli Stati Uniti per l’immigrazione di 50 mila italiani come primo passo di iniziative straordinarie. Confermo quanto dice l’onorevole Jacini; nemmeno io ho grandi speranze per gli Stati Uniti. Dirò, mi pare di non essere indiscreto, che il presidente Truman, nel primo colloquio che ho avuto con lui, mi ha detto chiaro e netto: «per me sono convintissimo che l’emigrazione italiana è utilissima perché ne ho avuta esperienza io stesso; aggiungo che farò il possibile. Richiamo però la vostra attenzione su qualcosa, che già è molto notoria, e cioè che molti interessi attraverso il Congresso si fanno valere in senso contrario». So che la proposta presentata recentemente è una proposta che è stata fatta nello spirito di questa dichiarazione. Aggiungo che se è vero che la conferenza internazionale di Napoli non ha concluso circa l’organo internazionale, è però vero, e lo so in forma precisa per le ultime notizie ricevute, che gli Stati Uniti non lasciano cadere la cosa, che si farà un altro tentativo più concreto per arrivare a questo organismo. Direi che abbiamo la parola di Truman su questo argomento e che ce ne varremo, insisteremo perché è la parola del presidente degli Stati Uniti. Terracini. Il prossimo anno non ci sarà più quel presidente. De Gasperi. Medio oriente. Parecchi senatori si sono occupati di problemi dell’Africa e del medio oriente tra cui i senatori Menghi , Franza, Terracini ed altri. Debbo dichiarare questo: all’Egitto come a tutti i paesi dell’oriente l’Italia è legata da una lunga tradizione di amicizia e di relazioni culturali, politiche e commerciali, mutuamente proficue. Tale amicizia si è venuta consolidando nel dopoguerra anche per l’atteggiamento che l’Italia ha assunto riguardo all’indipendenza di quel paese, per la cui evoluzione tante energie italiane sono state impiegate. L’Italia guarda con simpatia e con profonda comprensione all’Egitto in particolare, che svolge nel mondo arabo-islamico una funzione parallela a quella che l’Italia svolge nel mondo cristiano, e ci sentiamo legati ad esso per una comunanza di civiltà e di interessi mediterranei. Non spetta in questo momento all’Italia, che non figura tra le Potenze che hanno compiuto in questi giorni il noto passo presso il Cairo, di esprimere un giudizio su una questione così delicata e che tocca il sentimento del popolo egiziano. L’Italia ha avuto più volte l’occasione di far presente in sede internazionale (direi che l’ho fatto anche ultimamente ad Ottawa) l’opportunità di non sottovalutare questi movimenti, queste rivoluzioni che agitano i giovani popoli dell’oriente, né la convenienza di partecipare su un piano di parità e di fiduciosa collaborazione alla difesa del comune patrimonio civile. È nostra intima convinzione che una tale collaborazione è possibile e tanto più raggiungibile quanto più il convincimento della comunanza di interessi prenderà il sopravvento su considerazioni contingenti. L’Italia segue da vicino gli sviluppi e vigila per la tutela degli interessi italiani; essa sarà felice se l’opportunità potrà presentarsi per aiutare a risolvere le difficoltà e conciliare le giuste aspirazioni di questi popoli, con la necessità di difendere la comune civiltà mediterranea. La vertenza tra il governo persiano e l’Anglo-Iranian Oil Company conseguente alla decisione di nazionalizzare le industrie petrolifere dell’Iran è stata seguita con particolare attenzione dal governo italiano. L’Italia intrattiene infatti con l’Iran i più cordiali rapporti di amicizia e non può non nutrire simpatie per le aspirazioni dei popoli dell’oriente a migliorare le proprie condizioni di vita. All’inizio della vertenza stessa, l’AGIP, accedendo ad una richiesta persiana, inviava a Teheran alcuni tecnici allo scopo di fornire alla commissione dei petroli iraniana tutti i possibili chiarimenti circa l’organizzazione delle industrie petrolifere in Italia e circa i modi di collaborazione da noi in atto fra le industrie nazionali e le imprese straniere. È noto come, malgrado l’intervento americano, non sia stato possibile ottenere una soluzione amichevole della vertenza che è attualmente sottoposta al Consiglio di sicurezza. È augurabile che si possa ben presto trovare una soluzione che soddisfi entrambe le parti. Quanto alle forniture di petrolio, esse, in base agli accordi esistenti tra le compagnie internazionali di distribuzione e le nostre società, continuano a pervenire al nostro mercato per mezzo degli abituali fornitori, tanto che non sono prevedibili deficienze in tale delicato settore della nostra economia. Con ciò mi pare di avere toccato la maggior parte dei problemi che sono stati sollevati. Ho ancora una parola da dire, e questa è la conclusiva, all’onorevole Gonzales. All’onorevole Gonzales dirò che condivido le sue due speranze, non solo le condivido ma intendo lavorare energicamente per il loro avveramento, lavorare con tenacia e lealtà nel Patto atlantico, nella comunità, perché diventi baluardo difensivo e costruttivo di pace, conciliando la misura del riarmo con le necessità sociali e intervenendo entro la comunità. E questo intervento che può fare l’Italia è ben più efficace che la parola di un comizio ogni volta che si avvertissero pericoli di sfasamento, di involuzione o di pessimismo catastrofico. A tale scopo agiremo per l’unione d’Europa, elemento di difesa e di equilibrio, di democrazia e di pace. Questa è la via per scongiurare il conflitto e per assicurate la pace. Volete voi che la pressione dell’investimento nella produzione di guerra non eserciti, non arrivi a quel risultato cui accennava l’onorevole Negarville, cioè di cercare assolutamente l’impiego, l’uso di guerra? Se volete questo dovete dare all’America, che altro non chiede, la sensazione che l’Europa libera, democratica, ha la forza di difendersi da sé caso mai un attacco avvenisse, ed allora voi avrete la gratitudine degli americani che se ne andranno volentieri, perché non hanno nessuna idea, nessun proposito di piantarsi in Europa. Troppo largo è il mondo e, caso mai, hanno bene altri campi dove esercitarsi. (Commenti dalla sinistra). Esiste, è vero, un altro foro internazionale chiamato ad intervenire e garantire la pace oltre la comunità atlantica. Noi siamo disposti, saremo disposti ad utilizzarlo pienamente appoggiando o prendendo iniziative di accordi distensivi e conciliativi. Questo foro internazionale è l’ONU, e le Nazioni Unite si raduneranno prossimamente a Parigi. In vista di tale riunione, i tre ministri, a Washington, nel loro comunicato finale affermano: «i tre ministri, a nome dei rispettivi governi e popoli, riaffermano la loro fedeltà al principio contenuto nello statuto dell’ONU, secondo cui le divergenze internazionali debbono essere risolte con procedimenti pacifici e non con la forza o la minaccia della forza. Esprimono pertanto la speranza che l’imminente riunione dell’Assemblea generale delle Nazioni Unite a Parigi fornirà una concreta occasione di contatti e di scambi di vedute di cui i tre ministri degli Esteri sono pienamente disposti, dal canto loro, ad avvalersi». L’Italia aderisce di tutto cuore a questi propositi, a questo spirito di pace ed invoca solo il suo diritto per potervi partecipare con la piena forza e con l’autorità della sua tradizione e delle sue forze morali. (Vivissimi, prolungati applausi dal centro e dalla destra). 