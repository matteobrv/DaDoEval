Politica Il primo ministro ha espresso l’opinione che i tre partiti minori si stanno allineando sulla riforma della legge elettorale. Pensa che ci sarà una dura lotta in parlamento quando il nuovo progetto sarà presentato e sta cercando una formula che comporti il meno possibile in termini di emendamento della legge vigente. Se ciò potesse essere fatto in pochi brevi paragrafi sarebbe molto più facile da gestire rispetto alla presentazione di una legge interamente nuova. Alla mia domanda riguardo alle prospettive di un governo di coalizione, il primo ministro ha risposto che crede non sia possibile formare un governo di coalizione (quattro partiti) prima delle elezioni. Se si potesse raggiungere in quattro o cinque giorni di negoziato sarebbe praticabile, ma una discussione tirata in lungo sarebbe pericolosa. Dato che non crede che un governo di coalizione possa essere formato velocemente, la soluzione pratica e saggia è formare un raggruppamento o un’alleanza di quattro partiti collegati, come nelle elezioni amministrative, dando un premio di maggioranza dei seggi. È apparso fiducioso del fatto di poter raggiungere tale alleanza e ritiene che la riforma della legge elettorale lungo le linee indicate sia essenziale. In un sistema proporzionale la paralisi resta possibile perché se le estreme a destra e a sinistra ottengono la maggioranza, ciò nonostante, non sarebbero capaci di funzionare come governo. […] Ha detto che Romita è ansioso di partecipare al governo, ma che gli ha comunicato che dovrà fare penitenza per essere rimasto con Nenni per più di due anni. Fra parentesi, ha riferito che Nenni ha detto all’ambasciatore italiano a Mosca di aver detto a Stalin che l’Italia dovrebbe occupare una posizione neutrale fra est e ovest. Quando Stalin gli ha chiesto come proponeva di ottenere questo, Nenni ha replicato «con patti di non-aggressione con la Russia e gli Stati Uniti». Stalin ha risposto «questa non è una posizione degna di una grande nazione». Il primo ministro mi ha riferito che dopo due settimane di riposo assoluto dopo l’arrivo a Sella, ha avuto molti incontri con i membri dei quattro partiti di centro. Ho avuto la netta impressione che egli abbia ora deciso definitivamente sul corso da tenere, cioè ottenere l’accordo dei quattro partiti sulla riforma elettorale che preveda la possibilità di liste collegate e un premio di maggioranza, e sulla formazione di un governo di coalizione dopo le elezioni (escludendo la probabilità di formarne uno prima). Sembra fiducioso di poter realizzare questo programma. Il primo ministro ha affermato di aver ricevuto aperture da parte dei monarchici che vogliono allearsi con la DC, ma che le ha rifiutate. Ha detto loro che una monarchia, pur potendo essere democratica, ora in Italia è incostituzionale e che un plebiscito sarebbe impensabile allo stato attuale delle cose in Italia e nel mondo. Tuttavia non ha escluso la possibilità di sostegno di singoli esponenti monarchici. Ha detto che il principe Alliata e altri del ramo siciliano del partito stanno per incontrarlo per parlare di un’alleanza. Gli ha proposto di dire loro che sarebbe impossibile come partito monarchico, ma che individualmente potevano sostenere lui e la coalizione. Nel sottolineare ancora la necessità di una coalizione di centro il primo ministro ha detto che alcuni nella DC ritengono che il partito debba essere più strettamente alleato con la Chiesa. «Ma» ha detto «questo è impossible. Nella vita morale del paese la Chiesa può occupare un ruolo guida, ma non nella politica. Può dire che approva un partito, ma non più di questo. Troppo forte è l’opposizione di una troppo ampia parte della popolazione a un ruolo della Chiesa in politica per permetterle di avere un ruolo maggiore di questo». Trieste Il primo ministro ha poi chiesto se avevamo ricevuto alcuna risposta da Tito. Gli ho detto di no. Ha espresso amarezza e di nuovo enfatizzato la desiderabilità di una soluzione soddisfacente prima delle elezioni e prima di tentare la ratifica del trattato CED. Ho detto che ritenevo che il non aver finora ricevuto risposta da Tito potrebbe non essere considerato sfavorevolmente, poiché la nostra proposta non è stata rifiutata e potevamo ritenere che le fosse data attenta considerazione. Il primo ministro ha detto di aver pensato a come aggirare le divergenze che potrebbero sorgere su una linea etnica. Pensa anche non ci possano essere differenze sulla maggior parte della linea, ma che divergenze potrebbero insorgere in casi specifici e si chiede se questi non possano essere risolti con un plebiscito. Dice che intende solo un plebiscito locale, relativo alla specifica città o comunità in discussione; un plebiscito per l’intera area non sarebbe possibile per l’insormontabile difficoltà di mettersi d’accordo sulle condizioni. D’altro canto l’accordo sul plebiscito a livello di comunità, qualora fosse necessario, potrebbe non essere troppo difficoltoso e potrebbe eliminare controversie protratte o lo stallo nei negoziati. Dice che ha pensato di suggerire questa procedura a Eden se lo vedrà a Strasburgo, prima che parta per la Jugoslavia. Disoccupazione e investimenti […] Il primo ministro ha affermato di concordare pienamente con questo punto di vista . Ha detto che anche Pella è d’accordo; (il primo ministro) temeva però che il fatto che denaro non sia speso rapidamente quanto sarebbe necessario sia da ascrivere al macchinoso funzionamento della burocrazia. Ha detto che non appena Pella tornerà dalla conferenza del Fondo monetario internazionale riaffronterà la questione con lui e tornerà a sottolineare la necessità di tagliare la burocrazia e accelerare l’intero programma. Il primo ministro ha fatto riferimento al colloquio che Draper , Kenney ed io abbiamo avuto con il sottosegretario Dominedò sul problema dell’emigrazione. Come già prima, ha detto che questa è questione della massima importanza. Ho replicato che l’ambasciatore Draper aveva inviato un messaggio al mio governo sottolineando i nostri suggerimenti su come affrontare il problema e che avevamo ottenuto una reazione preliminare favorevole da Washington. Comunismo […] Il primo ministro ha risposto che andrà il più avanti possibile per le vie legali, ma che non vuole intraprendere azioni che è certo in partenza non potrebbero essere sostenute in tribunale. Entro tali limiti farà tutto ciò che gli sarà possibile e ci ha chiesto se avessimo dei suggerimenti specifici. Ha detto di aver scritto al ministro delle Finanze Vanoni dandogli istruzioni per rimuovere le organizzazioni comuniste dal demanio. Ha detto che tornerà sulla cosa al ritorno dalle vacanze. […] Il primo ministro ha risposto che qui e in molti altri casi la difficoltà è che le organizzazioni comuniste possiedono la proprietà legalmente e che dubitava che un tribunale avrebbe autorizzato l’evizione. Ha detto che [Togliatti], quando era ministro delle Finanze, fece i contratti e la maggior parte di questi fu fatta per periodi di otto-dieci anni. Di conseguenza, valevano ancora un anno. Ha detto che avrebbe approfondito ancora la questione ma che riteneva che questa particolare situazione avrebbe posto delle difficoltà; non vuole prendere iniziative che potrebbero rivoltarsi contro. Ha detto che sono stati fatti errori nel primo periodo dopo la fine della guerra, forse da entrambi, in questa questione di cedere proprietà alle organizzazioni comuniste. […] Il primo ministro mi ha chiesto se ho suggerimenti per evitarlo . Ha dichiarato che ci sarebbero gravi lamentele da parte dell’industria, ad esempio quella tessile, se nell’attuale condizione di depressione impedissimo loro di commerciare con l’oriente, fintantoché gli affari non riguardassero materiali strategici, cosa che il governo proibisce. Ho risposto che l’unica strada praticabile per evitare tali abusi mi sembrava essere trasformare il commercio con paesi oltrecortina in un monopolio di stato. Il primo ministro ha detto che non sa se questo possa essere fatto legalmente e che propendeva a pensare che no… Il primo ministro ha detto che avrebbe affrontato la cosa al suo rientro, ma che sarebbe stato necessario che il Parlamento approvasse una legge che autorizzi quanto proposto. Ha detto di essere ansioso come ogni altro di tagliare questa fonte di reddito per il Pc se trovasse un modo per farlo. È sicuro di avere l’appoggio attivo del ministro La Malfa (commercio estero) che, ha detto, è fortemente anticomunista. Ha poi ripetuto di essere lieto di ricevere suggerimenti su azioni che consideriamo desiderabili. […] 