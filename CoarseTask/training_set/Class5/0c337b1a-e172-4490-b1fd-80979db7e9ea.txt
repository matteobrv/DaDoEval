Cari amici, vi ringrazio di cuore e vi esprimo tutta la mia gratitudine, per il caloroso omaggio tributatomi,nel quale ravviso l’impegno di tutti per una non formale ma sostanziale e combattiva unità del partito. Sicuro di interpretare il pensiero dei democratici cristiani di tutta Italia, ringrazio la Direzione uscente e, soprattutto, il segretario politico Cappi per l’appassionata e proficua opera svolta, che merita apprezzamento ed elogio. Mi auguro che il Consiglio nazionale nel prendere le sue deliberazioni e nello scegliere i nuovi dirigenti sappia raccogliersi nella considerazione dei compiti nei quali il partito è impegnato al servizio del paese. Riconfermando le dichiarazioni fatte al Congresso di Venezia , ripeto che esigenza fondamentale è quella di stabilire la direttiva politica non solo per e nel partito ma nel governo e nel paese. Il governo deve essere considerato come un comitato al quale la maggioranza parlamentare, con la sua fiducia, affida il potere esecutivo. Il partito, da parte sua, pur esercitando un’azione di critica costruttiva e di stimolo nei confronti del governo, ha il dovere di sostenerlo fino a quando è mantenuta la fiducia per gli uomini che in esso lo rappresentano. La base della democrazia sta appunto in questo rapporto di fiducia. [Seguono le elezioni del nuovo segretario politico ; il presidente del Consiglio riprende nuovamente la parola nella seduta pomeridiana del 20 giugno 1949]. Riferisce sulle conversazioni di stamani. Prospettive nel da farsi, svoltesi in un’atmosfera di molta serietà. Ha constatato l’accordo in questo senso: 1)Esecutivo Direzione: deve essere efficiente per la direttiva e l’organizzazione, quindi omogeneità e impegno che nessun membro dell’esecutivo intenda rappresentare alcuna tendenza organizzata. 2)C’è stata una dichiarazione importante di Dossetti, il quale ha detto che la questione delle tendenze organizzate non poteva essere affrontata oggi di fronte a dichiarazioni che hanno cercato di [qualificare] la sua attività come organizzatrice di tendenza. Ha confermato che in lui non c’è stata alcuna intenzione in proposito. Comunque Dossetti ha detto di non voler discutere la questione sotto la pressione della procedura elettorale. Ha chiesto che nella scelta si tenga conto delle correnti. De Gasperi ha apprezzato la buona volontà di Dossetti di superare se non oggi domani la questione delle tendenze. Dossetti ha promesso la massima collaborazione aggiungendo che nulla sarà fatto ai suoi tecnici contro l’unità del partito. De Gasperi ritiene che così stando le cose, occorre procedere alle elezioni della Direzione. […] È d’accordo sulla necessità di studiare la questione delle tendenze. Ma Dossetti ha chiesto che non si precipiti e che non si metta il problema in rapporto con le elezioni odierne. 