Comunica che questa è l’ultima seduta del Consiglio dei ministri. Ringrazia tutti i colleghi per il lavoro svolto di cui il governo è orgoglioso. Non si può davvero parlare di immobilismo. Augura che il lavoro di ricostruzione sociale venga continuato. Accenna all’incontro di Parigi ed alla visita a Londra. Non verrà ovviamente preso alcun impegno. L’incontro ha solo scopo informativo. È necessario prima del convegno delle Bermuda riunirsi per riaffermare la volontà di pace nell’unità delle forze democratiche. L’Inghilterra e l’America devono essere d’accordo, se non si vuole la vittoria del totalitarismo. Le piccole nazioni vanno sentite. Il concetto delle zone d’influenza dei 4 grandi è del tutto superato. Churchill sbaglia soffermandovisi. Ringrazia per l’attività svolta da tutti i ministri durante la campagna elettorale ed in particolare il ministro dell’Interno. Si decide che il primo giorno verranno presentati i disegni sull’esercizio provvisorio e sulla corresponsione di metà della 13ª mensilità. 