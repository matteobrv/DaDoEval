Prego comunicare marchese Cavalletti quanto segue: «Per quanto concerne la durata del trattato siamo d’accordo per 50 anni senza riserve. Siamo contrari alle riserve degli Olandesi che mirano a legare la scadenza del Patto CED con quella del Patto atlantico in quanto il CED non si prefigge solamente scopi militari ma anche e soprattutto scopi politici che abbiamo enunciato chiaramente e fermamente. Comunque consideriamo irrevocabile ed immutabile per 50 anni il comune impegno alla fusione delle forze contenuto nel trattato; mentre riconfermiamo il carattere della provvisorietà delle istituzioni (particolarmente nell’Assemblea, la quale dovrà essere trasformata su una base veramente democratica) ed il comune impegno nella revisione del trattato per dare effetto agli scopi federalisti contenuti in esso. Si prega la S.V. di fare quanto sopra oggetto di comunicazione formale mediante un documento per gli atti della Conferenza quando notificherà la nostra accettazione per la durata di 50 anni». 