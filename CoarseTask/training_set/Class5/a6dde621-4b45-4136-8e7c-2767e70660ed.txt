Precisa che la questione dell’esercito europeo non ha assunto una formulazione, da porre il governo italiano di fronte ad una responsabilità di scelta immediata. La proposta dell’esercito europeo accanto agli eserciti nazionali è venuta fuori in seguito al problema dell’inserimento germanico, che i francesi non vogliono. Sforza ha aderito ad una proposta generica, così, in linea di massima; ed ha sentito l’opportunità dell’adesione in vista di strappare all’America la difesa dell’Elba, che copre le nostre frontiere fino a Trieste e ci garantisce dall’invasione. L’obiezione che la Germania [è] così riarmata, cade di fronte alla fatalità dell’inevitabile risorgere di un esercito nazionale di difesa. Sul come l’Italia debba aderire è del parere che non possiamo ancora impegnarci in formule precise. La formulazione organizzativa dell’esercito europeo è stata demandata alla prossima riunione dei dodici ministri degli Esteri, in ordine alla distinzione fra tempo di pace e tempo di guerra ed ai problemi di metodo e di attribuzione. Rimane, comunque, che in caso di guerra le nazioni occidentali non potranno fare a meno di un Comando centrale, sia pure integrato dai vari rappresentanti alleati. Circa la questione costituzionale italiana, si può dire che la nostra Costituzione non verrà lesa, in quanto l’art. 5 del P.[atto] A.[tlantico] consente ai firmatari di decidere o meno l’intervento in caso di dichiarazione di guerra ad un alleato e fa riserva, per la sua applicazione, del rispetto delle forme costituzionali di ciascuno Stato. Gli stessi americani sono gelosi della loro Costituzione. In caso di attacco e di aggressione, cade ogni riserva costituzionale perché… «si salvi chi può», a prescindere se ci sarà tempo o meno di convocare le Camere per decidere. Se la guerra generale scoppia, in pratica il problema della dislocazione delle nostre truppe cade naturalmente. E del resto c’è la contropartita dell’aiuto immediato degli alleati in caso di aggressione all’Italia. Conclude ribadendo che la questione non è maturata in modo da poter dire una parola definitiva e che la situazione è tale che noi, anche nel nostro interesse, dobbiamo sostenere il tentativo americano di arrivare all’esercito europeo. Circa la proposta Gronchi di dividere il dibattito, osserva che la Direzione è piuttosto contraria perché la relazione Gonella è comprensiva e del problema politico e di quello amministrativo. 