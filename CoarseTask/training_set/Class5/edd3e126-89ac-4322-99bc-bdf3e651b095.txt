Le cose vanno bene. Non si poteva non immaginare che una così grande scossa come quella della svalutazione della sterlina potesse avere qualche riflesso e non provocare qualche ondulazione. La verità è che c’è un rapporto di fiducia con il mercato al quale hanno corrisposto i fatti. Abbiamo lasciato libero il mercato che ha dimostrato una grande solidità. L’on. De Gasperi ha quindi rilevato che la quotazione ufficiale del dollaro non ha superato ieri nelle sue oscillazioni la punta massima di 619 ed ha espresso la convinzione che tali oscillazioni potranno avere un movimento ondulatorio, ma rimarranno contenute nei limiti della quota 650. Non è detto d’altra parte che lo stesso movimento ondulatorio possa essere sempre in aumento. La nostra situazione è differente da quella inglese perché noi non abbiamo fatto mai una dichiarazione di parità al Fondo monetario, ma abbiamo lasciato che essa si sviluppasse secondo le sue esigenze. Il presidente del Consiglio ha poi confermato la sua convinzione che la svalutazione della sterlina non avrà conseguenze apprezzabili sul mercato interno soprattutto in considerazione della modesta reazione registrata, reazione che ha indirettamente confermato la stabilità della lira. Io ero preparato a sbalzi anche più alti che per fortuna non si sono verificati. La svalutazione della sterlina è stata superiore a qualunque previsione. Qualcuno avrebbe potuto considerarla a carattere di dumping . 