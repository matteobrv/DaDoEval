Il presidente ha iniziato rivolgendo il suo saluto al Governo canadese [ringraziandolo] per l’ospitalità offerta ed esprimendo la sua fiducia che i lavori del Consiglio Atlantico risulteranno proficui per la causa della pace e per una più stretta intesa tra le democrazie. Egli ha altresì detto di confidare che i problemi di interesse italiano troveranno una soluzione nella solidarietà che lega i Paesi del Patto Atlantico. L’attenzione dei giornalisti si è rivolta particolarmente ai problemi più specificamente italiani e rispondendo alle loro domande De Gasperi ha confermato che la revisione del trattato di pace si pone come atto di giustizia inderogabile. Essa deve svolgersi in primo luogo con una dichiarazione generale che ponga fine alla discriminazione operata nei confronti dell’Italia e che abolisca lo spirito del trattato; in secondo luogo attraverso la discussione delle singole clausole del trattato stesso. Il presidente ha detto di aver parlato del problema nel suo intervento di stamane al Consiglio Atlantico ed ha aggiunto che subito dopo Schuman ha dichiarato che a Washington è stato deciso in linea di principio da parte dei tre grandi in favore della revisione ed ha espresso la speranza che tutti gli altri membri del Patto Atlantico diano il loro appoggio all’iniziativa. L’ammissione dell’Italia all’ONU è uno dei principi della revisione, ha detto De Gasperi, non soltanto perché esisteva un impegno specifico al riguardo ma anche come riconoscimento dell’opera democratica svolta dall’Italia. Il presidente del Consiglio italiano ha espresso la fiducia che si potrà superare la opposizione sovietica sulla questione dell’ammissione dell’Italia all’ONU. Riguardo al problema di Trieste De Gasperi ha ribadito che l’Italia desidera risolvere il problema secondo i principi di giustizia e ha affermato che qualsiasi trattativa deve avvenire sulla base della dichiarazione tripartita del 20 marzo 1948. Rispondendo ad un’altra domanda egli ha altresì smentito l’esistenza di qualsiasi connessione tra la revisione del trattato e la questione del Territorio libero di Trieste. A proposito dell’emigrazione ha detto di aver parlato a lungo della questione nel colloquio da lui avuto sabato sera col primo ministro canadese. Il problema si collega con quello generale della situazione economica italiana. Egli ha soggiunto che anche a questo riguardo si potrà far molto se si avrà una effettiva consapevole collaborazione. Il presidente De Gasperi ha così concluso: «Occorre avere coraggio e sentirsi una piccola nazione per diventare una grande nazione e intendo per grande soprattutto l’aspetto morale della nostra civiltà. Questa è la nostra dottrina fondamentale. Difendiamo dovunque e comunque il nostro diritto alla giustizia. Siamo una democrazia giovane in continuo sviluppo: dalle rovine della guerra abbiamo tratto tutte le nostre energie per la ricostruzione. Abbiamo percorso un buon cammino, ma ancora resta da fare». 