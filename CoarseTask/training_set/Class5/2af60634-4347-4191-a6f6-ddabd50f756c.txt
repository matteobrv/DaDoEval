Caro Taviani , è stato da me oggi il Prof. Ernesto Rossi (raccomandato da Einaudi ) per ottenere il mio personale appoggio e il mio intervento presso il Partito democratico cristiano affinché venga accolta l’iniziativa dell’Unione Europea dei Federalisti rispettivamente della sua Sezione Italiana Movimento Federalista Europeo di organizzare una campagna in favore di un patto federale fra gli Stati d’Europa. Tale campagna consisterebbe soprattutto in una petizione popolare che avrà il contenuto e la forma degli allegati. Ho risposto che personalmente riconosco l’importanza politica del Movimento, che sarei lieto di poter contribuire, pur restando estraneo come Governo, alla riuscita della petizione e che avrei trasmesso la proposta al Partito e in modo particolare anche all’on. Cappi . Ti prego vivamente di considerare la cosa e di dedicarvi il tuo efficace interessamento. Ritengo che la cosa non venga pubblicata prima che non lo si faccia ufficialmente. Cordialmente […] Caro Cappi, invio contemporaneamente al segretario del Partito il promemoria dei Federalisti per una petizione in favore degli Stati Uniti d’Europa; ne potrai leggere il testo se già non lo conosci presso Taviani. Io per principio sono favorevole alla cosa, riservata naturalmente sempre la posizione ufficiale del Governo. Mi pare che convenga contribuire alla riuscita della petizione, con tutte le garanzie del caso. Penso che anche tu sarai di questo parere. Cordialmente […] Caro Veronese , il Prof. Rossi dell’Unione Federalista Europea mi ha presentato un promemoria e un abbozzo di petizione che ti trasmetto in copia. Egli mi ha anche pregato di interessare a tale argomento l’Azione Cattolica. Personalmente considero l’iniziativa, se effettuabile, come molto importante e degna di essere appoggiata. Interesso in tal senso anche il Partito, ma mi pare che sarebbe importante in quella forma e in quella misura che sarà ritenuto opportuno che anche l’Azione Cattolica dia il suo appoggio all’iniziativa; ne potrai eventualmente far parlare anche a Taviani. Cordialmente 