Sulla conversazione che ebbi il 23 c.m. a Palazzo Chigi col presidente del Consiglio io non feci né direttamente né indirettamente comunicazione alcuna alla stampa e l’on. Pella passò all’ANSA la brevissima dichiarazione interlocutoria che tutti conoscono . Ciò nonostante i giornali sono pieni di congetture, di cosiddette indiscrezioni e di immaginarie o tendenziose ricostruzioni del colloquio. Ed ecco che sulla fede di tali presunte informazioni la stampa di estrema sinistra scatena contro la Dc e personalmente contro di me una tempesta d’invettive e di menzogne. Il Paese proclama su quattro colonne che De Gasperi avrebbe imposto a Pella il «Diktat della Direzione», e che Pella l’avrebbe accolto con «supina acquiescenza» . L’Avanti! parla «di termini addirittura scandalosi del gioco personale del segretario della Dc» il quale «avrebbe proposto a Pella di servire da testa di turco per le proprie mire», infine l’Unità introduce un bilioso articolo di O.[ttavio] Pastore coll’apostrofe: «possibile che l’on. De Gasperi non senta l’onda sdegnata e sprezzante che nel paese gli si leva contro?». E mi accusa di non aver «smesso un minuto dal porre tutti i bastoni possibili nelle ruote del governo, seminando la confusione, accrescendo il disordine in Parlamento, impedendo accordi» ecc. ecc . Inutile dire che anche l’estrema destra (Secolo) inserisce nel coro la sua voce chioccia. Mi guarderò bene dal polemizzare contro tanta malafede o di entrare nel merito delle conversazioni in corso. Ma forse non è superfluo ch’io segnali agli amici la persistenza e la perfidia di questo tentativo di dividere gli uomini della Dc, di aizzarli l’uno contro l’altro, di presentare il partito come una cricca che va all’assalto del governo, e il governo, pur composto prevalentemente di Dc, come estraneo e ostile al partito. La verità sta nei fatti: 1)i nostri gruppi parlamentari hanno sempre accolte le proposte fatte o raccomandate dal governo e hanno sempre votato per il governo, quando si trattava di esprimergli la fiducia. Anche la Direzione del partito nella sfera della sua competenza, o, quando venne chiamata in causa, confermò costantemente e unanimemente tale direttiva. 2)Né Direzione né gruppi parlamentari hanno preso l’iniziativa di proporre modificazioni nella composizione del gabinetto. Abbiamo soltanto riaffermata la necessità che, nella presente delicata situazione parlamentare e politica fra governo e partito, regni il più cordiale spirito di mutua collaborazione e fiducia. È vero che tale fiducioso rapporto di collaborazione fra il gabinetto e il partito della maggioranza relativa dovrebbe essere doveroso e ovvio sempre; ma l’abbiamo dovuto accentuare, più particolarmente nella ultima risoluzione della Direzione , onde porre termine a una insidiosa ed equivoca campagna di stampa. Sventuratamente tale campagna pare non s’acqueti. È da prevedere che gli attacchi e le insidie continueranno. Ebbene gli amici devono sapere che siamo tranquilli e sereni, che non abbiamo altra ambizione che quella di irrobustire e di mantenere unito e vigilante il partito. E gli uomini di buona fede che non militano nelle nostre file, ma sono preoccupati delle sorti della democrazia e del paese, riconosceranno che questa fu anche la preoccupazione suprema nostra, nei lunghi anni del nostro pubblico servizio e prendano atto che oggi ancora essa sovrasta ogni personale considerazione. 