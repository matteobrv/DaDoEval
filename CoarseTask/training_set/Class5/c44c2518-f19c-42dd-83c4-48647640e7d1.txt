Nell’agosto 1945, alla vigilia del primo incontro di Londra per la preparazione del trattato di pace con l’Italia, mi sentii obbligato a inviare al suo predecessore un caloroso appello affinché, nell’elaborazione del trattato, le potenze non perdessero di vista le necessità politiche e morali che ci apparivano essenziali per assicurare al popolo italiano una pace fondata sulla giustizia, una pace che non potesse essere considerata una punizione per gli errori passati ma un solido fondamento per un futuro migliore per tutta l’Europa. Sfortunatamente, nonostante gli amichevoli e strenui sforzi del governo degli Stati Uniti, il trattato di pace – firmato a Parigi il 10 febbraio 1947 – non ha risparmiato all’Italia pesanti sacrifici, economici e territoriali, e umiliazioni che hanno profondamente amareggiato il popolo italiano. Il mio governo, superando serie opposizioni in tutto il paese e all’interno del mio stesso partito, non esitò tuttavia ad assumersi la responsabilità di proporre all’Assemblea Costituente la ratifica del trattato, poi ottenuta. Come il ministro degli esteri Sforza , ero convinto allora, e lo sono ancora, che la ratifica italiana fosse necessaria non solo nell’interesse del nostro paese, e al fine di assicurare il ritorno dell’Italia nella comunità delle nazioni libere, come giustamente voi telegrafaste allora, ma anche avendo in mente gli obiettivi di cooperazione generale che tutti i paesi europei devono perseguire al fine di costruire un mondo migliore. Da allora è stato ottenuto molto dall’Italia in quella direzione, in piena e leale collaborazione con le potenze occidentali. In questo momento, tuttavia, devo sinceramente confessare che sono profondamente preoccupato per le conseguenze che una soluzione della questione coloniale che causi al popolo italiano una nuova umiliazione potrebbe avere qui sulla pubblica opinione, specialmente se tale soluzione ci fosse imposta da quelle nazioni occidentali con cui l’Italia è tanto desiderosa di collaborare. Come lei ben sa, signor Segretario di Stato, la questione coloniale è l’unica che il trattato di pace ha lasciato aperta invece di decidere contro di noi; e con il trascorrere del tempo, e in seguito alle ricorrenti manifestazioni di solidarietà che abbiamo offerto all’occidente, qui appare più che giustificato sperare che non sia così difficile risolvere il problema, con l’aiuto dei paesi amici, in una maniera ragionevole che si accordi con le legittime speranze italiane e segua quei principi di solidarietà che dovrebbero legare il mondo occidentale. È una questione profondamente sentita dal popolo italiano, senza distinzione di partito o di classe, e come tale è divenuta una questione che implica la responsabilità del mio governo verso il paese. Se non sottolineassi le conseguenze che una soluzione sfavorevole della questione avrebbe sotto questo aspetto, verrei meno al mio dovere di assoluta franchezza verso il governo americano a cui siamo e vogliamo rimanere legati con i più saldi legami. Non è necessario rassicurarla, signor Segretario di Stato, che anche in campo coloniale l’Italia propone di aderire di tutto cuore ai principi enunciati nella Carta delle Nazioni Unite. L’Italia, quindi, è fermamente decisa, una volta consentitole di tornare in Africa, a mettersi immediatamente al lavoro per l’indipendenza di quelle terre il cui progresso, dopo tutto, è stato opera nostra. 