L’artigianato non ha avuto dinanzi alla pubblica opinione una eco, in quanto la sua voce è stata soffocata dalle grida delle masse; e la forza collettiva ottiene un interessamento sproporzionato alla propria reale efficacia. L’artigianato in tale situazione è stato parzialmente misconosciuto. Questa non è una scusa, ma è una constatazione. Da parte mia, appena ho saputo che vi era una assemblea nazionale nella quale l’artigianato di tutte le province italiane era rappresentato, sono venuto qui a sentire e a dirvi che sono con voi, perché i poteri pubblici rivolgano la loro attenzione anche alla vostra categoria. Perché è necessario soprattutto organizzarci ed il ceto artigianale può fare molto anche in questo campo, perchè in democrazia la organizzazione è la base, è la forza, è la possibilità di farsi valere. L’artigianato potrà contribuire in primo piano alla rinascita non solo del lavoro collettivo ma anche dello sviluppo della personalità e della attività creativa ed artistica. La forza e l’ampiezza del problema artigiano sarà studiata dai ministri tecnici e sarà considerata soprattutto dal ministro delle Finanze. Uno dei problemi che si presentano fondamentalmente è quello dell’apprendistato, che deve assicurare la continuità della bottega e del lavoro e sono lieto che sia stato presentato alla Camera da miei amici di vari gruppi parlamentari un progetto di legge per regolarlo. In sostanza vi ripeto che nonostante i molti problemi che devo affrontare quotidianamente quello dell’artigianato e del suo sviluppo mi sta particolarmente a cuore. L’artigianato è la vera attività di arte e di pace e deve contribuire allo sviluppo del turismo che ha grandi possibilità e che assicura gli sbocchi per la vostra produzione. Mi auguro che questa vostra assemblea sia una dimostrazione di forza e di intelligenza e che presto si possano vedere i frutti del vostro lavoro. 