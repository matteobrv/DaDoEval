In apertura rivolge a nome personale e della Direzione centrale del partito per la quale fa parte auguri e felicitazioni all’on. Foresi. [Il vicesegretario politico Spataro introduce il tema della riforma elettorale per la Camera dei deputati, e propone il suo esame per dare una direttiva ai gruppi parlamentari; Cesare Dall’Oglio sottolinea invece, «quale esperto», che si tratta «di una questione politica nei rapporti con i partiti minori in dipendenza dell’accordo intervenuto prima della formazione del governo»]. Allora non si può ancora decidere una via. È il governo che deve prendere una risoluzione. [L’on. Rumor interroga quindi la Direzione se convenga «abrogare semplicemente la legge e lasciare in piedi quella del 1948» oppure «apprestare una modifica generale della legge»]. Tutto dipende dalla posizione del governo! È inutile girare intorno all’allargamento senza prima sapere cosa pensa di fare il governo. [L’on. Russo comunque «in sede di trattative cosa pensa il partito si debba sostenere»]. Qui non c’è l’alternativa per prendere una decisione. Dobbiamo prima conoscere qual è l’indirizzo del governo. Sembra che solo dopo le trattative si possa prendere in esame il problema. Si conclude di pregare Russo di far sapere a Scelba che la Direzione è consapevole che l’argomento risale ad una condizione contenuta nell’accordo per cui non ritiene di dover avanzare delle proposte finché non si sarà pronunziato il governo. [La Direzione prende successivamente in esame il tema delle elezioni amministrative]. Ricorda i precedenti del Ppi: decisione di massima intransigente salvo esaminare le soluzioni caso per caso (Torino p.e.). Noi oggi abbiamo una direttiva? La formazione del governo ci obbliga ad una certa linea? No, c’è solo una tendenza! Però non possiamo decidere volta per volta: intervenire preventivamente. [Cesare Dall’Oglio «sostiene che si debba sostenere il ripristino della proporzionale nelle amministrative»]. Riassume: l’idea espressa da Dall’Oglio è giusta. Prega Russo di riferire al presidente il nostro pensiero già espresso in sede di legge elettorale politica. Affrontando la questione generale osserva che nel Mezzogiorno siamo più deboli che nelle altre parti d’Italia. La situazione locale è molto diversa e molto delicata. Se noi mettessimo l’opinione pubblica cattolica di fronte ad una nostra posizione di intransigenza potremmo produrre una situazione difficile. Dobbiamo cercare di persuadere e convincere, ma non adottare direttive rigide e credere di vincere la partita con una circolare. Abbiamo due doveri: 1)quello di rappresentare le nostre idee; 2)quello di rappresentare le idee di coloro che ci seguono. Dobbiamo cercare di assorbire la destra. Questa dovrebbe essere la nostra tattica nel Mezzogiorno. Adottare una soluzione provvisoria e cioè dovremo dire: 1)andare con lo scudo crociato dove si può; 2)dove non si può, adottare una formula che chiarisca la nostra posizione (Castellammare). In una circolare possiamo affermare i princìpi generali però lasciando il varco a soluzioni contingenti e caso per caso . [La Direzione si occupa dei lavori della «Commissione Sturzo», sottolineando che «non si deve parlare di criteri o di direttive di politica economica»: «si esamina soltanto la posizione dei funzionari dello Stato nella gestione dello Stato; quindi pareri e consigli sui criteri da adottare dal governo per eliminare gli strumenti superati e migliorare quelli necessari»]. Molto interessante. Prendiamo atto. Raccomanda che non se ne parli assolutamente fuori per non generare reazioni: volete farne oggetto di discussione? [Dopo un brevissimo intervento sui provvedimenti in favore dei coltivatori diretti, De Gasperi riprende la parola nell’adunanza pomeridiana sulla proposta dell’on. Ceschi di fissare un termine, prima del Congresso, per far cessare le pubblicazioni della stampa di corrente]. In proposito informa di avere diffidato La Base, Forze Sociali e Il Centro. Ha lasciato fuori Politica Sociale [non leggibile]. Ne parliamo fra poco . 