Amici di Mantova, attraversando le vie della vostra bella città per giungere in questa stupenda piazza, e vedendo insieme a cartelli di saluto anche manifesti ingiuriosi mi veniva fatto di pensare che in Italia c’è stato sempre un senso di generosità verso gli avversari, un senso di comprensione per tutti gli uomini di buona fede, direi un senso di misericordia e di indulgenza per coloro che non la meritavano. Ieri a Milano commemorando gli episodi delle cinque giornate, ho ricordato la dichiarazione di Cattaneo, il capo della insurrezione, quando gli presentarono un disgraziato milanese che era stato colto in flagrante tradimento della causa popolare . Allora questo uomo, questo magistrato, questo grande uomo politico del risorgimento ebbe quelle magnifiche parole: «se lo ammazzate lo merita e quindi fate una cosa giusta; ma se lo graziate fate una cosa santa». La generosità si è manifestata in tutte le azioni dell’insurrezione del 1848. Larghezza di comprensione e di misericordia anche verso gli avversari; è questa la legge fondamentale che i nostri padri hanno seguito anche in momenti agitati della nostra storia. E oggi che siamo alla vigilia di un movimento di enorme importanza e di una decisione di altissimo significato, oggi sarebbe necessario che tutti fossimo di una opinione, che fossimo di una grande tolleranza gli uni verso gli altri, perché il principio della collaborazione fu quello che ci animò anche nel recente passato. Oggi, invece assistiamo ad una propaganda avvelenata, che non risparmia nessuno ma quel che è peggio non rifugge dalla menzogna e dalla calunnia. Quel De Gasperi contro cui vedete oggi affissi in città, accanto al cordiale saluto, anche parole di critica e parole ingiuriose, che è dipinto dalla stampa avversaria come un reazionario, capo di un governo nero, un servo dell’imperialismo americano e della plutocrazia, quel De Gasperi che per due anni fu presidente in tre governi in cui tutti, anche i rappresentanti comunisti, senza dire dei socialisti riconoscevano l’uomo adatto a dirigere le sorti della democrazia italiana, come mai questo uomo è diventato tutto ad un momento, reazionario e nemico del popolo? Come mai lo si insulta e lo si indica come un traditore della democrazia popolare? Quando il presente ministero rappresenta in realtà non il monopolio di un partito sociale, non il comando di un partito sociale, ma rappresenta un’alleanza tra partiti diversi; quando noi, maggioranza, abbiamo chiamato a partecipare a questo governo, rappresentanti di quel socialismo temperato che ebbe qui a Mantova la sua storia originaria; quando abbiamo chiamato a farne parte i repubblicani, che per tanto tempo sono stati in contrasto prima che la conciliazione venisse a segnare la chiusura di un conflitto disastroso durante la prima parte del secolo trascorso, come mai un governo che in una delle sue ultime deliberazioni trovò consenzienti repubblicani, socialisti, democristiani e liberali in una decisione di riconoscere ai caduti in Spagna e ai familiari dei caduti, sia che avessero combattuto per la repubblica spagnola o per Franco, ha sentito il dovere dello Stato italiano di ricordare una sola cosa: che sono cittadini italiani che hanno combattuto, probabilmente ritenendo ciascuno di avere la sua parte di ragione: hanno versato il loro sangue con sentimento nobile. Come mai questo governo che, in questo atto che di per sé non riguarda moltissime persone, ma è significativo per lo spirito di pacificazione, per lo spirito di risoluzione, di chiudere una volta per sempre questa serie di conflitti, di odii, di urti e di risentimenti; come mai questo governo viene dipinto come il governo della discordia che vuole portare addirittura questa discordia e acuirla fino alla guerra? Ecco perché dinanzi a queste accuse che non possiamo sopportare perché contro la profondità della nostra sincera convinzione, siamo insorti e ci siamo raccolti in tutte le piazze d’Italia perché, avvenga quello che vuole avvenire, le decisioni non si faranno senza che noi ci batteremo pacificamente e non lasceremo nessuna accusa senza risposta in quanto l’accusa abbia una parvenza di fondamento. Perché se in verità ci accusano per monsignor Cippico, perché uno ha commesso una truffa; io governo dico: monsignor Cippico l’ho fatto mettere in prigione e se sarà colpevole verrà condannato dai giudici italiani . Domando però ai partiti avversari che denuncino tutti coloro che fra le loro fila hanno sbagliato. Signori, dunque, perché questo elemento di collaborazione, questo elemento di pacifica cooperazione, non si è potuto continuare? Perché si è dovuto cambiare sistema? Perché io ho dovuto fare un governo senza i comunisti? Perché non si può governare con un sistema democratico se non si è sinceramente devoti al principio democratico, cioè se non si accetta tale e quale il principio di libertà e di democrazia. Questo vuol dire che le direttive di governo, che le decisioni massime, che la volontà del popolo di qualsiasi categoria, devono venire espresse con voto nei momenti in cui la legge chiama a votare tutti i cittadini: questo vuol dire che quando si vota e si è espresso il voto per una data maggioranza, la minoranza deve accettare il suo compito di fare semplicemente il controllo e la maggioranza la responsabilità di governo. Questo è il sistema democratico il quale esige che non ci siano in fondo all’animo riserve a ricorrere ad altri mezzi o violenze, e non altro: quello che ammette altre forze cosiddette popolari di governo. Sappiamo che nel 1921-22 si è cominciato a creare comitati fuori del governo e poi sappiamo come sia stata imposta la dittatura senza che ce ne accorgessimo e quella volta è riuscita perché avevamo fede cieca nella libertà, quasi che la libertà conquistata con tante vittime nel risorgimento fosse qualche cosa di sacro, contro la quale nessun italiano dovesse insorgere. Ed invece abbiamo avuto una dittatura per venti anni. Ora questo non deve ripetersi. Uno deve essere lo Stato libero; tutti i partiti sottomessi alla legge dello Stato. Questo deve essere un principio: questo deve essere il principio che deve valere per tutti, ed io qui parlo a nome di un partito ma anche a nome di un governo democratico; il quale riconosce a tutti i partiti di maggioranza o della minoranza, del governo e dell’opposizione, il diritto di farsi valere e non mi viene nemmeno in testa di considerare i miei cittadini come sono considerati in Russia e in Jugoslavia, dove un partito solo esiste e non si può pronunciare il proprio pensiero, esprimere le proprie convinzioni che in un senso solo, perché guai a voi se manifestate in un senso diverso. Quando io gettai l’allarme contro questo pericolo, taluni hanno creduto che esagerassi per propaganda elettorale, per allarmare la gente e carpire il loro voto. Ma poi è venuto il caso della Cecoslovacchia a confermare il pericolo. Si è visto che attraverso i comitati di azione, attraverso la milizia preparata di nascosto, si può conquistare il potere e mettere il presidente dello Stato ed il popolo stesso dinanzi al fatto compiuto di una trasformazione rivoluzionaria che si è fatta freddamente, senza le barricate di un tempo che avevano almeno la gloria di una bandiera e un sacrificio, ma semplicemente con la congiura ben preparata e soprattutto con l’appoggio di una potenza straniera. E questo è potuto avvenire grazie all’azione del Cominform, quel Comitato internazionale in cui dal 1935 erano rappresentati tutti i partiti comunisti e al quale si attribuiva la direttiva internazionale della politica in tutti gli Stati. In quel Comitato, nel congresso internazionale del 1935, accanto a Gottwald , oggi presidente della Boemia, accanto a Dimitroff oggi capo in Bulgaria, accanto a Manuliscki, accanto alla signora Anna Pauker , oggi ministro degli Affari Esteri in Romania, c’era anche l’onorevole Togliatti e mi spiace dirlo, è l’unico che sia rimasto senza seggio del governo provvisorio dello Stato. Ora questo Cominform in una recente riunione ha dato direttive precise per il sabotaggio del piano Marshall, perché il piano Marshall sarebbe un piano degli imperialisti americani, che tendono ad assoggettare l’Europa, perché da una parte vi sono i proletari e sono tutti al di qua nel fronte orientale e dall’altra parte vi sono i plutocratici, i ricchi, i profittatori e sono tutti al di là nella linea occidentale. Ma quando si vedono organizzazioni sindacali e operaie americane che hanno milioni e milioni di organizzati e quando si vede l’organizzazione delle Trade Unions, cioè l’organizzazione sindacale inglese, che rappresenta una gran parte di operai e quella belga e francese che sono tutte favorevoli all’attuazione del piano Marshall, vuol dire che non è vero che vi siano due blocchi: solo ricchi e profittatori da una parte e operai dall’altra: vuol dire per lo meno che vi sono operai che collaborano a questo piano e sentono che questo piano porta un progresso sociale che bisogna difendere. Ci si domanda qual è il vero interesse che muove l’America a questo piano di aiuti: ebbene l’America fa questo calcolo: è meglio spendere miliardi per la pace nel campo economico che doverli spendere nella guerra, quando sarà troppo tardi e quando questi miliardi saranno insanguinati da migliaia e migliaia di altre vittime. Ecco il calcolo che è ovvio, chiaro, accettevole e meritevole. Noi votando il 18 aprile avremo la necessità di dire e di dimostrare che siamo un popolo intelligente e riconoscente e che non solo siamo grati per il miliardo e 900 milioni di dollari che ha speso l’America attraverso l’Unrra e tutti gli altri lavori di assistenza che ci ha fatto, non solo siamo riconoscenti per questo; ma siamo intelligenti per capire che questo è utile per noi, che è la salvezza per noi il collaborare insieme agli altri Stati europei e soprattutto insieme all’America per ricostruire la nostra libertà e la nostra indipendenza economica. Ma l’opposizione preconcetta dei comunisti contro l’azione del governo non riguarda solo la politica estera ed i nostri rapporti con l’America; essa si rivolge anche a problemi di interesse nazionale e si è manifestata perfino sulla questione di Trieste che dovrebbe stare a cuore a tutti gli italiani. Voi ricorderete certamente la mia perorazione alla conferenza di Parigi del 1946 . Il mio discorso, era quello di un povero uomo debole e inerme rappresentante di un popolo nobilissimo ma disarmato però che aveva in mano argomenti della giustizia e che chiedeva: lasciateci Trieste, lasciateci le terre nostre italiane; noi rinunzieremo a quelle che possono essere in maggioranza, in numero rilevante slave; ma lasciateci i nostri fratelli! Non siamo egoisti, nazionalisti disperati, non fate soluzioni provvisorie che non giovano a niente. Abbiamo ricordato il caso di Danzica che ha portato ad ulteriori conflitti e abbiamo ammonito: non create soluzioni pericolose, non mettete nella gabbia uomini che hanno scarsa ragione e molti diritti politici e che finiranno col pigliarsi per i capelli fra slavi e italiani; non create questo centro di inquietudine e di malessere; di malattia cancerosa nel nostro fianco orientale. E poiché questi argomenti non sembrava avessero la speranza di rompere i pregiudizi e soprattutto di spiegare ai quattro grandi che decidevano sul nostro trattato, allora feci una proposta: poiché avete differito la decisione sulle colonie e non sapete ancora nemmeno come risolvere il problema della Germania, e tutte queste grandi questioni nonostante che la guerra sia da lungo tempo passata sono ancora insolute, fate pure, chiudiamo la partita del trattato, ma lasciamo sospesa, per riflettere, anche la questione del fronte orientale. Non si è accettato e allora si è insorti con gelida opposizione accusandomi di chissà quali manovre. È stato Molotov, rappresentante della Russia al quale mi levo il cappello, come io sono rappresentante degli italiani; ma l’onorevole Togliatti, ma «l’Unità» che si stampa a Roma, perché ci hanno dato addosso? Perché si sono messi dall’altra parte? Ora, la propaganda ha di mira, secondo gli ordini impartiti dal Cominform, il piano Marshall ed io temo assai che l’ambiguo atteggiamento dei comunisti possa indurre l’America a sospendere i suoi aiuti. Io che ho la rappresentanza del governo, che sto a capo dell’amministrazione dello Stato, ho la responsabilità grave di dire a voi, popolo radunato nelle piazze d’Italia: badate a quel che fate: avete una sola arma. Vi hanno disarmato come nazione, ridotto come esercito; hanno distrutto mezza Italia, ma avete un’arma ancora: le braccia per lavorare e le mani per salvare col voto la democrazia e la libertà. Perché i comunisti si nascondono sotto l’effige di Garibaldi? I nostri avversari sostengono i consigli di gestione e la riforma agraria. I consigli di gestione esistono in parecchie aziende ormai: potranno domani diventare una istituzione generale. In linea di principio non siamo contrari alla loro applicazione purché rappresentino veramente una forma di collaborazione fra la direzione dell’impresa e il lavoro. Noi non siamo nemmeno contrari alla riforma agraria la quale dovrà attuarsi con una migliore ripartizione della terra e dovrà attuarsi soprattutto liberando il bracciantato e creando una classe dei piccoli liberi proprietari. Ma queste riforme non si possono improvvisare e introdurre in un momento in cui non abbiamo materie prime. Che cosa volete che contino in questo momento i consigli di gestione se non abbiamo acciaio per far lavorare le nostre industrie meccaniche: se non abbiamo pane da mangiare? Abbiamo dovuto importare 20 milioni di quintali di grano per poter distribuire il pane in tutte le grandi città. E aggiungo: che cosa volete che contino le occupazioni di terre se non si fa la bonifica, se non si fa prima l’irrigazione, se non si costruiscono le case? Sarebbe un ritorno indietro. Noi abbiamo in animo di marciare verso questa riforma ma non possiamo improvvisare, né fare come i comunisti dell’Istria una volta italiani e ora passati alla Jugoslavia. Amici miei, bisogna arrivare alla giustizia sociale attraverso le leggi e la libertà. In questo periodo abbiamo fatto una prima legge che si basa su un certo spirito volontaristico dato che non possiamo mettere a disposizione tutti i mezzi che sarebbero necessari per il riscatto delle terre, per prestiti ai contadini perché comprino le terre che provengono dalle vaste proprietà o dal latifondo. Speriamo che una larga massa di proprietari abbia intelligenza e senso di giustizia nell’applicare questa legge così da dare la sensazione che la riforma agraria si può attuare in collaborazione. Ma per farvi intendere bene come l’opposizione si serve di tutti i mezzi anche i più spregevoli per mettere in cattiva luce l’opera del governo mi basti citare che siamo stati perfino accusati con una perfidia che non ha pari di avere dilapidato i miliardi raccolti per i disoccupati servendo come per la propaganda elettorale. No, signori, basta vedere gli sforzi che abbiamo fatto per raccogliere i denari, per pagare i manifesti, per spese di viaggio ecc. Accuse di questo genere non meritano una risposta, come non merita replica l’accusa secondo cui i fondi della post-bellica sono stati consegnati ad organizzazioni cattoliche per la propaganda elettorale. I fondi della postbellica? Meglio non parlarne. Se dobbiamo parlarne vengo apposta a Mantova o in qualsiasi altra città a sostenere il contraddittorio! Ho parlato in questa piazza presso il palazzo ove furono condannati i martiri di Belfiore . Tra loro erano due sacerdoti come Tazzoli e il Grioli e sacerdote era anche quel don Leoni martire del secondo risorgimento fucilato nel 1943. Bisogna nominarle, queste glorie sacerdotali, per svergognare quegli sciagurati che nell’ex monsignore Cippico vorrebbero diffamare tutti i preti d’Italia. Parlo anche nella piazza che si intitola a Sordello . Ciò mi ricorda il monumento a Dante nella mia città natale in cui il patriottismo venne simboleggiato dallo scultore nell’incontro dantesco con Sordello mantovano. Mi auguro che il padre Dante, che da quel monumento stese la mano protettrice sul Trentino, si trasferisca ora a Trieste e stenda il suo braccio a proteggere la Venezia Giulia. Sul monumento di Trento è scritto: inchiniamoci italiani, inchinatevi stranieri; rialziamoci affratellati nella giustizia. Così sia salva Trieste nella pace e per la reciproca comprensione dei popoli. 