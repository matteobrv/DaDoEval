Certa autorevole stampa anglo-americana insiste in un allarmismo deprimente e ingiustificato . Non è vero che il popolo italiano stia per buttarsi in braccio al comunismo . È vero che dopo il 7 giugno c’è stato uno smarrimento nella opinione pubblica, causato dalla discordia fra i partiti democratici che non hanno trovato la via per costituire una maggioranza parlamentare: fatto doloroso e deplorevole ma che disgraziatamente non avviene solo in Italia. Che cosa sarebbe accaduto, ad esempio, in Gran Bretagna e negli Stati Uniti se vi si fosse introdotto il sistema elettorale proporzionale? Che cosa sarebbe avvenuto in Inghilterra se anche colà invece del laburismo si fosse sviluppato, per circostanze di guerra, cioè nella partecipazione alla lotta per l’indipendenza nazionale, il comunismo? La difesa del regime libero riuscirebbe difficile perfino nella patria d’origine del parlamentarismo. Noi italiani, non chiediamo indulgenza, ma serenità di giudizio nel valutare i nostri sforzi per difendere la causa della democrazia. Siete indulgenti con l’opinione pubblica inglese, siete pazienti con la situazione francese; e volete essere ingiusti con l’Italia, che pure è stata la nazione che raccolse con maggior fiducia la vostra tendenza a unire e a pacificare l’Europa in un vincolo di comune difesa e di progresso sociale? Nella lunga e faticosa formulazione del Trattato della CED i delegati italiani furono collaboratori comprensivi e convinti; non crearono difficoltà, non opposero protocolli speciali, perché per loro la comunità di difesa era come l’anticamera della comunità politica europea, alla quale gli italiani, la maggioranza degli italiani, tendono come a un ideale di unità europea, di vita civile ed economica. La ratifica? Sì, ha tardato in seguito alle nostre vicende parlamentari, ma è mancato solo il tempo, non la volontà; tanto è vero che anche nei momenti più critici si è recentemente rilevata in Parlamento l’esistenza di una maggioranza favorevole su settori, per altri aspetti, contrastanti . Né è da dubitare che, come già si proponeva l’on. Pella, anche l’attuale presidente del Consiglio darà in un prossimo tempo a questa maggioranza l’occasione di confermare la sua efficace resistenza. Ma dite la verità, egregi colleghi di Londra e di New York, credete davvero che un governo democratico in Italia, abbia una situazione facile, di fronte alla politica a zig zag degli alleati circa Trieste? Voi siete allarmati che in Italia non ci si preoccupi troppo della difesa della democrazia contro il pericolo totalitario. Non sarò io a dire che insufficienze, debolezze, connivenze più o meno consapevoli ma pericolose non esistono specie nelle classi intellettuali e dirigenti. Ma ciò non toglie che il modo migliore di far amare il regime e la solidarietà dei popoli liberi è quello di dimostrare coi fatti che questa libertà, questa solidarietà porta a dare soddisfazione a rivendicazioni, riconosciute giuste e ragionevoli. Voi a New York, se non sempre a Londra, le avete riconosciute giuste? Certo, più volte e solennemente, taluni di voi l’hanno fatto per conto proprio, come frutto di loro inchieste, ma quando i vostri governi giunsero a proclamare la stessa conclusione, tutti faceste coro. Ebbene, passando sopra a stridenti note polemiche, noi vogliamo soltanto riconoscere le vostre buone intenzioni, ma voi da parte vostra, avete il dovere di giudicare serenamente i democratici che si battono su un terreno difficile. Abbiate soprattutto il coraggio di ammettere e proclamare che la causa della libertà si difende solo col rendere giustizia ai popoli liberi. 