Era quello che i siciliani attendevano: gente che bada al concreto e che non si lascia incantare dalle sirene politiche. I siciliani hanno tanto apprezzato questo discorso in quanto, dopo avere smontato ad una ad una tutte le calunnie e le falsità, le ingiurie che in questi ultimi tempi la propaganda frontista ha cercato di rovesciare sulla Democrazia cristiana, sul governo, sulla sua stessa persona e sull’augusta, intangibile dignità della Chiesa cattolica e del suo capo. De Gasperi ha tracciato un quadro ricco di riferimenti, di cifre e di documentazione sulla gigantesca opera del governo da lui presieduto e sulla ulteriore azione che intende portare a compimento per la difesa della libertà, per lo sviluppo della democrazia e per l’avvento della giustizia sociale. Particolare riguardo De Gasperi ha riservato, poi, all’azione personalmente svolta e ai provvedimenti adottati dal governo per venire incontro ai problemi e alle istanze della popolazione siciliana in merito all’autonomia dell’isola che servirà indubbiamente, come testualmente ha affermato, a rafforzare i legami e la stesa unità d’Italia. 