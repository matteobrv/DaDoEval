1. La posizione del Governo italiano in merito al processo di integrazione europea, non è mutata nelle sue linee fondamentali. Fanno fede di un tale atteggiamento le recentissime dichiarazioni fatte dal presidente Pella, sia nel discorso di inaugurazione dei lavori della Conferenza di Roma dei Sostituti dei Ministri degli esteri, sia nel discorso pronunciato dinanzi alla Camera dei Deputati di Roma a conclusione del dibattito sulla politica estera. L’Italia rimane fedele a quel movimento di idee e di azione che deve condurre, attraverso la progressiva creazione della Comunità, a quella attuazione dell’idea federale o confederale che, per iniziativa e per merito del presidente del Consiglio italiano, on. De Gasperi, ha formato il contenuto e lo scopo dell’importantissima decisione presa dai sei Governi interessati con l’adozione dell’art. 38 del Trattato CED. In questo senso e su tale direttrice hanno agito, proprio in questi ultimi giorni, i delegati italiani alla Conferenza di Villa Aldobrandini i quali hanno, tra l’altro, attribuito il maggior valore a quel progetto di Statuto europeo che, per incarico dei Governi dei sei Paesi, i parlamentari della Commissione Costituzionale dell’Assemblea ad Hoc, hanno, come è noto, compilato. Da parte italiana, infatti, ci si augura sempre più che la strada destinata a portare ad una più intima integrazione europea possa essere – secondo le parole pronunciate dinanzi alla Camera dallo stesso presidente Pella – felicemente percorsa e possano venire eliminati gli ostacoli che potrebbero ritardare l’urgente realizzazione della meta. È soltanto così, infatti che potranno veramente darsi all’Europa quella nuova fisionomia e quelle nuove forme di reggimento federale o confederale che devono finalmente porre termine ai conflitti interni del nostro continente. L’Italia, per parte sua, conta fare di tutto perché, in via pacifica e di collaborazione, siano sgombrati gli ostacoli ai quali si è sopra accennato. 2. Tra questi ostacoli uno ve ne è, oggi, particolarmente italiano: e cioè quella situazione, fin troppo nota in ogni dettaglio, creatasi alla frontiera orientale dell’Italia a seguito della mancata soluzione dell’importante problema del Territorio Libero di Trieste. È questo un problema che indubbiamente tocca ed interessa tutta la Comunità europea e che merita, quindi una particolare attenzione, specialmente nei confronti dell’auspicata realizzazione della Comunità europea di Difesa, pietra angolare di tutto l’edificio dell’integrazione europea. Qualora, infatti, l’Italia dovesse chiedere alla Comunità di scrivere in partenza nel suo libro mastro la voce passiva costituita dalla questione triestina, la posizione della Comunità stessa, la sua azione ed il suo sviluppo verrebbero gravate di una seria ipoteca. Occorre infatti sempre ricordare che la Jugoslavia è Paese svincolato da qualsiasi impegno europeo e, quindi, in condizioni di procedere in assoluta libertà anche nel settore militare senza dover rendere alcun conto del suo operato e tanto meno alla Comunità europea. Ora, con l’entrata in vigore del Trattato CED, la Jugoslavia antagonista di uno dei membri della Comunità in una questione per essa vitale, non potrebbe che diventare antagonista della Comunità intera non essendo neppure pensabile che la solidarietà dell’organismo comunitario possa venire meno in un organismo come la CED al quale ciascuno Stato ha conferito il suo patrimonio politico e spirituale più prezioso, ossia le Forze Armate. Cosicché la Comunità dovrebbe scegliere fra l’una o l’altra di queste due ipotesi: A – o assumere preventivi e precisi impegni sul piano politico e su quello militare al fine di risolvere la questione triestina secondo lo spirito della Carta delle Nazioni Unite (come detto nel preambolo della CED) – ossia in base ai principi della dichiarazione e dei diritti dell’Uomo e dell’autodecisione dei popoli; B – ovvero dovrebbe riconoscere all’Italia la piena libertà d’azione politica e militare per quanto concerne tale problema. Né l’una né l’altra di tali ipotesi faciliterebbe la ratifica del Trattato. Resti quindi ben chiaro che il problema della frontiera orientale italiana non dovrebbe essere qui considerato, come taluni vorrebbero, sotto una visuale pessimistica, ma deve solo essere tenuto presente che la ratifica del Trattato sarà decisamente favorita e grandemente affrettata dalla soluzione del problema che è problema di diritto e di giustizia al quale, finché non sia risolto, si rivolgerà l’appassionato interesse del Popolo italiano. Ed è, quindi, con viva soddisfazione che in Italia si è preso conoscenza delle chiare parole pronunciate, nei giorni scorsi, a Strasburgo, dal presidente Spaak, il quale ha, in un suo ampio discorso, indicato, tra l’altro – in tema di politica europea – come il problema triestino deve essere considerato, nel quadro europeo e con gli stessi intendimenti, alla pari della questione dell’unificazione germanica. In altri termini, cioè, l’Europa dà chiari segni, oggi, di sentire profondamente la necessità di una soluzione che, nel dare, a mezzo di sistemi equi e democratici, soddisfazione alle giuste aspirazioni italiane, metta fine alla controversia italo-jugoslava, facilitando la creazione di nuovi elementi di collaborazione e di ricostruzione nel nostro continente . L’Aja, 10 ottobre 1953 Moralità internazionale AADG, Affari Esteri, X, a; pubblicato con questo titolo De Gasperi 1979, pp. 174180; in De Gasperi 1990b, pp. 423-426, e in De Gasperi 1999, pp. 101-105. Discorso pronunciato al XII Congresso del Movimento Europeo all’Aia il 10 ottobre 1953. De Gasperi rievoca gli sforzi compiuti per la Comunità politica, evidenzia il ruolo dell’Europa come strumento per mantenere la pace e si richiama alle dichiarazioni di Schuman e von Brentano sullo sforzo di conciliazione fra Francia e Germania; invita a propagandare presso l’opinione pubblica l’idea della Comunità come luogo di libertà e democrazia, vede nel futuro della Comunità un ruolo di mediazione e di equità che le darà dignità arbitrale. È la prima volta che assisto ad una vostra riunione plenaria. Sono un vecchio militante della stessa idea che ha animato così fervidamente questo Congresso, ma finora ho combattuto in un’altra trincea, nella trincea degli uomini di governo. Ho quindi anche della comprensione per il massacrante travaglio che ha soverchiato questi uomini nel dopoguerra, nel periodo della ricostruzione, nelle ore della preoccupazione per la sicurezza dinanzi ad una nuova minaccia. Ma, come Schuman ha fatto notare, l’idea della solidarietà europea si è attuata in vari istituti in mezzo a difficoltà straordinarie, e noi sappiamo quanto dobbiamo alla sua iniziativa ed al suo spirito di realizzazione. Vi sono ancora delle esitazioni, ma il dinamismo che abbiamo inserito nel Trattato della CED e questo all’Assemblea ad hoc, lavora sempre più rapidamente ed efficacemente per merito anche delle capacità della saggia moderazione e della fermezza del suo presidente e dei suoi membri. Bisogna insistere e non perdere la pazienza. Si costruisce su un terreno nuovo, si fondano le basi di costruzioni secolari, e questo nostro lavoro si intreccia, si sovrappone, si urta con le crisi di governi e di Parlamenti, con gli sforzi reiterati e finora vani per definire i problemi del dopoguerra e garantire contro nuovi pericoli. Tuttavia, a chi volesse, appunto con riguardo ai problemi della pace e della sicurezza, rinviare la costruzione dell’Europa quasi che si trattasse di una complicazione per lo meno superflua, vorrei osservare che è proprio al servizio della pace e della sicurezza che l’unità dell’Europa, cioè l’unità di atteggiamento politico delle principali potenze europee, si dimostra necessaria. Se dobbiamo arrivare ad una distensione con la Russia, ad una sistemazione graduale e definitiva dei problemi postbellici, bisogna disporre di un fronte politico comune, di un fronte che esiste non solo negli organi supremi esecutivi, ma che si crei e si consolidi anche nella coscienza pubblica e nell’opinione mondiale. Bisogna che questa unità di attitudine esista, che sia ben visibile e che ognuno possa constatare che essa è solida e operante. È innegabile che il disorientamento degli ultimi mesi sarebbe stato rapidamente superato se non fossero state lanciate, da qualche cancelleria, delle proposte divergenti o che apparivano tali, se non si fosse data l’impressione, rivelatasi naturalmente erronea, che si era disposti a rompere una solidarietà assai faticosamente raggiunta. Il successo più importante di questo Congresso è la rinnovata affermazione della volontà espressa con pari forza dai delegati francesi e tedeschi di fare uno sforzo tenace ed organico per eliminare ogni conflitto tra Francia e Germania. Credo che le dichiarazioni di Schuman e di von Brentano ci abbiano tutti commossi. La condanna dell’oratore tedesco contro lo spirito egemonico di potenza non poteva essere più recisa: «Noi tedeschi ben sappiamo quali furono le colpe di Hitler e dei suoi collaboratori e comprendiamo cosa significhi entrare col nemico di ieri più che in rapporti di alleanza, addirittura di comunità». Inchiniamoci davanti a questo coraggioso esame di coscienza e non addentriamoci nei ricordi del passato. È con gli uomini nuovi che dobbiamo costruire l’avvenire. È vero: quando von Brentano ricorda la tensione con il blocco sovietico e la sorte dei 18 milioni di tedeschi della zona orientale, egli tocca il punto delicato che genera preoccupazioni e può recare complicazioni. Sarebbe infantile negare che esiste un certo rischio; ma il rischio è certamente minore di quello al quale si sarebbe esposti se la Germania isolata fosse tentata di cercare appoggi altrove. Importante e decisivo mi è parso l’intervento del sindacalista Finet : bisogna diffondere il suo discorso e ripetere le sue argomentazioni, ricavate dalla esperienza fatta nell’istituzione della CECA. Esse valgono per gli industriali, ma sono decisive soprattutto per i lavoratori. Bisogna arrivare ad una autorità comune europea anche per superare in comune la depressione economica ed adeguarsi allo sviluppo della nuova tecnica produttiva. Nel nostro paese e forse in altri ancora i partigiani della Comunità europea devono difendersi nei confronti di una parte dei rappresentanti operai, i quali predicano che la Federazione europea è semplicemente uno strumento di classe che porterà fatalmente alla guerra. No, l’organizzazione europea sarà un regime libero e democratico, sotto l’impulso di un Parlamento eletto che sarà l’espressione del pensiero europeo. Dobbiamo solo augurarci che le opinioni vi giungano già filtrate dalle discussioni e chiarificazioni avvenute in sede nazionale. A ciò dovrebbe fin da ora preparare la propaganda federalista, ben distinguendo fra i compiti comuni e specifici della comunità e la normale attività politica e panoramica delle democrazie nazionali. È lecito inoltre sperare di non vedere trasferiti nel Parlamento europeo i fenomeni di parlamentarismo degenerato. Circa il notevole rapporto di Altiero Spinelli che accenna alle ragioni che avrebbero mosso gli Stati Uniti ad appoggiare l’iniziativa della Federazione europea, io non credo che tali ragioni siano in prevalenza istintive cioè dovute alla tendenze storiche della razza o soltanto strumentali con riferimento all’esercito comune. Credo che uomini come Eisenhower abbiamo considerato e considerino la creazione della Federazione europea come l’alternativa pacifica, in giustificazione dello sforzo americano in Europa, la garanzia della resistenza democratica contro la penetrazione comunista. È questa una secondissima ragione dell’attualità della nostra comunità. Essa nasce come strumento di pace. Ogni altro patto di non aggressione deve essere integrativo non sostitutivo della Comunità la quale può trovare nell’associazione con la Gran Bretagna e con l’appoggio degli Stati uniti il suo organico completamento. È vero, non c’è «conosciuto» razionale nello sviluppo di questa nostra istituzione. Ma forse che nella storia i regimi, gli istituti sono nati per concezione e metodo logico? Credo che gli ulteriori sviluppi abbiano dato ragione a coloro che hanno avuto fede nell’evolversi fatale delle cose, data da una tenace convinzione e da una fede profonda. So che voi nutrite tale fede e tale convinzione. Bisogna metterle in azione pazientemente e vigorosamente, agire sull’opinione pubblica di ciascun paese, sui governi e sui Parlamenti. In questo interessante dibattito non è mancato il monito di non trascurare i principi. In proposito è stato ricordato il detto attribuito a Napoleone secondo cui «con le baionette si può far tutto, tranne che sedervisi sopra». Si può ripetere che le divisioni non bastano, anzi, che ad un certo punto non possono giovare. Né l’Alleanza atlantica né la Comunità europea possono rinnegare le origini democratiche alle quali debbono l’esistenza. Sappiamo che i nostri amici americani, ai quali tanto dobbiamo, sono consapevoli di queste verità e che vogliono agire in conseguenza. Dobbiamo incoraggiarli su questa via con la voce e con l’esperienza dei popoli che hanno sofferto la dittatura e che non solo non vogliono più perdere la libertà, ma nemmeno dare scandalo a quanti anelano alla giustizia. Ci sono dei principi di diritto naturale codificati anche nei documenti basilari della Comunità, i diritti della persona e della famiglia, le libertà essenziali, la protezione delle minoranze etniche ove essa è inevitabile. Sono un uomo invecchiato nella prassi parlamentare e comprendo la necessità del compromesso, ma il compimento non è mai fecondo se tradisce principi essenziali. Le tre potenze occidentali annunciano che le loro truppe abbandonano Trieste. Come italiano ne gioisco perché la città adriatica, cara al nostro cuore ed alla nostra fatica, torna in seno alla madre patria. E questa prima soluzione, per quanto transitoria, accelera l’approvazione parlamentare del Trattato della CED a Roma. Ma come europeo, vorrei che dal passato si traesse lezione per l’avvenire. Ricordo le ansie di Parigi alla Conferenza della Pace, le nostre insistenze presso le nazioni grandi e piccole. Non valsero e, per amore del compromesso con la Russia, i tre Grandi crearono a spese della popolazione una costruzione irrazionale ed artificiosa, il TLT. Appena vide la luce, si dovette ammettere che la creatura era nata morta, ed ora dopo un decennio di occupazione, le truppe del compromesso, perituro perché ingiusto e non vitale, abbandonano il campo. Una più completa riparazione ancora attende il diritto dei popoli. Ma intanto registriamo nell’archivio della storia le conclusioni internazionali di questa esperienza fallita perché aveva ignorato le basi morali dello stesso diritto. Tutta la nostra costruzione politico-sociale presuppone un regime di moralità internazionale. I popoli che si uniscono, spogliandosi delle scorie egoistiche del loro crescimento, debbono elevarsi anche ad un più fecondo senso di giustizia verso i deboli e i perseguitati. Lo sforzo di mediazione e di equità, che è compito necessario dell’Autorità europea, finirà col darle un nimbo di dignità arbitrale che si irradierà al di là delle sue giuridiche attribuzioni e ravviverà le speranze di tutti i popoli liberi. [Testo in AADG] È la prima volta che assisto ad una vostra riunione plenaria. Sono un vecchio militante della stessa idea che ha animato così fervidamente questo congresso; ma finora ho combattuto in un’altra trincea, nella trincea degli uomini di governo. Ho quindi anche della comprensione per il massacrante travaglio che ha soverchiato questi uomini nel dopoguerra, nel periodo della ricostruzione, nelle ore della preoccupazione per la sicurezza dinanzi ad una nuova minaccia. Ma, come Schuman ha fatto notare, l’idea della solidarietà europea si è attuata in vari istituti in mezzo a difficoltà straordinarie, e noi sappiamo quanto dobbiamo alla sua iniziativa ed al suo spirito di realizzazione. Vi sono ancora delle esitazioni, ma il dinamismo interno che abbiamo inserito nel trattato della CED e di questo all’Assemblea ad hoc, lavora sempre di più rapidamente ed efficacemente per merito anche delle capacità della saggia moderazione e della fermezza del suo presidente e dei suoi membri. Bisogna insistere e non perdere la pazienza. Si costruisce su un terreno nuovo, si fondano le basi di costruzioni secolari, e questo nostro lavoro si intreccia, si sovrappone, si urta con le crisi di governi e di parlamenti, con gli sforzi reiterati e finora vani diretti a definire i problemi del dopoguerra e a garantire contro nuovi pericoli. Tuttavia, a chi volesse, appunto con riguardo ai problemi della pace e della sicurezza, rinviare la costruzione della Europa quasi che si trattasse di una complicazione per lo meno superflua, vorrei osservare che è proprio al servizio della pace e della sicurezza che l’unità dell’Europa, cioè l’unità di un atteggiamento politico delle principali potenze europee, si dimostra necessaria. Se dobbiamo arrivare ad una distensione con la Russia, ad una sistemazione graduale e definitiva dei problemi post-bellici, bisogna disporre di un fronte politico comune, di un fronte che esista non solo negli organi supremi esecutivi, ma che si crei e si consolidi anche nella coscienza pubblica e nell’opinione mondiale. Bisogna che questa unità di attitudine esista, che sia ben visibile e che ognuno possa constatare che essa è solida e operante. La condanna dell’oratore tedesco contro lo spirito egemonico di potenza non poteva essere più recisa: «Noi tedeschi ben sappiamo quali furono le colpe di Hitler e dei suoi collaboratori e comprendiamo cosa significhi entrare col nemico di ieri più che in rapporto di alleanza addirittura di comunità». Inchiniamoci davanti a questo coraggioso esame di coscienza e non addentriamoci nei ricordi del passato. È con gli uomini nuovi che dobbiamo costruire l’avvenire. È vero: quando von Brentano ricorda la tensione con il blocco sovietico e la sorte dei 18 milioni di tedeschi della zona orientale, egli tocca il punto delicato che genera preoccupazioni e può recare complicazioni. Sarebbe infantile negare che esiste un certo rischio; ma il rischio è certamente minore di quello al quale si sarebbe esposti se la Germania isolata fosse tentata di cercare appoggi altrove. Nel nostro Paese e forse in altri ancora i partigiani della comunità europea devono difendersi nei confronti di una parte dei rappresentanti operai, i quali predicano che la federazione europea è semplicemente uno strumento di classe che porterà fatalmente alla guerra. No, l’organizzazione europea sarà un regime libero e democratico, sotto l’impulso di un Parlamento eletto che sarà l’espressione del pensiero europeo. Dobbiamo solo augurarci che le opinioni vi giungano già filtrate dalle discussioni e chiarificazioni avvenute in sede nazionale. A ciò dovrebbe fin da ora preparare la propaganda federalista, ben distinguendo fra i compiti comuni e specifici della comunità e la normale attività politica e panoramica delle democrazie nazionali. È lecito inoltre sperare di non vedere trasferiti nel Parlamento europeo i fenomeni di parlamentarismo degenerato. In questo interessante dibattito non è mancato il monito di non trascurare i principi. In proposito è stato ricordato il detto attribuito a Napoleone secondo cui con «le baionette si può far tutto, tranne che sedervisi sopra». Si può ripetere che le divisioni non bastano anzi, che ad un certo punto, non possono giovare. Né l’Alleanza atlantica né la Comunità europea possono rinnegare le origini democratiche alle quali debbono l’esistenza. Sappiamo che i nostri amici americani, ai quali tanto dobbiamo sono consapevoli di queste verità e che vogliono agire in conseguenza. Dobbiamo incoraggiarli su questa via con la voce e con l’esperienza dei popoli che hanno sofferto la dittatura e che non solo non vogliono più perdere la libertà, ma nemmeno dare scandalo a quanti anelano alla giustizia. Ci sono dei principi di diritto naturale codificati anche nei documenti basilari della Comunità, i diritti della persona e della famiglia, le libertà essenziali, la protezione delle minoranze etniche ove essa [è] inevitabile. Sono un uomo invecchiato nella prassi politica e comprendo la necessità del compromesso. Ma il compromesso non è mai fecondo se tradisce principi essenziali. Le tre potenze occidentali annunciano che le loro truppe abbandonano Trieste. Come italiano ne gioisco perché la città adriatica, cara al nostro cuore ed alla nostra fatica, torna in seno alla madre Patria. E questa prima soluzione, per quanto transitoria, accelera l’approvazione parlamentare del trattato della CED a Roma. Ma come europeo, vorrei che dal passato si traesse lezione per l’avvenire. Ricordo le ansie di Parigi alla Conferenza della Pace, le nostre insistenze presso le Nazioni grandi e piccole. Non valsero e, per amore del compromesso con la Russia i tre grandi crearono a spese della popolazione, una costruzione irrazionale ed artificiosa, il TLT. Appena vide la luce, si dovette ammettere che la creatura era nata morta, ed ora dopo un decennio di occupazione, le truppe del compromesso, perituro perché ingiusto e non vitale, abbandonano il campo. Una più completa riparazione ancora attende il diritto dei popoli. Ma intanto registriamo nell’archivio della storia le conclusioni internazionali di questa esperienza fallita perché aveva ignorato le basi morali dello stesso diritto. Tutta la nostra costruzione politico-sociale presuppone un regime di moralità internazionale. I popoli che si uniscono, spogliandosi delle scorie egoistiche del loro crescimento, debbono elevarsi anche ad un più fecondo senso di giustizia verso i deboli e i perseguitati. Lo sforzo di mediazione e di equità, che è compito necessario dell’Autorità europea, finirà col darle un nembo di dignità arbitrale che si irradierà al di là delle sue giuridiche attribuzioni e ravviverà le speranze di tutti i popoli liberi. 