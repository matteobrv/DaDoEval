Signor Presidente, ho solo un emendamento da proporre, e vorrei fare una dichiarazione generale. Prendo nota del fatto che l’affermazione di principio che corrisponde ai nostri desideri e alle nostre idee è espressa nel primo paragrafo dove si dice: «Esse continueranno a lavorare strettamente insieme per consolidare la comunità nord-atlantica. Tutti gli ostacoli che impediscono tale cooperazione su un piede di uguaglianza dovranno essere eliminati». Prendo nota anche della dichiarazione così completa e soddisfacente del Presidente del comitato sull’interpretazione della frase finale del primo paragrafo della risoluzione, secondo cui il riferimento all’abolizione di tutti gli ostacoli che impediscono la cooperazione su un piede di uguaglianza da parte di tutti i membri della comunità si riferisce anche e particolarmente alla situazione creata dal trattato di cui l’Italia è oggetto. Non insisto sul testo in vista del fatto che la discussione mi ha dato l’esatto senso dello spirito e della sostanza della questione, lo spirito che anima i miei colleghi del Consiglio nordatlantico. 