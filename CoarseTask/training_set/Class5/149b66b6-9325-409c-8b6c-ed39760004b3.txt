Egli [De Gasperi] ha ricordato quanti hanno contribuito ad affermare in Italia gli ideali della Democrazia cristiana e primo fra tutti il fondatore del Partito popolare, don Luigi Sturzo. De Gasperi ha sottolineato poi il significato della politica svolta dalla Dc negli ultimi anni: politica tesa al consolidamento della democrazia, al servizio della nazione e aperta alla collaborazione delle forze democratiche non per raggiungere la formula matematica della maggioranza, ma per tradurre una concezione larga e tollerante improntata alla liberalità e alla funzione assimilatrice del Cristianesimo. Ricordate le sue prime battaglie politiche e sindacali e le esperienze dei cattolici sociali in Italia e all’estero, il presidente del Consiglio osserva che in Italia il movimento cristiano-sociale è passato da un atteggiamento di critica nei confronti del vecchio Stato liberale alla fase del suo rinnovamento attraverso l’inserzione delle forze politiche ispirate al Cristianesimo. Coloro i quali non sono vissuti al tempo dei primi anni del fascismo e non hanno lottato allora per la libertà, non sanno quanto sia stata dura la tensione per aver dovuto subire il fascismo. Ecco perché talvolta mi vedete diffidente e cauto dinanzi a certi interventi dello Stato: è l’esperienza che parla, sono i miei 70 anni che mi consigliano di fare attenzione a non perdere la base della convivenza civile, che è la libertà politica. E questo ripeterò sempre come un monito, come una diffida, poiché la nostra libertà è tutto il nostro patrimonio. Durante il fascismo abbiamo perduto la libertà politica, quella personale, quella parlamentare, perché non siamo stati vigili abbastanza. Se noi concentrassimo oggi tutti i nostri sforzi, le leggi migliori, per tentare una maggiore e migliore distribuzione della ricchezza, per attuare le grandi riforme, senza fare attenzione ai pericoli che ci tendono i nemici della libertà democratica, finiremmo per avere delle altre nuove e amare delusioni. È sempre meglio – ha detto Montalembert – il peggiore dei parlamenti alla migliore anticamera. E l’anticamera della dittatura l’abbiamo vista: è la perdita della libertà, e la perdita della dignità umana. De Gasperi accenna, poi, alle condizioni dell’ambiente in cui si svolge l’azione della Dc e invita a non dimenticare alcune caratteristiche del nostro paese, povero di materie prime, con un aumento della popolazione che determina una leva del lavoro di 250 mila unità all’anno, non più assorbite come prima per le vie dell’emigrazione. Ricorda che il reddito individuale in Italia è la metà del reddito individuale francese, un terzo dell’inglese e un settimo dell’americano; e ciò prescindendo dalle enormi difficoltà distributive dei beni e dello sviluppo irrazionale delle nostre industrie, di cui alcune con tendenza monopolistica. Per risolvere questi gravi problemi non basta sempre la buona volontà, occorrono mezzi e possibilità che non sono sempre disponibili nel nostro paese. De Gasperi fa quindi appello all’unità, a quella unità che oggi gli è stata più volte clamorosamente confermata e che va cementata in un largo schieramento per resistere contro ogni pericolo interno ed esterno. Dinanzi alle nuove battaglie che dovremo affrontare, io vorrei che soprattutto dessimo ascolto ad una voce veneranda ed augusta, a quella del Santo Padre, il quale, in un suo recente discorso, diceva che vi sono classi dirigenti, le quali non hanno il coraggio di affrontare i problemi e che si lasciano sommergere dalle difficoltà perché interiormente hanno perso la loro forza costruttiva, permettendo così alle termiti di corrodere l’interno del legno. Questo è il quadro dell’Europa e del mondo, che impone ai democratici cristiani di coltivare, accanto all’unità del partito, una forza spirituale tale che superi le dure difficoltà odierne. Valga questo ammonimento a rafforzarci in una unità non conformista, ma in una unità ragionata, discussa e liberamente accettata perché in ciò è la nostra forza. A proposito della imminente campagna elettorale occorre, oltre al senso dell’unità, quello della risolutezza. Quanti dicono che io sono un tattico, e spiegano con ciò le vittorie elettorali, errano, in quanto non riconoscono che queste sono vittorie della fede nella nostra missione politica. Con questa fede, affronteremo le elezioni prossime anche se oggi vi sono difficoltà diverse e maggiori. Ai giovani dico di non perdersi in discussioni: vincere bisogna. Faccio appello a tutti ed anche a me, perché nei Comuni sia eretto un baluardo contro quanti vedono l’Italia come paese satellite che dipende da altri ordini e da altri comandi. Non abbiamo odio né risentimento contro nessuno, né ad Oriente né ad Occidente: ma abbiamo l’intima convinzione che se la nostra civiltà si dilegua, se la nostra luce si spegne, nessuna altra luce potrà restituirla. Io credo che, se altri meriti non avessimo che quello di aver mantenuto l’ordine in Italia, di aver fatto argine, quando veniva preparata o minacciata una rivoluzione, ciò sarebbe bastante per rivendicare alla Dc il privilegio di aver salvato, con l’ausilio delle altre forze democratiche, la libertà del paese. Ma ben altri ancora sono stati i meriti e gli sforzi realizzati dal nostro partito sino ad oggi: e i vostri propositi, la vostra volontà di combattere uniti le prossime battaglie, io li accetto come il migliore augurio di poter servire ancora gli interessi del paese. 