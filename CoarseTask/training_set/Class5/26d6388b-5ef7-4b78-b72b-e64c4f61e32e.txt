Nel colloquio iniziale i due presidenti non vollero presenti i collaboratori e si scambiarono sin dalle prime parole una confidenza: non gradivano né l’uno né l’altro le formule diplomatiche preferendo illustrarsi a vicenda il loro pensiero con franchezza. Così felice inizio accrebbe il sentimento di reciproca fiducia e aiutò a trattare senza diffidenza di sorta il riassetto della difesa nel settore sudorientale d’Europa. All’intesa greco-turca che mirava a coordinare l’organizzazione politica e militare della zona mediterranea e balcanica si veniva da mesi interessando per necessità geografiche anche Belgrado. Scambi di idee erano intercorse tra le capitali interessate e si era studiata la possibilità di una collaborazione da parte Jugoslava. La posizione internazionale della Jugoslavia non inclusa nell’Alleanza atlantica ostava ad un pieno inserimento di essa nella organizzazione difensiva occidentale mentre il problema sempre aperto ed insoluto del Territorio Libero di Trieste impediva che Roma e Belgrado effettuassero nel dispositivo della difesa mediterraneo-balcanica quella indispensabile sutura che avrebbe reso automaticamente efficace tale dispositivo. E a coloro che pensavano si venisse delineando un asse Roma-Belgrado- Atene De Gasperi rispondeva che nel caso l’asse sarebbe riuscito un poco contorto perché avrebbe dovuto passare per Trieste. Questa fu la sua linea di condotta nei colloqui avuti ad Atene. 