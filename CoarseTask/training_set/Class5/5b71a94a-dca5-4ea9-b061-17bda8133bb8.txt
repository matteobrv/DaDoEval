Ecco perché io sento una immensa soddisfazione di parlare davanti a voi, rappresentanti veri del lavoro, rappresentanti consapevoli anche di interessi specifici di classe. La classe, però, voi non volete sovrapporla alla nazione, ma la ponete al servizio della nazione. Prepariamoci da italiani e prepariamo i nostri figli e i nostri nipoti a questa larghezza di visione, ora che, nonostante le disgrazie che abbiamo avuto, siamo riusciti a liberarci da molti pesi. Questo senso di solidarietà bisogna cominciare a dimostrarlo prima entro la nostra nazione. Avete fatto molto bene ad insistere per la difesa dei vostri interessi dell’agricoltura in particolare, perché sono gli interessi di tutti, di tutto il paese, ma accanto agli interessi bisogna pensare a quello che ci unisce al di fuori dello specifico lavoro. Lo stimolo, la spinta per l’italiano di domani, dovrà scaturire dalle tradizioni dei nostri padri. Abbiamo il diritto di lavorare per poter guadagnare e poter rendere più feconda la nostra terra la quale all’infinito non può nutrire tutti e non può dare a tutti quello che pure tutti si meriterebbero. Amici miei io lo so, lo sento quello che voi volete esprimere con la parola Europa. Volete esprimere qualche cosa che è l’allargarsi del respiro,questo lasciar cadere inutili superflue frontiere, questa speranza che finalmente l’umanità trovi il modo, in un periodo e in un mondo di pace, di costruire, di ricostruire in spirito di unità. Questo è il problema! Ci sarà certamente maggior fraternità di popolo se avremo il senso noi stessi della solidarietà della famiglia umana e prima della famiglia nazionale. Amici miei guardiamo l’avvenire, non il presente d’oggi, ma l’avvenire dei nostri figli e dei nostri nipoti. La nazione voi non volete sovrapporla alle altre nazioni ma metterla a servizio della cristiana civiltà. Ecco come si sviluppa il senso della solidarietà. Quando ieri mi trovavo a parlare dinnanzi alla colonia italiana a Lisbona e vedevo i vostri visi stessi perché tutti siamo della stessa madre, di una stessa natura e di una stessa famiglia, mi ponevo innanzi il problema di questi emigranti, partiti soprattutto dai rami dell’agricoltura, che hanno portato il braccio italiano ed hanno portato la mente italiana, hanno portato la volontà di lavoro, lo spirito ricostruttivo, le capacità della nostra nazione. Ed io dico: come mai noi domani potremo restringerci alle preoccupazioni del nostro paese, o del nostro piccolo o del nostro grande paese, quando in realtà gli italiani sono in tutto il mondo ed hanno bisogno di tutto il mondo? Gli uomini e i popoli cominciano a capirlo, anche gli altri popoli hanno bisogno di noi, del nostro lavoro, delle nostre braccia. E abbiamo lavorato per questo. Perché non è vero quello che vanno raccontando, che ci riuniamo in congressi per la questione semplicemente delle armi. Sì, anche per la difesa, perché è necessaria la difesa, altrimenti le guerre ci possono distruggere tutto il lavoro che abbiamo fatto. Ma è per la ricerca di una maggiore circolazione del lavoro che noi battiamo alle porte delle altre nazioni anche di quelle ancora dure ad aprirsi. Quelle porte le hanno appena un po’ socchiuse e, se le socchiuderanno ancora, il nostro ingegno, la nostra capacità, la nostra forza italiana, saranno i primi per portare il lavoro là dove c’è bisogno di idealismo cristiano. È esso che spingerà innanzi questa nostra umanità affaticata; attingendo ad una profonda tradizione cristiana del nostro popolo l’umanità intera attinge all’acqua spirituale di cui noi stessi abbiamo bisogno e che sola ci disseta. Onde, amici miei, non lasciatevi prendere solo dai problemi vostri e nostri e se vi sentite soffocati e talvolta ci sentite in difficoltà, non disperate. Tenete ferma soprattutto l’idea fondamentale, cioè la solidarietà nazionale, la solidarietà della famiglia nazionale, intesa come fraternità. 