Caso Rapelli (colloquio De Gasperi-Rapelli): 1)accetta la sospensione di tre mesi del partito; 2)chiede di poter affacciarsi ai lavori dei C.[onsiglio] n.[azionale] senza prendere la parola, qualora non lo chiamino in causa; 3)il provvedimento della Direzione non viene comunicato. [L’on. Moro domanda cosa succederebbe nel caso in cui qualcuno sollevasse l’ultima questione dinanzi al Consiglio nazionale]. Ma si spera che nessuno lo faccia, se lo farà comunicheremo la deliberazione presa dalla Direzione. […] Ci ha parlato perché credeva di avere capito che lui non avrebbe partecipato più ai lavori se il C.[onsiglio] n.[azionale] non si fosse occupato di lui formalmente in seduta. Bisogna tener conto dell’uomo e quindi usare la maggiore cautela per non suscitare incidenti che turbino i lavori e diano un’impressione deleteria all’esterno. […] Siamo davanti ad un caso che dato l’uomo non pare debba diventare significativo. Conviene ingrandirlo? È vero che l’infrazione formale compiuta da Rapelli è evidente, ma quant’altre infrazioni sostanziali non sono avvenute durante la crisi anche da parte di un vicesegretario politico del partito e che pure fa parte del C.[onsiglio] n.[azionale]. Abbiamo avuto tanti peccati veniali durante le crisi, ma questo infine – sia pure formale – riguarda uno dei nostri amici più bizzosi e conosciuto per tale. Conviene approfondire questo solco pur tutti d’accordo che si tratta di un grave atto indisciplinare. […] Conclude: vuol dire che se Rapelli interviene ai lavori gli dirò che non sono riuscito e che la sanzione però va comunicata; oppure gli dirò che non intervenga. 