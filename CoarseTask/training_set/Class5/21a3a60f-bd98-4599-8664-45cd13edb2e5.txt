Cari amici napoletani, vi ringrazio di essere venuti così numerosi ad ascoltare queste mie parole di doveroso riconoscimento verso gli ideatori, gli organizzatori, i dirigenti, gli architetti, gli operai che hanno con il loro contributo d’intelligenza e di forza muscolare creata questa opera meravigliosa, magnifica. Io ne ho sentito parlare bene ma altro è sentirne parlare ed altro vedere con i propri occhi. È un’opera veramente grandiosa per cui tutta l’Italia deve congratularsi con voi, con i napoletani, con lo spirito di iniziativa, con la volontà, con l’ottimismo, che nonostante le miserie, nonostante le difficoltà del dopoguerra, guida il vostro lavoro. Vi ringrazio e ringrazio questi uomini che hanno lavorato con grande abnegazione, li ringrazio perché essi, malgrado ogni difficoltà, hanno dimostrato di saper portare a termine un’opera che dà sempre più all’Italia e a tutte le altre nazioni una prova dell’energia del popolo italiano e dell’ottimismo costruttivo del popolo napoletano. Quando, amici miei, si va dicendo sopra i giornali o nei Congressi mondiali che l’Italia o che il popolo italiano è imperialista, si dice una menzogna convenzionale, perché non è per imperialismo o per avidità di ricchezza che si è sviluppato, dapprima, il nostro impero coloniale e poi, in genere, si è sviluppato il lavoro italiano nelle comunità all’estero. No, non è avidità di ricchezza ma è bisogno, è necessità di lavoro! Noi potremmo rispondere a coloro i quali facilmente ci accusano di aderire all’idea imperialista che noi non conosciamo che un impero solo, che è l’impero del lavoro italiano, del lavoro in genere. Il nostro Stato è stato fondato su questi elementi come lo è soprattutto la nostra società. Questa era una mostra che doveva essere la prima esposizione dell’opera compiuta nelle colonie. Quando le colonie sono scomparse, in forma militare o burocratica o amministrativa, non vi è stato bisogno di eliminare nulla. Se guardate ai singoli padiglioni vedrete che quello che era esposto oggi è soprattutto espressione del lavoro italiano ed il lavoro rimane. Perciò noi diciamo a quegli italiani che sinora questo non hanno compreso; noi diciamo soprattutto agli amici ed ai nemici all’estero, noi diciamo loro: lasciate cadere ogni diffidenza contro il lavoro italiano, contro l’emigrazione. E specialmente oggi desidero rivolgere una parola ai nostri conterranei cittadini americani, oriundi italiani negli Stati Uniti. Anche nel corso della campagna elettorale, alla quale non prendiamo parte in nessuna maniera, senza essere né per l’uno né per l’altro dei partiti in lizza, vogliamo ricordare a questi italiani come essi hanno il dovere di far presente a chicchessia, a qualsiasi partito assuma la responsabilità del governo, hanno il dovere di ricordare la legge sull’emigrazione e le concessioni che già Truman aveva formulate nella legge presentata al governo. E oltre ciò, gli americani, amici di origine italiana, sinceri democratici (non parlo qui, in riferimento ai partiti, ma soltanto alle tendenze) questi amici debbono ricordare che l’Italia moderna è un paese democratico, una Repubblica democratica, che vuole giustizia e uguaglianza per tutti, ma che vuole difendere anche i propri figli. Si ricordino di appoggiare l’Italia perché appoggiando l’Italia appoggiano l’avvenire della democrazia. E come l’America è stata il primo Stato, parlo degli Stati Uniti del Nord America, come l’America è stato il primo Stato che ha compreso l’errore di aver concluso, di averci imposto un trattato ingiusto, è l’America che sente più di ogni altro che una sana applicazione del trattato per un Territorio libero è anche una prova di giustizia e di democrazia. Perciò io dico, dico di qui agli amici, ai moltissimi amici che abbiamo negli Stati Uniti e dovunque, siate leali cittadini del vostro Stato; noi ammiriamo questa lealtà; ma appunto per i rapporti di lealtà e collaborazione, ricordatevi della patria lontana, ricordatevi degli italiani di Trieste e del Territorio libero. Visitando i padiglioni, abbiamo trovato la dimostrazione dell’opera degli esploratori, dell’opera degli scopritori, dell’opera di uomini che hanno lottato per la scoperta e poi per il potenziamento dell’America. Ora è con un senso quasi di diritto storico che noi domandiamo che come i nostri hanno avuto fede nell’avvenire dell’America, l’America abbia fede nell’avvenire di questo nostro popolo troppo grande in un paese troppo piccolo; ma che non vuole conquiste, non vuole invadere paesi altrui e se vuole andare al di là delle sue frontiere è soltanto per lavorare e non per conquistare, per lavorare, per creare coma ha già fatto negli Stati Uniti, una prosperità ed una possibilità di vita. E quando si dice ironicamente (in questi giorni lo avete letto sui giornali, lo avete sentito in comizi), da certi partiti che si dicono tradizionalmente internazionalisti e lo dovrebbero essere, che vogliamo ricostruire l’Europa per un certo romanticismo medioevale, feudale, che fa ricordare i tempi di Carlo Magno, noi possiamo rispondere: non si tratta di ricostruire Imperi, Stati, società di un tempo che sono superate: altre sono oggi le basi della società, altra è la vitalizzazione, diverse sono le aspirazioni e le energie dei popoli. Non è che noi vogliamo ritornare a queste forme antiche e sorpassate, perchè il problema che impostiamo è un problema di lavoro, di libera circolazione del lavoro, di circolazione italiana e soprattutto di circolazione di nuovo lavoro. Ecco perché è inutile, è risibile che alcuni avversari anche in patria nostra vogliano accusarci di voler noi fondare un’Europa cattolica, un’Europa del ’600 o addirittura del ’900. No, noi non guardiamo all’indietro. La nostra opera ha per base la solidarietà, ma la solidarietà anche oggi è una necessità assoluta ed è soprattutto una necessità di lavoro. Ovunque mi sono recato nei mie passati e recenti giri ho sentito aleggiare il lavoro italiano. Il riconoscimento di questo lavoro esige anche larghezza di idee, esige libertà di circolazione. Noi non vogliamo ritorni ad antichi tempi; ma sappiamo che abbiamo assolutamente necessità di allargare il mercato del lavoro, perché il nostro popolo in Italia non ha possibilità di espandersi come dovrebbe e potrebbe. Bisogna trovare il concorso di tutti coloro che guardino non soltanto agli interessi ristretti della propria nazione, ma che si preoccupino di considerare il problema della solidarietà in senso universale. Alcuni che sono per origine internazionalisti si oppongono al nostro movimento, creano intralci alla realizzazione delle nostre speranze. Noi resistiamo, noi agiamo, magari contro corrente, perché la nostra convinzione è profondissima ed è radicata in noi. La federazione europea agisce come mezzo pacifico, perché soprattutto noi vogliamo lavoro, perché vogliamo la pace, vogliamo assicurare la pace fra gli Stati. E per assicurare la pace bisogna prima di tutto che vadano d’accordo gli Stati confinanti in Europa. Ecco la ragione fondamentale perché noi perseguiamo questa grandiosa opera di pacificazione europea: un popolo libero ha tutte le possibilità di difendere la pace ed ha tutte le possibilità di difendere il proprio avvenire. Ecco perché, amici, quando si parla di una Europa unita, non si pronuncia una parola indefinita, non si accenna ad una utopia lontana perché si tratta di una qualche cosa che interessa non soltanto i politici ed i giornalisti, ma interessa soprattutto il mondo del lavoro, interessa gli operai italiani, come interessa gli operai di tutte le nazioni. Interessa soprattutto le possibilità industriali, gli sviluppi commerciali, interessa insomma la necessità del maggiore sviluppo del popolo italiano. Noi vogliamo che ciò ottenga l’adesione e l’appoggio delle forze sindacali. Amico Rubinacci che mi stai accanto e che rappresenti così degnamente il Ministero del Lavoro, nei tuoi contatti soprattutto con le rappresentanza sindacali, insisti presso le organizzazioni sindacali, insisti presso le organizzazioni operaie perchè comprendano a pieno, si rendano consapevoli di questo grande ideale che è soprattutto diretto a tutelare gli interessi dei lavoratori. Naturalmente questo esige che si ottenga anche il conforto e la solidarietà degli operai delle altre nazioni. Non si deve verificare, come è accaduto recentemente in Inghilterra che nostri operai, garantiti da contratti, abbiamo trovato organizzazioni più o meno ufficiali, più o meno riconosciute, ma ad ogni modo organizzazioni operaie che respingono il concorso degli operai italiani, che sarebbe tanto necessario per lo sviluppo di molte attività anche di quel paese. È una cosa che non si deve ammettere, questa infrazione della solidarietà. Bisogna che la società difenda la solidarietà, bisogna che la solidarietà diventi in questa nostra Europa elemento essenziale di ogni relazione altrimenti accadrebbe quello che è accaduto nelle antiche corporazioni che ebbero uno sviluppo solido, ma che poi finirono col degenerare e col diventare organismi che non permettevano assolutamente ad altri di sviluppare lo stesso lavoro o di svolgere opera artigianale. Ed allora venne la rivoluzione francese che in nome della libertà abolì queste corporazioni. Occorre che il principio di solidarietà divenga generale. Ora io dico queste mie parole dopo aver ammirato questa esposizione, dico una parola che è di fede nell’avvenire del mondo libero. Nonostante le difficoltà che ci dividono, gli uomini, si chiamino socialisti, si chiamino comunisti, si chiamino democratici cristiani, debbono rendersi consapevoli della indispensabile solidarietà che deve presiedere alle relazioni umane. Nonostante tutte le difficoltà io credo che la maggioranza dei lavoratori vorrà seguire questa idea che è idea del nostro avvenire democratico, della nostra espansione di lavoro. Se non fosse così non vi sarebbe progresso, ma regresso. Ed ora, amici carissimi, permettetemi che io dica accanto alle parole di riconoscimento e di gratitudine per tutti coloro che hanno lavorato alla mostra, che hanno contribuito alla sua affermazione, che io dica anche una parola di soddisfazione e di compiacimento per quello che è stato realizzato qui a Napoli. Io sono profondamente convinto che la mostra deve essere sviluppata nel tempo, non solo nell’interesse della città di Napoli, ma di tutto il paese come espressione di un nobile sforzo. Da essa lo stesso governo trae una parola di speranza e un ulteriore incitamento alla ferma volontà di consolidare l’Italia sulla via di una libera democrazia, fondata sulle solide basi del lavoro riconosciuto e organizzato: una democrazia politica sorretta da una democrazia sociale ed economica. 