Onorevoli senatori, cercherò di essere molto breve. Naturalmente non posseggo un’armatura giuridica tale che mi consenta di lanciarmi nel torneo regolamentare. Del resto i colpi principali sono stati scambiati tra uomini così valorosi e competenti, che io non saprei aggiungere alcunché di nuovo a questo riguardo. Ma, per la serietà della questione e per l’autorità dell’interrogante, mi permetto di precisare, di fronte alla domanda, ai dubbi, alle perplessità dell’onorevole Orlando, quello di cui si tratta, per che cosa ci si impegna, il significato del voto. Evidentemente nella sostanza, cioè per riguardo all’argomento, oggettivamente abbiamo qui ratificato il trattato della comunità del carbone e dell’acciaio. Le attribuzioni e le competenze, in questo trattato sono molto chiare. Si tratta proprio di quel settore specifico a cui si è riferito l’onorevole Orlando. In realtà il voto di oggi, la delega, diremo così – non so se dico degli spropositi giuridicamente parlando, ma chiedo venia e domando che mi si corregga – riguarda l’incarico, da dare ai nove membri, di rappresentare l’Italia nell’assemblea della Comunità europea del carbone e dell’acciaio. La responsabilità, direi, del Senato, di coloro che votano – parlo di responsabilità giuridica – è giuridicamente impegnata per questo e non per altre determinazioni. È escluso che questa assemblea in qualsiasi momento possa deliberare una proposta di costituzione europea e possa in qualsiasi maniera, anche moralmente, impegnare le sovranità nazionali, prima che queste sovranità nazionali e gli organi competenti possano prendere la parola e decidere nelle determinate materie. Tutto ciò è compatibile con le diffidenze dell’onorevole Orlando e con le speranze mie. Mi pare che l’onorevole Orlando diffidi e tema che si possa scivolare in una situazione che egli non vede con molta simpatia. Io invece desidero vivissimamente che ci si metta su quella strada, perché spero. Ma sulle speranze in questo momento non votiamo, ciascuno le conserva nel proprio cuore, qui parliamo soltanto di responsabilità che impegna il nostro voto. La cosa quindi mi pare abbastanza chiara. La confusione può essere venuta perché la stampa si è impadronita di quest’altra circostanza, cioè di un incarico suppletivo che si è detto i governi hanno intenzione di affidare a questa assemblea, di certo lavoro preparatorio che dovrebbe fare l’assemblea della CED (non questa si badi bene) in base all’articolo 38 che è merito, se di merito si tratta, della nostra iniziativa, articolo che tenta di inserire un elemento propulsore verso l’Unione federativa europea. Tale articolo 38 che è da alcuni temuto e da altri considerato troppo poco è l’unica molla operante che esista in forma impegnativa per i governi. I governi che hanno firmato il trattato della CED, che sarà a suo tempo discusso qui e sarà da voi ratificato o no, hanno detto tra loro di voler incaricare l’assemblea del comitato di difesa anche di questa elaborazione ed hanno fatto ciò in tal modo e con tali scadenze che l’Italia ritiene di avere introdotto una procedura che darà forza all’Italia stessa di dire: o voi vi mettete su questa strada – a quelle condizioni che troveremo naturali, che il Parlamento approverà, che saranno quelle che crederemo felicemente avviate per il nostro paese – oppure i nostri impegni che riguardano l’esercito europeo diventano condizionati. Perché, se entro un dato periodo l’assemblea non sarà in grado di preparare uno statuto da sottoporre ai rispettivi governi e ai rispettivi Parlamenti, al periodo di scadenza avremo il diritto di rimettere in discussione la formazione della struttura stessa della CED. Ecco la molla operante che costringe i governi a prendere posizione. Naturalmente i governi, e dietro loro i popoli e i Parlamenti, sono completamente liberi di prendere posizione favorevole o no, in concreto, posizioni di modifica e di accettazione. Il problema della sovranità nazionale in questo senso è fuori questione. Naturalmente il trattato del carbone e dell’acciaio investe un settore della sovranità nazionale che viene ceduto. Questo è chiaro. Domani il problema sarà più grosso, perché più importante e perché toccherà da vicino i problemi della difesa quando discuteremo della Comunità della difesa (quella che si dice CED); ma oggi non impegniamo ancora niente altro (ed è onesto dirlo). Con la riunione del 23 o 24 di questo mese, dei ministri, a Parigi, invitiamo soltanto l’assemblea che noi stiamo nominando – e che per statuto non ha questo obbligo – a trovare il modo di accelerare i lavori per poi trasferire questi lavori alla CED, se si farà, al momento della ratifica, quando comincerà ad esistere il trattato della difesa e quindi la molla operante incomincerà a lavorare sul terreno pratico dopo la ratifica del Parlamento. Se questo non vi sarà, noi (cioè tutti coloro che sono attaccati a questa idea, a questa speranza) cercheremo di influire per provvedere in modo che, anche al di fuori di questo trattato, e cioè anche se l’unione della difesa non sarà possibile, ci sia tuttavia un’altra strada aperta per arrivare alla federazione o ad una discussione sulla federazione. Il nostro intento è quindi di non perdere i vantaggi che crediamo di aver ottenuti faticosamente inserendo questa molla operante entro la solidarietà della difesa, cercando di garantirci, in ogni caso, una possibilità di ritornare sui nostri passi qualora trovassimo una resistenza assoluta in senso negativo. Comunque, tutto questo appartiene ad un programma, ad una idea, ad una speranza e, se volete, ad una direttiva. Io comprendo che possano votare a favore di questo progetto tanto coloro i quali vi vedono questa speranza quanto coloro che non vi vedono questa speranza o che, per lo meno, in via di massima non sono assolutamente contrari. Ma trovo anche logico, scusatemi, amici dell’estrema sinistra, che voi siate contrari. È logico, perché qui non si tratta di rappresentanza di opposizione o di rappresentanza della maggioranza nel senso che questa sia una maggioranza di governo e l’opposizione sia semplicemente una opposizione anti-governativa. Qui, nello schieramento che si è verificato alla Camera ed altre volte al Senato sullo stesso argomento, e che si dimostrerà anche adesso, uomini che sono contro il governo per parecchie ragioni di politica interna ed anche di politica estera, saranno favorevoli all’istituto che si sta per creare e condivideranno con noi la speranza che da questo istituto nasca qualche cosa di meglio di quello che si presenta strutturalmente in questo momento. Quindi non si tratta di opposizione o di maggioranza nel senso classico della parola, dove ci sia un certo carattere di esclusività: si tratta di una opposizione pregiudiziale, si tratta di una pregiudiziale assoluta. E quando, egregi rappresentanti della sinistra, siete venuti a dire, come avete detto l’altra volta, chiaramente, che è vostra convinzione che questo nostro tentativo del piano Schuman e della coalizione della comunità della difesa europea non siano altro che strumenti di guerra e di preparazione alla guerra; quando voi dite che è vostro dovere, secondo la vostra coscienza, di fare tutto il possibile per impedirne l’attuazione ed il funzionamento, voi siete logici quando non volete assumere responsabilità in questo… Voce dalla sinistra. Ma noi vogliamo assumerle! de GAsperi. …ma noi saremmo altamente illogici se, in qualsiasi maniera, cercassimo di favorire voi in questa opera negativa di sabotaggio. (Vivi applausi dal centro). GrisoliA . Con questo ragionamento dovreste cacciare i monarchici dal Parlamento. de GAsperi. I monarchici non c’entrano. Comunque la logica porta a questo schieramento. Deve essere vero quello che dicono i maestri del giure, che il diritto riveste nelle sue forme una certa logica morale che viene già di per sé dall’evoluzione delle cose. Ed oggi vi è uno schieramento fatale, quello voluto dall’estrema sinistra: vi è una impossibilità d’intendersi sui problemi più gravi ed essenziali, quelli che noi crediamo essenziali per la pace e lo sviluppo dell’Europa, per la salvezza della democrazia, soprattutto della libertà in Italia. È fatale che, poiché non siamo d’accordo su queste linee generali sulle quali ci potrebbero pur essere tanti ponti di passaggio, tutto questo si esprima anche nel modo di fare le leggi e nel modo di rappresentare le forze attive che contribuiscono alla ricostruzione per gli uni ed offrono per gli altri argomenti di lotta. Bisogna essere chiari: ci sono dei limiti nell’opposizione a simili cose. Quando si tratta di responsabilità fondamentali si può discutere sulla struttura, sulle competenze, ridurre le attribuzioni, trovare l’argomento accettabile o non accettabile in questo momento. Lo so, si può discutere di tutto questo, ma quando pregiudizialmente se ne fa una questione morale, fatalmente non possiamo trovare la forma della decisione. Ebbene, vi dico, amici comunisti, scusate la parola, voi non avete la fede, voi avete un’altra fede, credete in un’altra unione. Lasciateci provare la fede nell’unione dell’Europa, lasciateci fare questo tentativo che vuole essere soprattutto di pace e di collaborazione. (Vivissimi, prolungati applausi dal centro e dalla destra). 