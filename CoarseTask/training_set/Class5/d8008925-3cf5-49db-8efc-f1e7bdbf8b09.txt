Fra i contributi alla efficienza del Parlamento, quello recato da Pietro Nenni merita di essere particolarmente segnalato, poiché a differenza di qualche altro possiede il pregio della sincerità. Leggiamo insieme un brano dell’articolo che egli ha scritto sull’Avanti! di domenica scorsa: «Il problema della forma nuova di organizzazione della democrazia è più che mai aperto. A mio giudizio esso involge non soltanto il funzionamento dell’istituto parlamentare, ma anche la organizzazione del suffragio universale. Nell’Ottocento la contrapposizione del paese reale al paese legale si fondò sulla esclusione del voto (progressivamente abolita) della classe operaia e contadina nei suoi nuclei più attivi, che non erano né quelli del censo e neppure, in assoluto, quelli dell’istruzione. Nell’epoca del suffragio maschile e femminile la contrapposizione tende a ripresentarsi e a riproporsi come conseguenza del peso che attraverso l’atto elettorale finiscono per esercitare i nuclei passivi della popolazione, quelli di coloro che escono dall’indifferenza politica e dal domestico esilio per deporre, ogni tanti anni, una scheda nell’urna e sono, per natura, i più inclini a subire, in un senso o nell’altro, secondo come tira il vento, l’effetto di campagne di odio, di paure e di esaltazione» . Non occorre molto acume per rilevare che l’on. Nenni è già entrato in piena ortodossia comunista; l’unica differenza fra lui e i suoi «compagni» del Pci è questa: ch’egli non curante della tattica contingente, dichiara quel che gli altri nascondono sotto il veli dell’opportunismo. La critica ai «nuclei passivi» fa desiderare al deputato massimalista la trasformazione del suffragio universale basato sull’uguaglianza di tutti i cittadini, nel suffragio privilegiato, da riservarsi ai nuclei dei cosiddetti attivisti. Quest’involuzione è molto pericolosa ed è forse per questo che il suffragio ristretto fu sempre osteggiato dai socialisti del XIX secolo, mentre per contro, venne applicato dai comunisti con i famosi «Consigli» (Soviets) accompagnati dalla guardia armata operaia. La dialettica posta in azione da Nenni si vale in realtà degli stessi argomenti che, a suo tempo, portarono al governo gli attivisti del fascismo e la loro milizia nazionale. A questo proposito bisogna ricordare che il deputato romagnolo fin dall’Avanti! clandestino patrocinò una Repubblica dei «Consigli», nei quali avrebbe volentieri trasformato il Comitato di liberazione. Poiché, invece si è giunti ad una Repubblica democratica parlamentare, fondata sul suffragio universale e la maggioranza non si è dichiarata favorevole al comunismo, N.[enni] capo delle truppe ausiliare comuniste ha già perso la fede nel suffragio universale e sente il grave peso dei «nuclei passivi». Ma, nella fregola di sostenere la tesi dei Soviets, N.[enni] perde le staffe e mostra di non avere molto rispetto per il postulato del voto alle donne , che i socialisti, a semplice titolo elettorale, hanno sbandierato durante le campagne politiche. Tutte le ragioni portate a sostegno del suffragio femminile vengono oggi dimenticate per comodo di tesi. Comunque, a parte la gratuità dei rilievi nenniani nei confronti di una parte considerevole del corpo elettorale, che ha dimostrato sì pronta comprensione e sensibilità, vi è da osservare che il vantaggio del sistema democratico consiste appunto nel rendere politicamente attivi gli indifferenti ed i tiepidi non nel sopraffarli con minoranze sovente assai più fanatiche che consapevoli. Il presidente del Consiglio, nel suo recente discorso al Senato , ha posto in guardia contro le conseguenze di una critica parlamentare ispirata non dal desiderio di far funzionare gli istituti democratici ma dal proposito di soffocarli nella sopraffazione e nella dittatura. L’articolo dell’on. Nenni dimostra la piena validità di quell’allarme. 