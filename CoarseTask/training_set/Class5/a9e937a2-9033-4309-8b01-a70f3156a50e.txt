[…] Il presidente De Gasperi osserva che evidentemente il punto di partenza per la CPE è costituito dalle due Comunità ristrette, la CECA e la CED. È giusto che le porte siano aperte a tutti gli Stati europei che desiderano raggiungere gli stessi fini: ma poiché dette due Comunità sono nate tra i sei Paesi, si cominci per la CPE da questi Paesi. Per quanto riguarda le attribuzioni della Comunità, la formula delle estensioni non automatiche sembra sufficiente per abbordare il problema e per prendere qualche utile decisione nella fase iniziale. Da parte italiana, come è noto, si vede con interesse la possibilità di estensioni nel settore economico, come proposto da parte olandese. Quanto alla questione territoriale fatta presente dalla Francia, è d’accordo nel rinviare ogni esame al riguardo poiché si rende conto delle difficoltà che può creare specie appunto alla Francia. Per quel che riguarda le istituzioni, da parte italiana non si intende fare della pariteticità o meno del Senato una questione pregiudiziale. Il presidente De Gasperi osserva comunque che, se il Senato sarà paritario, occorrerà che nell’altra Camera il principio della ripartizione dei seggi in proporzione all’entità numerica dell’elettorato, principio che è la naturale conseguenza del suffragio universale diretto, trovi opportuna applicazione. Bisognerà certo badare, in caso di Senato paritario, a chiarire bene la funzione del Senato stesso rispetto a quella del Consiglio dei Ministri: lo sforzo dei parlamentari per superare questo problema aveva portato ad una soluzione mista di compromesso, avente evidenti difetti ma anche non pochi aspetti interessanti. In complesso è interessante rilevare che il progetto di Trattato non crea tra gli Stati membri una Confederazione e tanto meno una Federazione: ma costituisce bensì una forma nuova di associazione che opportunamente si definisce col termine nuovo di «Comunità». Il presidente De Gasperi prende nota con soddisfazione che anche da parte francese si è favorevoli al principio del suffragio universale diretto. (Bisognerà poi – aggiunge fra parentesi – un giorno pensare anche alle linee generali di una legge elettorale: in Italia non si ha al riguardo, una buona esperienza del sistema proporzionale). È molto importante raggiungere un accordo sul principio del suffragio universale diretto; gli altri problemi istituzionali possono infatti, una volta accettato quello, esser risolti più facilmente. Ciò va detto anche per il problema del potere esecutivo, circa il quale in fondo le differenze tra quanto disposto al riguardo nel progetto di Trattato e quanto auspicato dal ministro Van Zeeland non sembrano inconciliabili. 