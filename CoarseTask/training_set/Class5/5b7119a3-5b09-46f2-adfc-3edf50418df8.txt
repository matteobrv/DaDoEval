Amici di Torino, ho bisogno di dirvi una speciale parola di riconoscenza per questa vostra presenza, nonostante l’avversità della pioggia . Voi mi volete bene, ma io ho una ragione particolare per volere bene soprattutto ai torinesi e alla città di Torino, perché fu a Torino che nel 1948, inaugurando la campagna elettorale politica , venni a chiedere ispirazione alle tradizioni, alla gloria di Torino e oggi torno per esprimere la gratitudine a questa città che ha infuso nella nostra campagna uno spirito di così vigoroso idealismo. Ho incominciato questa campagna a Trento il 25 aprile e sono partito dalla constatazione che la forza e la persistente minaccia del pericolo comunista continua e che dovevamo prendere le nostre decisioni e aumentare la nostra resistenza considerando questa premessa: c’era bisogno che noi lo dicessimo perché alcuni dei partiti interessati a tener mano al comunismo per la propria affermazione negavano che esistesse in Italia un pericolo di bolscevizzazione, cioè il pericolo della conquista del potere da parte del Partito comunista. Dovevo dire che la verità era questa e la verità andava guardata in faccia e come responsabile maggiore e massimo della nazione dovevo fare appello a tutti: al sentimento, al cuore, all’energia, alla volontà di tutte le popolazioni perché serrassero le fila e resistessero a combattere per la libertà. Qualche giorno dopo la mia affermazione, qualcuno dei partiti minori insisteva nel dire che la mia affermazione stessa era artificiosa, che io creavo un fantasma per spaventare la gente e farla correre a votare per la Democrazia cristiana. In realtà il comunismo era già diminuito notevolmente, perché nessuno poteva pensare a possibilità che il comunismo attaccasse, potesse attaccare, per conquistare il potere politico. Ora il prof. De Marsanich, che ha parlato qui ieri, è l’autore di un articolo pubblicato sul settimanale «La Lotta ideale» nel quale dice che la pretesa minaccia comunista è un pretesto atto a carpire i voti della paura. E un altro sosteneva ancora questi temi. Oggi, dopo le elezioni, Togliatti ha detto qui che l’esito del risultato elettorale è stato una vittoria e ha dimostrato l’aumento delle forze comuniste. La verità sta nel mezzo. Non è vero che ci sia stato un aumento delle forze, non è vero che ci sia stata una vittoria comunista, ma è vero che si illudono coloro che credevano che, per articoli di giornale, anzi per campagna di propaganda, questa farsa quotidiana del Partito comunista, questa organizzazione infeudata, avesse perduto la sua forza. È meglio, amici, che noi guardiamo in faccia la realtà, l’afferriamo e la riconquistiamo in tutta la sua interezza e ci battiamo contro questa realtà per diminuirne la forza e l’efficacia e per erigere una diga insormontabile contro ulteriori progressi. Dunque, amici, prendete atto che ancora potete fare uno sforzo ultimo per affrontare tale realtà. Il pericolo della bolscevizzazione dell’Italia esiste, è ancora presente, esige la massima vigilanza, il massimo concorso per tutte le classi, le classi operaie anzitutto, le classi intellettuali, dei ceti produttivi, per superare la minaccia o ridurne gli effetti. Poiché non si tratta di fantasmi, non si tratta solo di forze, ma si tratta soprattutto di un partito che non ha scrupoli di coerenza, che oggi afferma una cosa, domani ne afferma un’altra. Si tratta di un partito contro il quale non è bello combattere perché non si tratta solamente di battaglia in campo aperto, bandiere contro bandiere, ma con tutte le trasformazioni possibili, diverse da città a città; una battaglia contro un mostro dalle diverse mostruose teste. Vi darò qui a Torino, capitale dalla quale è partito il movimento per l’unità italiana, vi darò un esempio, uno degli esempi più caratteristici che si sono svolti recentemente: l’autonomia siciliana. Quando si è trattato, nel Consiglio dei ministri del ’44, di fare questa concessione, di accogliere provvisoriamente lo Statuto che era stato proposto dai siciliani, salvo poi gli emendamenti e i coordinamenti che si dovevano fare alla Costituente, allora i rappresentanti del socialismo comunista e del comunismo socialista, cioè Togliatti e Nenni, erano molto perplessi e nel Consiglio dei ministri, come era naturale, trattandosi di movimento centralizzato e centralizzatore, questi due hanno certamente fatto obiezioni, sono stati molto esitanti ad accettare. Ora che cosa avviene? Oggi il Partito comunista siciliano ha assorbito addirittura il separatismo, si è fatto assertore della stessa causa separatista e cerca di esercitare i siciliani all’esempio, alle imitazioni dell’Unione Sovietica e all’esempio della indipendenza della lotta per l’indipendenza coreana; cerca di creare uno stato d’animo che non è per uno Stato nazionale italiano, ma piuttosto uno Stato federativo, che pensa ad una protezione che venga dall’estero. Guardate quello che avviene in questo momento; quella che doveva essere un’autonomia amministrativa per lo sforzo dei comunisti minacciava – perché la maggioranza dei siciliani non ha accettato ed ha votato contro – minacciava di creare uno Stato nello Stato. Se il tempo fosse stato eliminato, vi avrei addirittura letto la parola che il senatore Li Causi in proposito ha pronunziato in tutte le piazze della Sicilia . Eccovi le parole e voi comprenderete che io non ho tradito il senso sunteggiando. «Nel mondo – disse il senatore Li Causi a Palermo – c’è la guida dell’Unione Sovietica e sotto la guida dell’Unione Sovietica e del suo grande capo il compagno Stalin, il popolo che ha avuto la ventura di liberarsi per il primo è per la pace e costituisce col comunismo un mondo libero e felice». Fate attenzione: «l’enorme volontà di lavoro del popolo siciliano trova oggi nell’Unione Sovietica l’esempio vivo di che cosa può fare un popolo che è al potere». State attenti: «come il popolo coreano che suscita la stessa ammirazione dei difensori di Stalingrado, il popolo siciliano lotterà per la pace, per la terra, per il lavoro, per la libertà» . Dopo ciò sentite la conclusione: che cosa vale l’assicurazione che egli ci dà, che il popolo siciliano romperà con lo Stato italiano; che cosa mancherebbe alla nostra rottura formale con lo Stato italiano quando andasse al governo in Sicilia un partito per cui guida suprema rimane lo Stato sovietico e l’incitamento all’indipendenza dei coreani del nord aggressori dei coreani del sud. Bisogna però constatare che accanto a questo pericolo esiste la possibilità di difendere il regime democratico. Però il regime democratico non vince senza l’impegno di tendere con tutti i mezzi verso la giustizia sociale e verso l’elevazione dei lavoratori e della povera gente. La libertà di produrre reclama il dovere di dedicare una equa parte del profitto al lavoro, all’assistenza, alla elevazione delle classi più povere. Oggi non si possono introdurre disgraziatamente certe riforme nell’amministrazione, nelle fabbriche perché appunto il virus, il veleno della bolscevizzazione rende impossibile il loro equo funzionamento, ma noi dobbiamo lasciare aperta la porta a tutte quelle istituzioni che rappresentano collaborazione e partecipazione degli operai. La proprietà si può difendere, ma purchè eserciti una funzione sociale e non costituisca nemmeno sulla terra un monopolio terriero. Perché nessuna proprietà edilizia e terriera potrebbe sussistere senza questa funzione sociale e senza creare in corrispondenza uno stato di libertà in coloro che sono vicini. Se ciò avvenisse, se noi pretendessimo che la democrazia, in regime democratico, mantenesse le attuali situazioni di proprietà e di profitti, vorrebbe dire che la democrazia sarebbe un regime di statica sociale conservatrice e questo noi non vogliamo, vogliamo una democrazia che progredisce, che si fonda sulla migliore giustizia sociale. La legge suprema del nostro regime libero deve essere la solidarietà nazionale e questa esige dei sacrifici da parte di chi ha in favore di chi non ha e ha il diritto di avere. Senza ciò la fraternità cristiana è una parola vuota e la Democrazia cristiana sarebbe una ipocrisia. Ciò hanno inteso quegli industriali che provvedono all’assistenza sociale e alla più larga cooperazione possibile con i loro operai. Essi pagano con ciò una polizza di assicurazione che è più fruttuosa di quella stupida o criminale di sovvenzionare la stampa e la propaganda neofascista nell’illusione che la violenza e l’illegalità… Poiché bisogna mettere in chiaro che il neo fascismo si affaccia, spunta sull’orizzonte un altro pericolo, contro il regime democratico. È vero, i missini anche se antiatlantici vogliono distinguersi dai comunisti dichiarando che in caso di conflitto si batterebbero per l’Italia. Riconosciamo che questo impegno merita la massima considerazione. Ma non c’è solo un fronte di combattimento, c’è un fronte interno e su questo fronte attaccano il sistema parlamentare preparando la dittatura e richiamandosi all’esempio dei loro maggiori legittimano col ricorso alla violenza la violenza e l’illegalità comunista. Così bisogna pure dirle certe verità, dirle anche alle grandi folle come siete voi, dirle a tanti, perché la minaccia non ingrossi; bisogna dire che il fascismo e il comunismo si alternano nella vita italiana motivandosi e giustificandosi reciprocamente. E intanto si tenta da ogni lato la soffocazione della democrazia. Con senso assoluto di responsabilità questi post-epigoni ricostruiscono la situazione del 1921. Quando si vedono le attuali collusioni tra comunisti e fascisti e i reciproci compiacimenti e sorrisi, si ricorda la tattica di Mussolini, nel 1920 e nel 1921. Dinanzi all’occupazione delle fabbriche egli stava neutrale e lo studente ucciso barbaramente in questa città era un nazionalista, non un mussoliniano. Ma allora il governo del tempo cercava con le sue forze di ridurre all’impotenza da una parte gli squadristi fascisti e dall’altra gli arditi del popolo. Ma Mussolini voleva impedire che si riuscisse a domare questa forza nemica, che si riuscisse così a creare la base di pacificazione. E tenne alla Camera un discorso, il 1° dicembre 1921, in cui ammoniva il governo di non martellare con provvedimenti di polizia il fascismo, giacchè esso potrebbe anche allearsi al comunismo per rovesciare lo Stato, salvo poi a «conflittare», come diceva lui, col nuovo alleato per la spartizione del bottino. E oggi, a sentir la trascuratezza dell’on. Almirante che si richiama ai maggiori e dice di assumere la responsabilità anche dell’eredità della Repubblica sociale (e si sente l’attacco al regime parlamentare), ci si ricorda di quello che diceva Mussolini: il regime parlamentare – diceva già nel 1919 – ha aperto la successione e siamo noi che abbiamo diritto alla successione, perché fummo noi che spingemmo il paese alla guerra e la condizione alla vittoria. Così vuol ragionare oggi anche il successore on. Almirante. C’è una piccola differenza: alla guerra ci hanno spinto essi, ossia i loro capi, i loro responsabili a cominciare da Mussolini, ma invece che alla vittoria ci hanno condotto questa volta alla disfatta. Ora i missini vanno di piazza in piazza sollevando l’accusa, che in fondo è diretta contro tanti e contro l’intero popolo italiano, che responsabili della guerra siamo noi democratici e tutti coloro i quali non avevano entusiasmo per l’obbedienza di Mussolini! Basta consigliare ai missini di leggere il diario di Ciano del 7 aprile. L’ex ministro degli Esteri dopo una discussione col gen. Favagrossa che doveva provvedere alla preparazione del materiale di guerra, concluse che oramai neanche col poco oro rimasto si poteva comprare qualsiasi metallo, che tutto era consumato nelle scarse risorse interne…; le pentole di rame, le cancellate di ferro, lo ricordate voi come sono scomparse? Tutto è andato comediceva e con questa mancanza di riserve c’è chi può pensare di intervenire in guerra ? Ebbene, pochi giorni dopo questa annotazione nel suo diario, egli ha avuto un altro colloquio dove dice: Mussolini ritorna imbronciato dal Re ed è arrabbiato perché il re vorrebbe tenerlo che non si muovesse, che ritardasse perlomeno l’intervento nella guerra. E Mussolini ha allora questa espressione: è umiliante stare con le mani in mano mentre gli altri scrivono la storia per fare un grande popolo. Non importa vincere o perdere, bisogna pur farlo un combattimento, magari con calci nel sedere . Questa era la disfatta, l’origine della disfatta e bisogna proclamarlo nelle piazze perché bisogna evitare quello che è avvenuto in Germania con Hitler dove anche là la pace era stata fatta e la resa era stata ottenuta per fatti militari. Questi pensieri, animati anche dalla leggenda, erano entrati nel cervello dei giovani: pensieri fatali perché danno l’illusione che la storia sia passata invano e che le colpe non siano le colpe di coloro che ordinarono e ci lanciarono in questa guerra senza preparazione e quindi giustificando un passato si pretende anche di avere la legittimazione della popolazione, di determinare la stessa realtà nell’avvenire. E si lagnano e vanno d’attorno questi signori e si lagnano delle leggi eccezionali essi che piantarono in ogni provincia della Repubblica sociale i tribunali speciali; e si lagnano di una disfunzione transitoria della Costituzione, essi che annullarono abusivamente i mandati dei deputati, essi che sciolsero tutti i partiti e ci cacciarono in prigione o ci costrinsero all’esilio. Abbiamo sopportato per venti anni in silenzio col nostro senso patriottico intatto. Nulla abbiamo fatto contro il regime democratico. E costoro, dopo cinque anni di democrazia, pretendono che ci si dimentichi delle loro responsabilità passate e domandano al popolo una loro investitura. Ed io voglio qui tirare un velo sopra i massacri del passato durante il periodo della guerra civile. L’avevamo già tirato questo velo e non se ne parlava più di quanto nascondeva per un desiderio di pace e di pacificazione; ma questi signori, con una tracotanza irriducibile, ci obbligano a rifare la storia. Le ricorderemo queste malefatte se occorre; in ogni piazza ci sarà qualcuno che potrà alzare la mano e dire: «tu hai fatto questo» e «tu hai lodato questo». Amici, per salvare la democrazia, bisogna utilizzare tutte le forze e qui, badate bene, astraggo dal parlare di combinazioni unilaterali, di dosature, o di crisi; mi metto al di sopra di tutto questo che può essere lo strumento variabile intermittente delle stesso sforzo comune. Parlo di un concorso più ampio: parlo degli scrittori, parlo dei professori, dei giornalisti, che accanto agli uomini politici hanno oggi la responsabilità di guidare le folle e di insegnare al popolo quello che la storia e le esperienze ci hanno fatto imparare. Ritornano ora moderne certe tendenze che parevano superate: gli impulsi dell’irrazionale, il permanere del sentimentale, il mito dell’Unione Sovietica, l’esaltazione della forza come unica fattrice di storia. Ricompaiono sulla piazza i catilinari che fanno appello alla piazza ed alle caserme contro il sistema rappresentativo. Credo in verità e voi che siete qui siete miei testimoni, credo che la diga che può resistere sia costituita dalla concezione spirituale della vita, la quale attingendo la morale dal Vangelo, alimenta la fiamma della fraternità sociale e difende così le libertà essenziali per salvaguardare soprattutto quella dello spirito. In questo senso, amici, noi ci sentiamo di essere uomini liberi e ci diciamo cristiani in quanto resistiamo al mito, all’utopia, perché abbiamo nel cuore una più alta e più eterna speranza. Ma sappiamo che ci possono essere alleati anche tutti coloro che in nome della libertà si alimentano alle due grandi tradizioni del Risorgimento, quella di Cavour e quella di Mazzini e con maggiore evidenza voi socialisti, che credete che il socialismo debba essere, possa essere conciliabile con la democrazia e con la libera e dignitosa personalità umana. E perché l’idea di libertà dovrebbe essere dissociata dall’idea nazionale mentre fu per tanto tempo della nostra storia congiunta? Perché nazionale dovrebbe essere il contrario di democratico? Dimostrano veramente un alto senso di responsabilità coloro che rinunciano a riaffermare i propri particolari sentimenti onde non disperdere voti in una battaglia che è ingaggiata contro il tentativo di sovvertire totalmente il nostro regime politico sociale. La democrazia però deve saper correggere i suoi difetti. Bisogna lavorare lealmente nel Parlamento per renderlo sicuro, fattivo palladio del regime libero, del regime democratico. Certi deputati del Msi ricevono l’istruzione di parlare al Parlamento, al paese, servendosi di Montecitorio, non servendo il Parlamento nelle Commissioni e nell’Aula. Certo un popolo è già in grado di valutarli dalla loro stessa stampa e non occorre che io aggiunga che in realtà anche la parola d’ordine dei comunisti è servirsi del Parlamento per l’agitazione finchè verrà il momento che ricorrendo alla forza e alle milizie delle piazze il Parlamento potrà essere rovesciato. Senza dubbio noi dobbiamo correggere, rettificare, disciplinare la democrazia parlamentare. E ricordarsi che lo stesso Parlamento che già nel ’20-21 a Giolitti e a Bonomi negò la delega per la riforma amministrativa, subì poi vergognosamente la dittatura in silenzio. Il che vuol dire che non tutti coloro che gridano alla salvaguardia delle libertà, prerogativa del Parlamento, in realtà fanno eccesso di critica della funzione della Camera stessa. L’on. Nenni non so se ripeterà anche qui quello che ha detto a Milano, cioè ha accusato il governo presente di permettere che nel paese si manifestino certi fenomeni di aggregazione ed ha parlato dei tentativi di sciopero di magistrati e di alti funzionari . Io gli risponderò ricordando un piccolo episodio di questi giorni: trovandomi a Brindisi gli operai portuali con il loro capo sono venuti ad offrirmi un omaggio di fiori dichiarando di essere orgogliosi di essere stati i primi, nonostante gli ordini avuti dai bolscevichi, a trasportare il materiale del «Patto atlantico». Ed io, dinanzi a loro, i quali vantavano che a Brindisi da parecchio tempo mai si era fatto uno sciopero, dinanzi a loro dissi che conveniva metterli all’ordine del giorno della nazione perché altre classi più colte imparassero lo spirito di sacrificio che esige la disciplina nazionale. Conviene, quindi, per salvare la democrazia e il regime libero, disciplinare anche la legge sindacale, disciplinare l’organizzazione dei sindacati e limitare l’esercizio del diritto di sciopero per tutti coloro che sono organi esecutivi dello Stato. Se non si ha il coraggio di farlo noi, verrà un giorno il Soviet e lo farà il governo comunista. Infine, senza dubbio – e su questo bisogna insistere – dobbiamo riconoscere che l’amministrazione nostra è invecchiata, che le leggi dal ’65 in qua, che vigono ancora per il sistema amministrativo, non possono durare e che bisogna cambiarle. Dobbiamo dire che gli studi che abbiamo fatto, l’esame della questione dettagliata dimostrano che le difficoltà sono molto maggiori di quello che si pensasse e che bisogna cambiare molte leggi prima che veramente si possa ottenere uno strumento esecutivo rapido e sicuro. Amici miei, oggi non è più possibile vivere separati, né voi a Torino siete separati dal destino del resto d’Italia, né l’Italia può essere separata dal destino dell’Europa e del mondo. Oggi le comunicazioni sono rapide, tutto diventa nostro e tutto il nostro diventa loro e di tutti. Oggi si può parlare veramente di una vita corale dell’umanità e quando morì Napoleone a Sant’Elena due mesi dovettero passare prima che la voce della notizia arrivasse all’orecchio di Alessandro Manzoni che scrisse il famoso Cinque Maggio . Oggi le comunicazioni sono rapide e nella notte la notizia viaggia da un Continente all’altro. Voi avete visto che l’affare coreano che sembrava lontano è oggi invece vicino. Siamo costretti a seguire con interesse le sue vicende e soprattutto le sue possibili conseguenze. Ora non è possibile essere soli. E quando i missini mi dicono: noi siamo contro il Patto atlantico però siamo per la difesa del paese, mi domando: dove prenderemmo i mezzi per difenderci noi se la Svizzera che ha 4 milioni e 700 mila abitanti già ha votato 220 miliardi per il suo esercito che è niente in confronto con quello che noi abbiamo bisogno per difendere le nostre frontiere orientali e soprattutto per difenderci lungo il mare e dall’aria. Noi abbiamo bisogno degli Alleati e quando dobbiamo scegliere la compagnia in pace, sempre in pace, e nella deprecata ipotesi di conflitto per difenderci allora dobbiamo tener conto delle condizioni permanenti dell’Italia. Noi non abbiamo che pochissime materie prime, non abbiamo grano abbastanza, non abbiamo carbone, non abbiamo petrolio, non abbiamo metalli in quantità sufficiente. Tutto deve venire di là dai mari. Come faremmo se non avessimo amici coloro che posseggono il dominio dei mari? Dobbiamo cercare il commercio dappertutto, anche con i paesi orientali; ma il più essenziale commercio ci deriva dal mare. Il Patto atlantico è dunque un patto di difesa e risponde certo al concetto democratico e agli istituti liberi che ci legano con gli Stati occidentali e democratici; ma corrisponde anche alle necessità geo-politiche dell’Italia. Togliatti ha detto a Torino che noi facciamo una politica asservita all’imperialismo straniero . Eppure non è vero: noi abbiamo semplicemente degli incontri, dei contatti, delle discussioni con gli americani. È vero anche che tutto il contributo della nostra politica internazionale è diretto a sorreggere, a creare, a ricreare l’Europa, l’unità europea, l’unità soprattutto negli Stati socialisti e democratici cristiani, gli Stati insomma democratici per eccellenza che collaborano con il nostro programma, in ogni settore, specialmente in quello dell’Europa unita e in vari settori economici. Questo fu il nostro programma nell’incontro di S. Margherita con i francesi; e se l’unione doganale non è ancora perfezionata, essa non è compromessa ed intanto furono ottenuti i risultati che l’unione doganale preconizzava. L’esportazione in Francia, da 6 miliardi del 1947 è salita a 72 miliardi nel ’50; l’importazione dalla Francia in Italia da 7 miliardi nel ’47 è salita a 57 miliardi nel ’50. Nel 1938 eravamo al 14° posto fra coloro che commerciavano con la Francia. Oggi l’Italia è al 5° e al 1° fra i fornitori europei. Parigi ci ha concesso aiuti per rimetterci in circolazione nei convegni diplomatici, nelle conferenze internazionali. Ed alla Francia e all’appoggio che noi abbiamo ottenuto a Londra al convegno del marzo dobbiamo anche non solo la ripresa delle tradizioni con i francesi e con gli inglesi, secondo un passato che ha servito a mantenere la pace in Europa ma dobbiamo anche se abbiamo ottenuto la rappresentanza nel Comitato mondiale delle materie prime ed in altri comitati centrali ove l’Italia assieme con i diplomatici di queste due nazioni è rappresentata. E tutto il lavoro del piano Schumann, del Consiglio d’Europa, dimostra che l’Italia è dignitosa e consapevole dei suoi limiti ma anche della sua forza. E il discorso che faremo prossimamente, nei prossimi giorni, con Adenauer , cancelliere tedesco, dimostra che l’Italia nuova, la nuova Italia come disse Bidault quando passò qui a Roma, la nuova Italia democratica si allinea con le potenze libere, si allinea e riprende forza. Questa è la gloria del nostro paese e dei nostri sforzi. Questi giovanotti del Msi si meravigliano dopo le dolorose vicende della guerra in Africa, che noi non siamo stati capaci con le discussioni di riguadagnare quello che sui campi di battaglia è stato perduto e ci accusano di aver perduto le colonie. Ma io dico che, posto che una disgraziata sconfitta c’era stata, noi abbiamo ottenuto già a sufficienza, primo, di rimanere in Somalia e di avere con ciò il piede in Africa per tutte le questioni ed i futuri sviluppi che i problemi africani avranno; secondo, di diventare un elemento costruttivo, assieme agli Stati nuovi indipendenti perché ormai vedete come è il movimento e l’evoluzione: i paesi che prima si accontentavano di essere colonie oggi vogliono essere Stati e se noi vogliamo penetrare in questi Stati e lo stiamo facendo, è la forza del lavoro, la stabilità del commercio, il genio italiano che ci creerà una strada senza uso di armi, senza nuovi conflitti e noi avremo mezzo di essere amici di questi Stati senza mancare agli impegni verso le potenze anglo-francesi e di conseguenza essere amici dei nuovi Stati arabi. Sia pure dunque che la guerra ci costò delle perdite lacrimevoli, delle perdite dolorose, ma il mondo non cambia, l’italiano e la sua tempra è salvo, il suo lavoro e la sua energia ed allora con il concorso della comunità italiana rimasta sul luogo sappiamo ormai ed abbiamo un programma e facciamo ogni sforzo per uno sviluppo che rispettando l’indipendenza, contemporaneamente apra a noi le vie del lavoro e dell’emigrazione. Togliatti ha detto: vedrete che De Gasperi a Torino non parlerà di Trieste; e perché no? Io ricordo due manifestazioni e le metto una accanto all’altra perché voi giudichiate quale vi piace di più. La prima è il discorso di Bidault, il presidente del Consiglio e ministro degli Esteri francese a Torino, il 20 marzo 1948 , quando discorrendo della questione di Trieste concluse che secondo la Francia la soluzione del problema di Trieste non può essere che il ritorno puro e semplice di tutto il Territorio libero all’Italia. Intanto Togliatti, e questo davvero credo che non andrà a dirlo a Gorizia, intanto Togliatti nell’autunno del ’46 aveva fatto quella specie di intervista e di patto di assaggio con l’allora suo intimo amico ed oggi riconosciuto traditore Tito per lo scambio di Gorizia con Trieste . Questo è il primo discorso, la prima manifestazione di pensiero che vi ho citato. Adesso ve ne ricordo un’altra. Quando a Parigi, alla conferenza conclusiva della pace, tentai di persuadere i 4 alleati che commettevano un enorme sproposito creando un Territorio libero in cui non c’era padrone, in cui non c’era pane a sufficienza, in cui c’erano diritti, diritti, diritti ma c’erano i contrasti fra slavi ed italiani in modo che non sarebbe stato vitale questo Stato, quando tentai di persuadere che almeno si aspettasse un anno, ci si ripensasse a trovare una soluzione migliore, allora chi si alzò e fece un discorso che è amaro ricordare? Molotov. Non fischiate, perché Molotov è russo e dal suo punto di vista faceva bene, quello che fa male è Togliatti che è italiano e parla come se fosse russo. Adesso sentite quello che mi rispose Molotov il 13 agosto 1946 alla Conferenza di Parigi: si alzò e rimproverò l’oratore degli italiani, cioè l’on. De Gasperi, di avere usato un linguaggio imperialistico, incapace di una politica democratica nuova. Eppure avevo dimostrato che noi avevamo già ceduto su due trincee gran parte dell’Istria, che si trattava di salvare ciò che era veramente italiano, città come Pola. E Molotov mi rispondeva: badate, sentite la gravità di questa proposta. Sentite quello che disse, è storia, si può ascoltare da tutti senza fischiare e senza applaudire: «la penisola istriana e la città di Trieste non hanno mai appartenuto all’Italia prima della prima guerra mondiale e a titolo di partecipazione al bottino vennero all’Italia cedute dopo il crollo dell’Impero austro-ungarico, benché in maggioranza fossero abitate dagli slavi». Dunque, a me, che domandavo in fondo gli italiani per l’Italia, solo la città italiana e solo le piccole città italiane, che rinunciavo agli altri territori che venivano contestati – e si diceva secondo le statistiche che fossero slavi – e a me che rappresentavo quindi veramente l’essenza di una democrazia nazionale, che non avevo altra meta che di avere il proprio, non di comandare, non di imperare, non l’imperialismo dunque, il rappresentante russo mi rispondeva che questo è imperialismo e che Trieste non ha mai appartenuto al regno d’Italia finchè non è venuto il crollo della Monarchia austro-ungarica. Ma chi l’ha detto che Trieste appartenesse allo Stato italiano? Ma Trieste apparteneva alla nazione, alla famiglia italiana, è sempre appartenuta alla nazione italiana… Amici miei, è ora che io concluda e mi rincresce di non aver potuto cominciare dalla fine perché adesso vedo che non piove più. Mi auguro e questo augurio vorrei che venisse espresso in tutte le città d’Italia e si sentisse, si manifestasse, si comunicasse in tutte le capitali del mondo, mi auguro sinceramente come presidente del Consiglio italiano, come rappresentante delle aspirazioni profonde del popolo, mi auguro che i negoziati che si stanno facendo fra le 4 potenze non falliscano, che la Russia risponda, che si accettasse di discutere sopra tutti i problemi, in modo che ne provenga una distensione. Mi auguro soprattutto che i nostri amici comunisti, invece di mandare intorno le colombe per l’Italia, dove non ce ne è bisogno, perché qui siamo tutti per la pace, le mandino invece in Corea affinché persuadano i comunisti a finirla con quella guerra. Ed occorre che l’Europa si ritrovi solidale ai paesi liberi nella difesa della pace, nell’aspirazione della pace, nello sforzo della pace e nell’organizzazione della sicurezza e che la democrazia francese – scusate un augurio particolare poiché anche là si incominceranno tra poco le elezioni politiche – mi auguro che la democrazia francese, difendendo la libertà ed il regime libero, si associ a tutti coloro che confidano nel trionfo della civiltà: l’Italia, lo posso dire a vostro nome popolo torinese, l’Italia non verrà meno alla sua missione europea ed alla universalistica missione a cui la chiamano la sua storia e la sua tradizione cristiana. 