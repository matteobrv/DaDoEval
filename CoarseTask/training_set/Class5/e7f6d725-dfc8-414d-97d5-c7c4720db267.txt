Genovesi, richiamo la vostra attenzione sopra alcune poche cose che dovrò dirvi, ma che sono essenziali e cercherò, al di là di frasi sonore, di parlare alla vostra mente ragionatrice e al vostro buon senso. Qual è oggi il compito principale e quale era ieri il compito principale di un governo in Italia? Il compito principale di un governo, ieri e oggi, e sarà anche domani, è quello di creare nelle istituzioni e nel costume uno Stato veramente democratico che abbia un’autorità imparziale sui partiti e che difenda la libertà di tutti. Per arrivare a questo è necessario che una volta finalmente il popolo italiano accetti e attui il disarmo dei partiti, è necessario che si rinunci, una volta per sempre a tutti gli squadrismi bianchi, neri o rossi; è necessario che le forze armate dello Stato siano soltanto in mano al governo e agli organi costituzionali del potere esecutivo e che nessuno possa ricorrere a queste forze per interesse di parte o per sopraffazione verso altri partiti. Io voglio annunziare questa semplice verità o proclamarla con fermezza, perché è una delle poche cose che si dimenticano, che sono facili ad essere oggetto di equivoche dichiarazioni e che pure rappresentano la linea dirimente tra coloro che vogliono assicurare in Italia la democrazia e coloro che la considerano come riserva, con sospetto e stanno in posizione di agguato. Io mi rivolgo anzitutto verso destra e dico a coloro i quali hanno delle nostalgie per la dittatura passata e per alcune glorie di questa dittatura proclamata, io dico: noi democratici siamo d’accordo, bisogna una volta comporre il conflitto che ci ha diviso, bisogna arrivare alla pacificazione nazionale e universale, bisogna spezzare quella che Silvestri dice «la spirale della vendetta». Basta con le rappresaglie, bisogna arrivare ad una equa giustizia per tutte le parti ed anche per tutti i delitti politici e insufficienze politiche che si sono compiute in passato. Però, questa pace verso gli spiriti, anche nazionalmente accesi, è possibile e desiderabile e utile alla patria ad una condizione: che anche costoro non pensino più a squadrismi, non pensino più alla difesa della propria idea e del proprio partito con le armi alla mano, né a conquiste attraverso l’applicazione di violenze, manganelli ecc. Bisogna che su questo punto siamo chiari: che siamo certi che questa tentazione non prenderà più nessuna parte del popolo italiano. Ma detto questo a chi possa avere delle aspirazioni nostalgiche verso il passato, va aggiunto che il pericolo maggiore, il pericolo attuale, il pericolo che può essere mortale se non ci leviamo a tempo a resistere per creare un baluardo morale, il pericolo ci viene dalla estrema sinistra e soprattutto da un partito che, pur partecipando in una forma o in un’altra alla vita pubblica, al governo, al Parlamento, ai Consigli dei ministri, si riserva eventualmente di ricorrere alla forza di parte e di creare nel segreto o di tentare di creare e mantenere una milizia di parte. Questo pericolo è particolarmente grave perché tale tentativo non si compirebbe per la forza interna di un movimento nazionale italiano, ma sarebbe la quinta colonna di un movimento più grande e quasi universale che, attraverso le azioni di parte e di milizie, cercherebbe di influire sul popolo italiano con uno spirito disgregatore e proprio nel momento della disgregazione e della paura, cercherebbe in tal modo di conquistare senza procedure democratiche il potere politico. E non si dica che io dipinga fantasmi dinanzi alla fantasia dei miei uditori. Non si dica che cerco in tal modo artificiosamente di provocare la reazione degli uomini di ordine. Abbiamo esempi recenti: se avete letto, in quei giorni in cui si faceva a Praga la costituzione del nuovo governo, il presidente della Repubblica si è trovato di fronte, non soltanto e quelle che erano le forze normali di polizia, che erano naturalmente contenute dagli ordini dati dal ministro degli Interni comunista, ma soprattutto, si è trovato contro un attivismo quale era la iniziativa della milizia di parte . E questa milizia rossa, entrata in Praga occupava tutte le posizioni importanti, lasciando capire che qualora il presidente della Repubblica non avesse ceduto e non avesse in tal modo portato il comunismo al potere, essi avrebbero fatto ricorso alla forza. Ecco l’esempio di ieri, ma questo esempio di ieri non è che la conferma di moti altri esempi che si sono avverati in passato. C’è dunque un movimento il quale affida l’avvenire del suo partito e l’avvenire dello Stato, non semplicemente alle libere discussioni, alle folle di popolo che si radunano dinanzi ad un oratore, alle discussioni che possono essere fatte nei parlamenti, ma si tiene in riserva di ricorrere alle armi, di ricorrere alle iniziative di una specie di esercito privato, di milizia privata. Ecco perché il governo ha il dovere sacrosanto di passare al disarmo dei partiti e cerca e fruga, attraverso la diligente opera dei carabinieri, cerca in tutte le regioni d’Italia le armi, non per darle ad altri partiti, ma per mantenere soltanto la difesa delle istituzioni libere dello Stato. Ecco perché, in questi giorni, in parecchie città di Italia il popolo ha salutato con tal senso di liberazione e con tale speranza l’esercito rinnovato che veniva passato in rassegna. Ed io, a nome vostro, di questa innumerevole folla genovese, mando un saluto particolare a questo esercito, il quale, riprendendo le armi e lo stile degli eserciti organizzati e degli eserciti normalmente disciplinati, non fa opera di parte ma si asside imparziale in mezzo ai partiti per difenderne la libertà e la democrazia. Che cosa è, amici miei, il regime democratico? Poiché anche questa è una idea semplice ma che viene fatta oggetto di mistificazione e viene interpretata insidiosamente, è doveroso ripetere: il regime democratico è quello dove esiste una maggioranza che governa e una minoranza che controlla. Non è vero che tutti i partiti devono essere rappresentati al governo; non è vero che tutti devono esser d’accordo su un programma; il programma di idee e di azione si forma secondo le esigenze del momento politico ed economico; quei partiti, quei movimenti, quegli uomini, quei gruppi parlamentari che sono d’accordo su un dato programma e rappresentano la maggioranza devono tenere il governo; gli altri rappresentano la minoranza e, se veramente cercano il bene del paese, cercheranno, tenteranno anche con la loro critica costruttiva, se sono capaci di farlo, se non sono troppo faziosi cercheranno con la critica costruttiva, il controllo e la vigilanza di contribuire anche essi a trovare quelle soluzioni adatte che, in un certo momento, si impongono per ogni problema nazionale. Queste forze dell’esercito, cui ho accennato, queste forze di carabinieri e di polizia in genere, questi organi dello Stato li abbiamo visti ricostruirsi in energia e con alta moralità in questi ultimi mesi. Ma non è vero che noi vogliamo farne degli organi di repressione contro chicchessia: prova ne è che questi organi sono qua per difendere la nostra libertà ma anche quella degli altri. La prova è anche che durante questa campagna elettorale, tutti i partiti ed anche quelli di estrema hanno potuto svolgere la loro azione liberamente; la prova è che queste forze dello Stato presidieranno le urne e le sezioni elettorali perché ognuno voti secondo coscienza e agisca secondo le direttive della sua mente e del suo programma. Si è detto, qui a Genova, da Di Vittorio che io sarei un reazionario e che voglio reprimere gli scioperi. No: sta scritto nella Costituzione che lo Stato garantisce ai lavoratori la libertà di sciopero e, aggiunge, però, nel quadro di un regolamento della legge. Cioè si suppone che ci siano alcune norme che tendano a far sì che lo sciopero venga usato come un’arma di legittima difesa tutte le volte che gli altri modi di pressione, di convinzione, di persuasione, non sono adatti o non sono sufficienti a fare ottenere giustizia. Quindi se lo sciopero esiste, esiste come esiste il diritto alla legittima difesa. Ma se ci deve essere anche qualche regola per il diritto di legittima difesa, così anche per lo sciopero ci deve essere una regolamentazione che io non voglio anticipare, ma che penso debba rispettare non solo la libertà di sciopero ma soprattutto la forza propulsiva delle organizzazioni operaie, perché devo ammettere che fino a tanto che non avremo regolato e saputo frenare e contenere le altre forze che stanno al di sopra, cioè quelle che possiedono gli strumenti del lavoro, un’arma deve essere lasciata alle classi operaie. Ma lo sciopero deve essere regolato e non essere lecito ogni momento: devono essere esperite trattative normali e amichevoli affinché in ogni momento non sia lecito, dando l’ordine attraverso quattro o cinque persone, di mettere la produzione nazionale in difetto e di creare danni immensi per i terzi che appartengono alla classe dei consumatori o per i lavoratori di altre categorie. Qui ci vuole evidentemente un freno ed un limite. Se parlare così è parlare da uomo ragionevole o parlare da uomo reazionario, lascio giudicare a voi. In ogni modo, ditemi, amici, che cosa dobbiamo attendere noi per regolare questa difficile situazione la quale è strettamente connessa con l’ordine pubblico, col diritto della libertà, che cosa dobbiamo attendere forse che ci venga anche qui un regime come quello russo ove lo sciopero è proibito? In verità, nel regime bolscevico russo, è proibito lo sciopero, e si dice è proibito perché là tutti i lavoratori lavorano per la nazione e perché i proprietari e i direttori di imprese sono rappresentati da organi dello Stato. Ma vi domando: qui abbiamo anche intorno a Genova delle industrie che in realtà sono industrie nazionalizzate e gestite dallo Stato; avete mai sentito che commissioni operaie, abbiano dichiarato che trattandosi di imprese che sono dello Stato, non si possa ricorrere allo sciopero o almeno che esso si debba limitare? Avete mai sentito che questo riguardo si possa usare per imprese che sono municipalizzate, che sono del governo? Sì lo riconosciamo, talvolta si fanno delle eccezioni per i fornai e per gli infermieri: ma sono eccezioni rare a confronto dei danni che vengono portati alle varie categorie ed alla collettività. Ecco perché il mio discorso su questa materia vuole essere un discorso franco, libero, da uomo responsabile. E badate bene, a voi che siete organizzati in tutte le federazioni del lavoro, anche a quelli della corrente cristiana, noi non chiediamo che veniate meno alla solidarietà di classe e alla solidarietà di lavoratori. No, fate il vostro interesse, fate l’interesse della vostra classe: chiediamo soltanto che davanti alla Confederazione difendiate il principio della libertà sindacale, cioè quel principio di libertà che fa sì che nelle agitazioni ristrette o generali, in tutte le misure che si possono prendere per rappresentare e premere in favore degli interessi di categoria, si abbia dinanzi anche il diritto altrui, il diritto alla libertà degli altri e degli altri interessi, quando sono legittimi e soprattutto degli interessi delle grandi masse operaie che hanno sempre diritto di essere presenti alla nostra mente, ogni volta che si pensa di decidere gli interessi che ci riguardano direttamente come categoria. Non bisogna poi dimenticare che dello sciopero, che è arma di legittima difesa quando si tratta di difesa economica, si abusa e talvolta si abusa per scopi meramente politici o di partito, che non hanno niente a che fare con gli interessi dell’operaio. In verità Di Vittorio accusava il governo di non aver fatto nulla per gli operai e diceva che, se non fosse stata la Confederazione a premere con uno sciopero dopo l’altro i salari non sarebbero aumentati e le condizioni dei lavoratori sarebbero ancora così cattive come tre anni fa. Ora ammettiamo pure che i salari siano aumentati sotto le ragionevoli pressioni, anche perché per forza svalutandosi la moneta bisognava che i salari aumentassero. Ma se il governo non avesse contribuito a risolvere il problema, si sarebbe arrivati alla inflazione, alla svalutazione totale della moneta. È solo l’intervento del governo che ad un certo momento è riuscito ad arrestare la svalutazione della lira, che ha potuto dare un valore reale ai salari; è soltanto cercando ed ottenendo un certo livello nella stabilità dei prezzi (dico un certo livello perché i prezzi oscillano sempre, anche in tempi normali) che si è arrestata la svalutazione della lira mediante provvedimenti di Governo e creata quella solidarietà di interessi e quel senso di fiducia e di garanzia economica che era necessaria per arrivare ad una regolamentazione generale degli interessi di classe. E non è che noi non abbiamo tenuto conto delle condizioni particolari degli operai, in quanto abbiamo favorito attraverso l’opera di conciliazione del ministro del Lavoro quei movimenti che avevano giusta ragione di essere. Ma accanto agli interessi degli operai il governo ha fatto sforzi notevoli, nonostante le difficoltà del momento, per venire incontro alle necessità degli statali: la spesa che lo Stato deve sostenere per i loro stipendi è infatti passata dai 148 miliardi del gennaio 1948 ai 377 miliardi della fine di febbraio di quest’anno con un aumento di 299 miliari pari al 155%. Inoltre, quando recentemente l’indice del carovita è sceso prima da 190 a 183 e poi a 174, non è stata operata nessuna corrispondente riduzione della indennità di contingenza, come vorrebbe il meccanismo della scala mobile. Con ciò lo Stato ha sacrificato quasi altri 6 miliardi. E quando pensiamo che con le misure di aumento che abbiamo dato e le misure riguardanti l’assicurazione di previdenza sociale, si sono trasferiti in favore della classe operaia 94 miliardi in quest’ultimo periodo, possiamo ben dire che l’onorevole Di Vittorio non ha alcuna ragione, non ha alcuna ragione di lagnarsi perché il governo ha fatto tutto quello che poteva per le classi dirigenti. E se volete aggiungere il piccolo ma iniziale sforzo ulteriore per i pensionati, i mutilati e le indennità date ad altre categorie varie, decise proprio nell’ultimo Consiglio dei ministri, vedrete che il governo ha avuto veramente la preoccupazione di non far patire la fame a nessuno e di dare almeno quello che era necessario, assolutamente necessario. E lo so che nessuno si accontenta perché i tempi sono tristi e siamo ben lontani ancora dall’essere arrivati a quello che era il reddito dell’anteguerra nella produzione nazionale. Si aggiunga, poiché si parla di sgravi fiscali, che il governo non ha mai mancato, tutte le volte che è stato possibile, di alleggerire le imposte sulla ricchezza mobile e di ridurre i contributi per le proprietà da 7 a 12 ettari, con i famosi contributi unificati, di modificare o rateare l’imposta patrimoniale progressiva. Di Vittorio ha detto a Genova che noi abbiamo tradito i piccoli, applicando l’imposta proporzionale e ottenendo il riscatto di questa imposta, che è una vecchia imposta, accumulandola in un breve tempo. Allora mi sono messo una mano sulla fronte e ho pensato al mio calendario di governo e mi sono chiesto: quando è stata varata questa legge relativa a questa imposta? Non era Scoccimarro ministro delle Finanze? E infatti Scoccimarro nel discorso pronunciato alla Costituente nella seduta del 12 febbraio 1947 ha detto secondo il processo verbale (pag. 1181) le seguenti testuali parole: «Noi abbiamo nel nostro sistema una imposta istituita nel 1919 per ragioni di guerra: l’imposta straordinaria sul patrimonio. Ora logicamente questa imposta oggi bisognerebbe abolirla perché la guerra è finita; io penso, però, che se la guerra è finita le conseguenze della guerra stanno ancora dinanzi a noi ed allora si può organizzare il riscatto di questa imposta che servirà a facilitare una opera di ricostruzione. Questa imposta ha oggi l’imponibile di lire 2.500 miliardi e basterebbe chiedere a mio parere il 3 per cento per il riscatto e realizzare una entrata di 75 miliardi» . Come vedete, sua è l’iniziativa, sua è l’idea del riscatto ed egli non presupponeva quelle esenzioni che oggi vengono proposte, come sicuro merito del Fronte popolare, se mai il popolo italiano avrà la disgrazia che esso vada al governo. Non pensava a queste eccezioni. Ora, amici miei, qui a Genova, vicino a Sestri Ponente devo anche dire che lo Stato ha dato attraverso il Fim (l’Istituto di finanziamento per le industrie meccaniche) e attraverso l’Iri (l’Istituto di riorganizzazione industriale) quasi 100 miliardi quest’anno per potere sostenere le industrie e li abbiamo dati sotto la pressione e la considerazione che, altrimenti, migliaia di operai sarebbero stati messi sul lastrico: li abbiamo dati per ragioni sociali, non perché pensassimo che ci fosse un sicuro rendimento. Ebbene, che nel mezzogiorno i contadini abbiano potuto dirmi: avete fatto male perché quei denari li avete presi dalla cassa comune, lo capisco. Ma che Di Vittorio che sta a capo della Cgil, e che in genere, in un manifesto, i candidati del Partito comunista facciano un rimprovero proprio a noi di avere dato questi contributi, forse perché rappresentano un contributo in favore degli operai che essi solo dicono di rappresentare, questo è irrazionale, questo non è possibile accettarlo come cosa ragionevole e questo presuppone che essi credono che gli operi e gli italiani siano ignoranti e non capiscano la realtà della situazione. Dopo l’istituzione ed il consolidamento del regime democratico, della libertà, il secondo problema di ogni governo italiano, è la riprese economica. Ma io vi domando: come volete voi incoraggiare la ripresa economica, dove prendereste il denaro per finanziare quelle imprese che da sé non possono rendere o aiutare quelle che appena possono continuare od iniziare nuove produzioni le quali tutte combattono la disoccupazione e aiutano il popolo italiano a risorgere? Ditemelo voi dove si sarebbe preso questo denaro se non avessimo avuto l’aiuto americano, se non avessimo avuto in tre anni un miliardo e 869 milioni di dollari. Ma l’onorevole Togliatti è venuto qui a dirvi: non è vero che ci danno questi aiuti gratuitamente, non è vero perché noi dobbiamo pagare, dobbiamo pagare farina e carbone. Già, ma badate che il denaro che pagate per il pane, che i denari che vengono varati e pagati per il carbone e per le altre materie prime, come l’acciaio, la benzina, i fertilizzanti, ecc., vanno a finire in una sezione speciale della Banca di Italia, dalla quale si prendono i miliardi quando si decidono i lavori pubblici, le ricostruzioni, gli aiuti ed i finanziamenti cui ho prima accennato, le opere per il mezzogiorno, le opere per l’assistenza operaia. Se dall’America non ci fosse arrivato grano e carbone, non avremmo potuto campare, nonché lavorare nelle nostre industrie. Non avremmo avuto neanche i mezzi necessari per la ricostruzione. Noi, a furia di imposte, e avete ragione a lamentarvi perché sono sempre troppe, siamo arrivati a 750 miliardi o poco più che bastano appena per le spese correnti e cioè per le spese relative all’amministrazione dello Stato: ma poi vi sono ancora 600 o 700 miliardi. E sapete la maggior parte di questi miliardi a che cosa sono serviti? Più di 400 per la ricostruzione delle ferrovie, delle strade, degli edifici pubblici ed altri per l’assistenza ed i finanziamenti economici cui ho più volte accennato. E tutto questo perché abbiamo potuto farlo? Come abbiamo potuto fare tutti questi miracoli, mantenendo il valore della moneta, impedendo la svalutazione e non lasciando fare sbalzi successivi ai prezzi? Perché abbiamo potuto fare questo? Perché ad un certo momento il popolo italiano ha avuto la fiducia in noi; ha detto: questi sono uomini seri, che fanno sul serio, che hanno dietro le spalle l’America. Questo è vero: però noi non siamo servi dell’America. Io sono stato in America a chiedere, ma ho chiesto in piedi, con dignità, in nome del popolo italiano. Ed ho detto agli americani: voi avete qui la prova di che cosa sa fare il popolo italiano. Vedete centinaia di migliaia di italoamericani che sono emigrati qui, assunti a cariche importanti, sociali ed economiche, semplicemente con il lavoro del loro braccio e con la genialità della loro mente. Guardate questo popolo, quando è messo sul terreno della democrazia e della libertà e delle risorse economiche, guardate che cosa sa fare. Anche tutti coloro che sono rimasti a casa, che devono concentrarsi oggi per la mancanza o la scarsezza o la impossibilità della emigrazione sulla penisola italiana, anche costoro appartengono al medesimo ceppo, hanno le medesime abitudini, le medesime virtù ricostruttive. Fidatevi di noi, abbiate fiducia in noi: un giorno restituiremo al mondo quello che ci ha dato. Dicono che questo accettare contributi, che l’accettare aiuti dall’America avvilisca lo spirito. No! No! C’è in America una grande festività che si chiama «giorno di Colombo». Domando a voi: se per l’America l’Italia non avesse fatto altro che inviare lo scopritore Colombo, già avrebbe nel libro dei conti un credito sufficiente per ottenere la fiducia, purchè sia un popolo serio. Oggi, avvertiti di questo ragionamento che fa tutto il popolo, anche gli oratori del Fronte dicono: ma anche noi gli aiuti li accetteremmo se andassimo al governo. Li accetterebbero, ma, purtroppo, non li avrebbero questi aiuti. Perché per ottenerli bisogna avere conquistato la fiducia di quelli che fanno, di quelli che prestano. E non bisogna agire sotto suggerimento del Cominform e dei russi. Oggi il piano Marshall è in azione. Si è votato il 2 aprile il primo stanziamento, a favore dei paesi europei di 5 miliardi e 300 milioni di dollari per il primo anno, il che equivale per l’Italia a 450 miliardi di lire. Sarà poco, in confronto a quello che ha dato la Russia, però mi pare che sia sufficiente e, in ogni modo, noi non desideriamo altro che ci lascino fare quello che ha fatto la Russia durante la guerra: la Russia ha ricevuto molti miliardi di merci dagli Stati Uniti, li ha accettati, lasciate che li accettiamo anche noi. Non è vero che questi aiuti ci portino via la libertà: lo sanno benissimo anche gli oratori comunisti, lo sanno, soprattutto gli operai, se ragionano. Essi hanno visto arrivare del grano e del carbone e sanno che, quando il Fronte andasse al governo, quelle navi volgerebbero la prora verso altri lidi. Lo sanno, ma disgraziatamente, non sono liberi e devono fare quello che viene loro ordinato dal Cominform e dal Comitato di Belgrado. Un accenno particolare voglio fare qui a Genova e alla ricostruzione della Marina mercantile che è una delle principali fonti della vostra economia. In un breve spazio di tempo si è arrivati da 400 mila tonnellate di navi, che avevamo subito dopo la guerra, a 2.400 mila tonnellate. Anche qui l’aiuto principale ci venne dato oltre che dalla intraprendenza degli armatori e dei lavoratori, dagli Stati Uniti, che ci vendettero 124 unità per 900 mila tonnellate a prezzo conveniente e pagamento rateale e ci hanno restituito oltre 210 mila tonnellate compresi i due «Conti», cosa che nessun altro Stato ha fatto. E questo potenziamento è merito particolare del vostro Cappa. Ora noi saremmo uomini poco intelligenti se non sapessimo distinguere i nostri amici da quelli che non chiamerò nemici, ma nostri amici più tiepidi. Per esempio, non è vero che cerchiamo di stroncare e di non avviare i commerci e le relazioni economiche coi paesi orientali. Non è vero. Noi vorremmo che tutti i nostri porti, principalmente Genova e Venezia, diventassero scali per l’occidente e per l’oriente. Ed abbiamo anche desiderato ed accettato un accordo commerciale con la Jugoslavia, un accordo che vale per tanti anni, in modo che, se le nostre fabbriche avessero la possibilità di lavorare ed avessero le materie prime sufficienti, forse in 4 o 5 anni la Jugoslavia avrebbe il mezzo di tramutarsi da territorio completamente agrario in uno Stato semi-industriale. È quindi una cooperazione che siamo pronti a fare con la Jugoslavia, nonostante essa non sia stata tenera con noi e che ci abbia contrastato sempre, in nome del diritto di conquista, in quello che era un nostro diritto nazionale. Colgo l’occasione anche per salutare la nostra Trieste che ritornerà all’Italia. Si dice, amici, ci è stato detto che la proposta per un ritorno di Trieste all’Italia è stata sempre un trucco elettorale. No! Una volta fatta, non si torna più indietro ed oggi noi insisteremo: non abbiate paura! Non facciamo del nazionalismo vecchio stile di guerra, tanto noi siamo inermi, quasi disarmati e siamo una debole e piccola cosa in confronto della piccola Jugoslavia che ha un esercito ben maggiore del nostro. Non saremo noi che cercheremo i mezzi violenti di conquista, nemmeno per Trieste. Noi aspettiamo. Abbiamo avuto la pazienza di aspettare nelle conferenze di Londra e di Parigi, aspettiamo che il diritto si faccia strada e che la giustizia si compia e si compia in nome della cooperazione dei popoli liberi, ai quali speriamo si aggiunga anche la Russia. Questo è il nostro voto e se il Fronte ha bisogno di un trucco elettorale, come si dice, a proposito di Trieste, io mi auguro che domani la Russia per fare un piacere al Fronte, dica di sì alla proposta degli altri tre. Ritornando alla ricostruzione vorrei aggiungere che altri lavori si sono fatti per la ripresa dei porti e di fronte a coloro che dicono che questo governo non ha fatto niente, che non ha aiutato coloro che potevano e volevano fare e che hanno spirito di intrapresa ed energia di lavoro, io dico: guardate il porto di Genova, guardate quello che era un anno e mezzo fa e quello che è oggi. Senza dubbio, molto resta ancora da fare, direi i due terzi della ricostruzione restano ancora da fare. Ma è per questo che abbiamo bisogno della fiducia, della collaborazione ancora dell’America e degli altri Stati amici. Per questo cerchiamo l’unione doganale italo-francese; per questo cerchiamo di gettare altri ponti verso altri paesi europei. Il piano Marshall non è semplicemente costituito di doni e di prestiti che vengono dall’America all’Europa, ma anche di collaborazione tra i diversi Stati europei, in modo che si realizzerà quello che fu un sogno dei nostri grandi, compreso Giuseppe Mazzini: la federazione europea, gli Stati Uniti di Europa. I nostri posteri, camminando sulla via che abbiamo aperta, giungeranno a tale pacifica meta. Tutto quello che aumenta la possibilità di concordia fra le nazioni, aumenta le ragioni di pace, tutto quello che aumenta le comunicazioni sviluppa il turismo e voi che siete un grande centro turistico e che avete a ridosso la Svizzera, con la quale si pensa di arrivare un giorno ad una autostrada che porti ad una connessione più diretta e quasi ombelicale, ditemi se questa visione che abbiamo dinanzi non sia una visione raggiungibile, purché vi sia concordia di uomini che si mettano assieme per la ricostruzione della pace, con fede sicura nel risorgimento d’Italia. Amici miei, ho da dirvi un’ultima parola: noi ci battiamo per la Democrazia cristiana considerata come una parte notevole della nazione, della democrazia degli interessi patrii, una parte della patria. Il nostro desiderio di dominio di parte noi lo subordiniamo al servizio verso la nazione. La previsione fatta da Cavour nel 1861, secondo cui, quando i cattolici fossero riusciti ad ottenere il consenso e la pacificazione con Roma in Italia la maggioranza alla Camera sarebbe stata cattolica, si è avverata. I democristiani, però, uniscono al sentimento religioso il culto delle libertà politiche cercando una sintesi che permetta a tutti coloro i quali sono sinceramente per la democrazia e la libertà, di vivere tra di noi e di essere accanto a noi, di formare insieme un governo. Ma Cavour ha avuto il torto di credere che quando un partito che provenisse dai cattolici ottenesse la maggioranza alle Camere, sarebbe stato necessario per i liberali passare alla opposizione. No: si può collaborare con chi ha le tradizioni universalistiche di Giuseppe Mazzini, sia con chi può, nella giustizia sociale, distinguersi da noi per una maggiore intensità delle aspirazioni ad economia programmata, sia con i liberali. C’è la possibilità per tutti di lavorare assieme a noi, purché rispettando le reciproche idee e le grandi tradizioni di libertà e di fede d’Italia, ci sia un patto democratico: tutti per la democrazia, tutti per la libertà, tutti energicamente contro ogni tentativo di chi vuol metterla in pericolo o sopprimerla. 