[…] De Gasperi. Accetto di discuterla subito. presiDente. In tal caso, la discussione che si è fatta sulle interpellanze può tener luogo, penso, della discussione generale sulla mozione. Avremo, quindi, dopo le sue dichiarazioni, se ella intende farne, soltanto dichiarazioni di voto. Ha facoltà di parlare l’onorevole presidente del Consiglio. De Gasperi. Devo fare anzitutto alcune precisazioni su un punto accennato nella interpellanza dell’onorevole Leone-Marchesano, cioè su quelli che sono i diritti sindacali degli statali. Con riferimento a quanto si sarebbe dichiarato nel convegno di Firenze, si è affermato che io avrei in qualche forma contestato il diritto di organizzazione sindacale degli statali. Evidentemente ci si riferisce al telegramma di risposta alla Confederazione generale italiana del lavoro , nel quale ho detto che il governo non deve considerarsi come un datore di lavoro, che possa trattare e impegnare aumenti di spesa solo per il risultato dei negoziati sindacali, ma che esso, come amministratore della cosa pubblica e curatore degli interessi dello Stato, è vincolato dal Parlamento, che ha già fissato recentemente il bilancio della spesa pubblica, e dalla responsabilità di provvedere alla copertura di eventuali ulteriori spese. In tutto ciò non v’è alcuna negazione della libertà di organizzazione sindacale, ma è impostata una questione di connessione particolare del problema sindacale con la realtà amministrativa dello Stato. Gli impiegati dello Stato sono contemporaneamente membri di una categoria di lavoratori ed organi di tutela pubblica: si tratta di magistrati che giudicano, di carabinieri che arrestano, (commenti all’estrema sinistra), di intendenti di finanza che tassano, di amministratori che amministrano pubblicamente in nome dello Stato. Quindi, v’è un duplice carattere in queste persone: non soltanto sono lavoratori nel senso generale della parola, come i lavoratori dipendenti dalle imprese private, ma sono anche organi di diritto pubblico. Con ciò non voglio minimamente intaccare il diritto all’organizzazione sindacale, anzi riconosco che, data la nostra Costituzione, il diritto di organizzarsi, sindacalmente, è garantito anche agli statali. Risulta però da questo carattere che ho detto prima che è interesse della comunità nazionale che eventuali disaccordi con l’amministrazione dello Stato siano composti pacificamente e rapidamente, per cui converrà provvedere all’istituzione di speciali organi amministrativi perché, se un abbandono del lavoro debba avvenire, questo avvenga soltanto in casi estremi: e ciò per evitare danni a terzi e danni soprattutto alla comunità. Risulta anche da questa posizione che, quando vi fosse un abbandono delle funzioni da parte dell’organo normale, lo Stato, senza contestare il diritto di sciopero, ha però dei doveri, ha cioè l’obbligo di provvedere, nelle maniere possibili e provvisoriamente, a servizi che sono indispensabili. Dichiarato questo, veniamo al sodo della questione di cui oggi si è tanto discusso. La questione è vecchia: sono da tanto tempo al governo e non ricordo che siano mai trascorsi tre o quattro mesi senza che i Consigli dei ministri siano stati obbligati ad affrontarla. V’è stato un momento in cui eravamo unanimi nella visione del problema sindacale e del problema economico, e ricordo che durante il ministero Parri l’onorevole Nenni diceva precisamente quello che diciamo noi oggi, metteva cioè in luce la connessione fatale del problema degli aumenti ai lavoratori con la questione finanziaria e soprattutto con la questione dell’inflazione. Questo atteggiamento portava ad insistere ed a premere sulle organizzazioni sindacali perché tenessero conto delle possibilità del governo perché, attraverso l’inflazione, si aumentavano i prezzi e si annullava di fatto entro un mese – ricordo le parole precise dell’onorevole Nenni – quello che si era donato, così da poter addivenire alla conclusione che non si era realizzato alcun progresso sugli stipendi e sui salari reali. (Interruzioni all’estrema sinistra). Questa concezione è stata sempre ammessa, anche quando eravamo nei comitati di liberazione. Da ciò precisamente nacque l’idea della scala mobile, proprio quando molti di noi si opponevano a questo congegno, proprio per il timore che con questo congegno si arrivasse all’inflazione. Ricordo anzi che si opponeva, da parte di un collega che si intendeva molto a fondo di queste cose, l’esempio della Germania, la quale era stata condotta all’inflazione precisamente da un sistema analogo. Ricordo che l’onorevole Togliatti e io eravamo d’accordo che invece il sistema della scala mobile fosse buono, che con il sistema della scala mobile si potessero reprimere le agitazioni. Su ciò siamo stati invero un po’ troppo ottimisti, se ci riferiamo alla storia di questi ultimi tre anni. La connessione comunque di questo problema con il lato finanziario e con le conseguenze, direi, della situazione monetaria era ammessa da tutti come elemento che si fosse dovuto imprescindibilmente prendere in considerazione prima di addivenire ad una qualsiasi decisione. Cosa abbiamo fatto noi oggi? Niente altro che questo; ed abbiamo accettato una pubblica discussione perché tutto il problema venisse affrontato poliedricamente, venisse affrontato cioè in tutti i suoi aspetti e non in un aspetto solo. Cosa abbiamo detto, in fondo? Abbiamo detto che noi riconosciamo che, ove sia possibile trovare il mezzo, oggi o domani, noi dobbiamo andare incontro alle richieste degli statali nella misura che sarà possibile e che tutta la questione è fondata sul problema della possibilità, entro il quadro della finanza, difendendo il valore della lira. E coloro che onestamente hanno ammesso questi punti d’origine si sono trovati d’accordo con le nostre conclusioni; naturalmente coloro che accettano le nostre conclusioni soltanto per modo di dire, sorpassano le difficoltà e trovano facilmente una conclusione contraria. Nelle nostre discussioni si è rilevata una contestazione di cifre assai curiosa. Possibile che vi sia un ufficio apposito – l’ispettorato della ragioneria generale – che altro non fa che occuparsi del personale, che sa esattamente quanto si spende da anni, possibile che questo ufficio moltiplichi le cifre, le falsi, per gonfiare la cosa, per creare un senso di reazione da parte dei contribuenti, cioè a dire da parte del popolo in generale? Questo evidentemente non è possibile. E qui è la complessità del problema che può, fino ad un certo punto, portare anche a dei calcoli, in buona fede, diversi, con diversa conclusione, fino ad un certo punto, e non certo alle differenze che sono state qui accennate. Ritengo che, tutto considerato e tenuto conto dei calcoli che ha presentato la Confederazione, i calcoli della ragioneria siano purtroppo esatti. Comunque, l’amico Pella lo ha detto chiaramente: anche a voler ridurre, anche senza parlare di 250 miliardi , ma di 120, su per giù la nostra posizione, il nostro atteggiamento, le nostre perplessità, le nostre obiezioni, le nostre richieste di mediazione su questa situazione e sulle conseguenze finanziarie, sarebbero le stesse, rimangono le stesse. Che cosa abbiamo fatto qui, forse, mi pare, per la prima volta nel dopoguerra? Abbiamo avuto una discussione che ha tentato, per volontà di tutti, di essere concreta di cifre, oggettiva. Abbiamo potuto discutere sopra le conclusioni di queste cifre, ma in fondo nessuno è insorto, mi pare – posso fare qualche eccezione, ma non occorrono nomi – a dire che il governo non ha la volontà di fare. Qualcuno ha detto: interpreta male la situazione, non la conosce bene, o è troppo poco ardito, troppo esitante, non ha fiducia nell’avvenire, nel miglioramento finanziario avvenire. Qualcun altro ha detto che eravamo troppo pessimisti. Comunque, v’è stato un accordo sopra la sostanza delle cose, sulla situazione degli impiegati, sulla nostra comune volontà di migliorarla. Si è detto soltanto che bisogna trovare il modo, senza portare serie conseguenze nella situazione finanziaria, soprattutto senza portare ad un aumento dei prezzi, che annullerebbe daccapo tutte le concessioni. Si è detto: per far questo, bisogna scegliere un certo metodo, procedere con certe cautele e scegliere il momento opportuno. Ma il momento opportuno come si misura? Da due cose: prima di tutto da una certa preparazione ad affrontare alcuni problemi di sistemazione interna; in secondo luogo dall’attesa che lo sviluppo delle finanze, dei redditi fiscali, ora relativamente favorevole, si consolidi in un certo, anche breve, periodo, e dia l’impressione di continuare, di essere permanente. Tutto questo ci ha portato a dire: affrontiamo il problema in una commissione. Sentiremo i rappresentanti anche sindacali, sentiremo i rappresentanti delle due Camere; direi che al Parlamento spetta questo compito, questa funzione, di essere presenti in questa commissione, di vigilare e, direi, di intervenire quasi come arbitro in un momento in cui fra il governo e i rappresentanti sindacali sorgessero divergenze o di fatto o di tendenze. Quindi il metodo che abbiamo proposto è un metodo perfettamente democratico, perfettamente parlamentare; e se noi chiediamo di poter scegliere, entro un breve periodo, il tempo più opportuno per esaminare o prendere provvedimenti, abbiamo le ragioni che prima ho esposto, cioè la complessità del problema. Diciamo chiaro: da una parte c’è una parvenza di simpatia verso i funzionari sia per l’opera che essi prestano sia per i bisogni e le esigenze che dimostrano di avere; dall’altra parte, però, non dovete dimenticarlo, v’è una reazione contro l’aumento delle spese di amministrazione. Si dice: come mai paghiamo e paghiamo, e l’amministrazione dello Stato diventa più pesante? E poi si comincia a dire: gli impiegati sono troppi, bisogna ordinare diversamente il lavoro; in un settore sono troppi e in un altro pochi. Nel pubblico c’è questa sensazione: che il peso è troppo e che non si può continuare così. Perché è avvenuto od è potuto avvenire questo? Perché in tutte le questioni sindacali che si sono presentate non abbiamo avuto altra alternativa: accettare o no i termini delle richieste. Il problema lo abbiamo dovuto vedere soltanto quasi sindacalmente, come soddisfazione o meno di certe richieste. In fondo è stata una specie di trattativa dove si chiedeva cento per arrivare a cinquanta o a sessanta. Così la vertenza veniva chiusa con qualche soddisfazione, tanto più che si aggiungeva la minaccia del ricorso allo sciopero, a quelle forme di pressione sindacale che di fronte alla collettività, allo Stato, portano un pregiudizio maggiore che verso altre categorie. Ora il paese chiede che per queste vertenze siano usati altri metodi: di evitare il ricorso a dimostrazioni collettive salvo casi di assoluta necessità, in cui ci si trovi di fronte alla tirannia che nega qualsiasi discussione; di fare assumere agli organi parlamentari la responsabilità delle deliberazioni (quindi: rappresentanza democratica, discussione ampia dinanzi al paese, assunzione di responsabilità); il paese vuole poi che si affrontino problemi di sistemazione. E qui non parlo di fare in fretta una riforma di tutta l’amministrazione; disgraziatamente abbiamo avuto due commissioni , una più importante dell’altra, in questo breve periodo del dopoguerra, le conclusioni delle quali mancano di certe formule esecutive che non sono facili, sicché non è stato possibile portarle dinanzi al Parlamento o nella legislazione. Bisogna per intanto dare la sensazione al paese che noi facciamo uno sforzo (e che lo facciamo insieme con i rappresentanti sindacali e quindi anche insieme con gli interessati stessi) per cercare di individuare tutte le economie possibili nella sistemazione della struttura amministrativa dello Stato e nella utilizzazione migliore delle attitudini degli impiegati; per giungere a determinare il peso complessivo dei servizi dello Stato soltanto dopo uno studio, dopo un’esperienza, esaminando il problema non soltanto dal punto di vista meramente sindacale ma nel suo complesso, nel quadro della poliedrica attività economica e sociale dello Stato. Il problema del trattamento economico degli statali è anche un fatto di giustizia sociale; ma non riguarda soltanto il soggetto come tale nella categoria; è problema di perequazione dinanzi ad altre superiori esigenze del paese. In altre parole, accanto a una visione di necessità di categoria, con le sue graduazioni di urgenza, deve esservi una visione del più generale ed ampio problema amministrativo. L’apposita commissione, pertanto, dovrebbe esprimere parere al governo circa i seguenti quesiti: 1) in qual modo e in qual misura nei limiti della spesa complessiva attuale sia possibile raggiungere una più equa distribuzione delle retribuzioni del personale. Si dice: diminuite il numero degli impiegati e pagate di più quelli che rimangono. Bisognerà certo pronunziarsi in modo chiaro e netto su questo problema, perché già l’argomento è stato discusso da commissioni, con l’intervento di alti funzionari, con conclusioni diverse. Alcuni ritennero possibile la diminuzione, altri impossibile. Ma occorre pronunziarsi in forma chiara perché il pubblico sappia se la riduzione si può fare o no. Se si dice che si può fare perché lo sviluppo tecnico dei servizi, l’interventismo maggiore dello Stato, eccetera, portano ad aumentare e non a diminuire il numero degli statali, il popolo dovrà rendersene conto. Se invece si dice che certe semplificazioni si possono fare, bisogna decidersi a farle e bisogna che per esse s’impegni non soltanto il governo ma tutta l’autorità del Parlamento; 2) se comunque, senza riguardo alla spesa complessiva globale, una riduzione o semplificazione dei servizi ed eventuali spostamenti e provvedimenti per un maggior rendimento possano fruttare delle economie da utilizzarsi a favore del personale. Anche questo è un problema da esaminare bene, prima di decidere aumenti di spese; 3) se dallo stabilirsi di una burocrazia regionale debba e possa attendersi un alleggerimento delle spese statali per il personale o quanto meno una migliore utilizzazione del personale esuberante. Dobbiamo cogliere occasione, nell’affrontare questo problema, per un monito a noi stessi, all’amministrazione e a quanti se ne occuperanno, nel senso di attuare, con l’ordinamento regionale, non un aumento ma, semmai, un alleggerimento del carico fiscale che grava sul contribuente. Aggiungo poi una clausola per non impegnare ad andare fino in fondo nelle considerazioni di carattere amministrativo ed a postergare l’esame delle più urgenti richieste. La commissione, cioè, potrà presentare al governo ogni altro suggerimento che, tenendo conto delle condizioni del bilancio e della difesa di capacità di acquisto della lira, esamini le richieste degli statali e particolarmente i casi di retribuzione minima. Qui voi vedete che è disegnata una certa scala di urgenza in cui ad un certo momento si pensa ad alcune categorie, mentre ad altre si arriva più tardi; comunque si può stabilire che si vada per gradi. E vorrei far notare, dato che sono state fatte proposte per il periodo di tempo da assegnare ai lavori della commissione, che questo secondo punto in modo particolare non ha in se stesso una eccessiva importanza. Potrebbe accadere anche che in quindici o venti giorni si fosse pronti, tecnicamente parlando, per ciò che concerne un miglior trattamento alle categorie più disagiate. La possibilità, tuttavia, di una risoluzione generale, è collegata con l’andamento delle entrate dello Stato. All’onorevole Cappugi, che ha proposto il termine del 30 novembre, faccio osservare che condizione imprescindibile per soluzioni positive – e non solo per gli statali ma in genere per le spese più urgenti – è che continui il flusso del reddito delle imposte dirette, che ultimamente è stato di 6 miliardi al mese in più. Bisogna che questi 6 miliardi al mese in più, che sono per la maggior parte ricchezza mobile, continuino ad entrare e possibilmente aumentino ogni mese. Allora avremo la sensazione di una raggiunta solidità e di una dinamica fiscale che ci potrà tranquillizzare sui provvedimenti da prendere all’infuori del bilancio. Siccome (mi pare) è il 19 del mese che si conoscono i dati del mese precedente, ritengo che, se si vuole avere conoscenza esatta di come vanno le imposte, si dovrebbe andare al di là del 19 o del 20 dicembre. Penso che l’onorevole Cappugi potrà accettare questa data, dopo la mia spiegazione. D’altro canto, noi non siamo qui per stabilire un termine minimo. Stabiliamo un termine massimo. Se la commissione potrà dare prima i suoi suggerimenti (e badate che – come ho accennato prima – il primo dei criteri deve essere quello della salvezza della moneta, perché se si abbandona questo criterio il governo non può assumere alcuna responsabilità!), se, dicevo, le proposte della commissione matureranno prima, ciò potrà avvenire indipendentemente dal termine massimo di fine dicembre. Ho citato i compiti della commissione con una certa successione logica, ma posso pensare che la commissione non debba esser legata ad una determinata procedura: potrà liberamente lavorare, potrà lavorare contemporaneamente in due sottocommissioni se crede, per fare le cose più rapidamente, o posporre il lavoro dell’una rispetto all’altra. Ma è certo che, prima di arrivare ad una conclusione definitiva sul complesso del problema, bisogna almeno che i problemi che ho indicato siano affrontati. Credo che, accettando questa nostra proposta, voi riconoscete con ciò lo sforzo sincero del governo e che la progettata commissione è veramente uno strumento capace di ottenere dei risultati. Con l’approvazione di questa proposta sarebbe in contraddizione l’anticipo immediato di un acconto di 5 mila lire al mese a ciascun dipendente, che significherebbe una spesa mensile 5 miliardi. La Confederazione del lavoro aveva già chiesto un aumento iniziale di 4.700 lire (non 5.000 lire), da conteggiarsi, in attesa degli aumenti definitivi, sulla tredicesima mensilità. Se si concede l’aumento iniziale, è inutile discutere ora e preparare la commissione. Avremmo già accettato la proposta minima. Ma, d’altra parte, daremmo davvero l’impressione al paese di avere affrontato seriamente tutte queste questioni nella loro connessione e nella loro conseguenza, improvvisando così degli anticipi? Su che cosa? Con che cosa? E da pensare che quando avremo dato 5 mila lire, che sono 5 miliardi al mese, nei mesi seguenti potremo darne di meno? Evidentemente no, ma allora sarebbero 60 miliardi… Una voce all’estrema sinistra. Non chiediamo l’aumento delle mensilità. De Gasperi. Sono 13 le mensilità, e quindi 60-65 miliardi. Ma badate che arrivo a questa cifra calcolando soltanto cinque miliardi al mese, ma Di Vittorio ha detto «un acconto graduato», il che vorrà dire che per certe categorie dovrà essere maggiore, perché anch’egli vuole sfuggire all’antico espediente dell’appiattimento. Quindi non bastano quei miliardi, bisogna calcolare almeno 80 miliardi o forse cento. Ma restano fuori gli enti locali e le altre categorie che si muoveranno. Anzi alcuni hanno già anticipato, alcuni comuni hanno deliberato un miliardo di aumento a condizione che lo Stato lo dia. Naturalmente a queste condizioni è molto facile legiferare!… (Commenti all’estrema sinistra). Noi crediamo che questo dare per acconti, per anticipi sia proprio il contrario del sistema che vogliamo usare noi per dare a tutti la garanzia che si procede con i piedi di piombo e con tutta serietà, volendo arrivare ad un risultato che non porti conseguenze funeste. Questo sarebbe proprio il contrario. Direi che in questo, mi permetta l’onorevole Corbino, sta proprio il rapporto di fiducia: o vi fidate della serietà del governo, il quale di fronte alle rappresentanze sindacali si imbarca in questa impresa che può essere rischiosa, ma che spera di poter condurre a buon porto in breve periodo, ed allora date la vostra fiducia, o non vi fidate, ed allora se domandate prima una caparra, volete un contratto marcio, che il governo non può fare e lo dice chiaramente. Non lo può fare, non per il solo carattere direi di sfiducia, che è implicito, ma non lo può fare oggettivamente: daremmo un pessimo esempio ai comuni e alle altre amministrazioni, perché dappertutto si direbbe: dal momento che il governo anticipa, anticipiamo anche noi, e si salvi chi può! Questo non deve avvenire, per la responsabilità che abbiamo tutti, noi governo e voi Parlamento. (Applausi al centro). Vi sono alcune altre proposte che sono state fatte, ma queste mi pare che siano le essenziali. Io credo che chi vuole arrivare a buon termine e vi vuole arrivare con quelle cautele che vi ho indicato ed in base a quelle direttive del problema, assicurando così il paese sotto ogni aspetto, deve accettare la prima parte della mozione Di Vittorio, cioè approvare l’istituzione della commissione proposta dal governo. Questa è la prima parte. La seconda parte mi pare sia contraddittoria e contenga anche sfiducia, e quindi non la posso accettare. Riguardo ad un finale che Lizzadri ha voluto ripetere oggi (l’aveva fatto ieri, molto forte, rivolgendosi soprattutto agli interessati e dicendo: badate, gli interessi vostri si difendono soltanto da questi banchi, dai banchi dell’opposizione, e non dai banchi della borghesia, dai banchi della reazione, naturalmente costituita dai partiti che stanno al governo) voglio rispondere che non faccio nessun appello ai funzionari e agli impiegati, perché io ho la massima fiducia nella loro ragionevolezza e nel loro buon senso Si sa che è facile da quei banchi avanzare proposte non assumendo nessuna responsabilità sulle conseguenze. È difficile, viceversa, da parte nostra fare delle concessioni, ma si sa che quando le concessioni sono fatte sono applicate, perché abbiamo la forza di subirne le conseguenze e abbiamo il coraggio di applicarle. Quindi non so se essi vorranno giudicare anche da un punto di vista utilitario, ma anche in tal caso giudicherebbero sempre in nostro favore; ma io li invito a considerare la questione da un punto di vista di responsabilità. Io ne conosco molti. La burocrazia ministeriale avrà dei difetti, ma ha anche un attaccamento vivissimo alle sue funzioni, al senso di responsabilità, al suo carattere specifico di lavoratore – se volete chiamarlo così – di Stato. Il senso dello Stato non viene meno in loro. È al loro senso dello Stato che facciamo appello, anche per questi servi fedeli, diligenti e benemeriti dello Stato. (Commenti).Siamo completamente tranquilli. Non mi fanno paura le minacce. Si parla di esplosioni, di ricorso alle astensioni, eccetera. Penso che in un certo momento potrebbero, se si vedessero ricacciati da tutte le parti, ricorrere allo sciopero. Penso anche questo, ma penso pure che oggi, dinanzi alla proposta di creare una commissione, dinanzi ad un sereno studio ed a un governo stabile e forte che si fonda su 16 milioni di voti… (vivi applausi al centro e a destra) penso che essi agiranno non soltanto secondo i loro interessi, ma anche con senso civico e di attaccamento allo Stato. Su questo sono sicuro. Non ho bisogno nemmeno di ripetere un appello. Però, poiché l’onorevole Lizzadri è tornato a dire che questa è borghesia, e che solo il socialismo risolverà il problema degli impiegati, io rispondo: questo non è esatto: questa è democrazia, che discute e che esamina ragionando le responsabilità. (Vivi applausi al centro e a destra). Qui sono rappresentati al governo dei socialisti autentici… (Applausi al centro – Proteste all’estrema sinistra). inVernizzi Gaetano . Non sente vergogna, onorevole Lombardo? loMbarDo . Voi non lo conoscete il socialismo! De Gasperi. In realtà, non saprei perché deve sentire vergogna l’onorevole Lombardo. Io l’ho applaudito molte volte quando parlava da quei banchi, perché parlava con serietà. Oggi mi onoro di questo collega, che affronta insieme con me la difficile situazione. Onorevole Lizzadri, avrei preferito concludere pacificamente – tale era il mio tono – questa discussione, esaminando le nostre confluenze sul problema economico attuale. Ma un egregio collega mi ha indotto a questo finale. (Proteste all’estrema sinistra). Io dico che se vi è da risolvere un problema, è preferibile risolverlo in libertà, secondo i criteri della democrazia, piuttosto che risolverlo secondo il sistema di certi paesi che si chiamano a democrazia progressiva. (Vivissimi applausi a sinistra, al centro e a destra). [Segue un intervento dell’on. Renato Cappugi per richiedere ulteriori chiarimenti al governo]. De Gasperi. Mi pare di essermi espresso abbastanza chiaramente. La Commissione può presentare le proposte, quando vuole; non c’è alcun termine. Dico però, in conformità all’impegno finanziario, che bisogna tener conto del momento in cui il governo avrà la possibilità di giudicare con cognizione dei fatti. Una voce all’estrema sinistra. Onorevole Cappugi, vada pure a Canossa. cappuGi. Chiedo di parlare. presiDente. Ne ha facoltà. cappuGi. Io non vado per niente a Canossa, perché la mia interpellanza è molto chiara: io invitavo il governo a discutere il problema degli statali. Il governo propone una seria commissione di carattere parlamentare, con l’intervento dei rappresentanti delle organizzazioni sindacali. (Interruzioni all’estrema sinistra). Chiedo quindi formalmente al governo che dichiari che per le categorie più sperequate la commissione potrà fare proposte a brevissima scadenza. (Commenti all’estrema sinistra). De Gasperi. Permetta, onorevole Cappugi, non credo che siamo a Canossa, perché non è in questione l’imperatore germanico … cappuGi. Lo hanno detto a me! De Gasperi. Non occorre animarsi tanto per difendersi da una simile accusa, perché se l’opposizione non fa queste accuse, non so davvero cosa faccia: è il minimo che l’opposizione possa dire. (Si ride al centro). Il problema è diverso; prego di inserire nel resoconto e nel verbale della Camera che, riguardo ai compiti della commissione, nelle mie dichiarazioni vi è precisamente un punto: «la commissione potrà presentare al governo ogni altro suggerimento che, tenendo conto delle condizioni e delle responsabilità del bilancio, della capacità di acquisto della moneta e della necessità di difesa della lira, esamini le richieste degli statali ed i casi di retribuzioni minime». Non vi è un termine: la commissione potrà presentare questi suggerimenti quando lo crederà opportuno. cappuGi. Più che la parola «esamini», si dovrebbe scrivere: «provveda». De Gasperi. Possiamo dire «e proponga». (Commenti al centro). presiDente. Non riesco a comprendere una maggioranza la quale contribuisce a far sì che non si capiscano esattamente neppure le dichiarazioni del presidente del Consiglio. (Commenti all’estrema sinistra). scoca È una maggioranza vitale! presiDente. Onorevole Scoca, mi pare che sia una vitalità deviata. Come la Camera ha udito, il presidente del Consiglio ha dichiarato di accogliere la mozione presentata dagli onorevoli Di Vittorio e Santi nelle prime due parti; ha dichiarato invece di non accogliere la terza parte, quella cioè in cui si chiede l’acconto immediato. Su queste due prime parti accolte dal governo è stato presentato un solo emendamento, quello dell’onorevole Cappugi. Esso dovrebbe però, per maggior chiarezza, subire qualche modificazione nel testo, in sede di redazione definitiva. [Segue un’interruzione dell’on. Pietro Nenni, che accusa il presidente del Consiglio «di richiamarsi all’epoca in cui i partiti dell’estrema sinistra collaboravano al governo», scorgendo nelle sue parole una specie di rimpianto per tempi più facili»]. De Gasperi. L’intervento dell’onorevole Nenni mi ha un po’ sorpreso. In ogni modo, non so se egli abbia veramente frainteso le mie parole o se abbia voluto generalizzare i concetti che ho espresso. Io ho ricordato – credo non a suo biasimo – che il nesso fra le richieste sindacali e il periodo di inflazione è stato riconosciuto parecchie volte da noi, senza distinzione di partito (compresi gli esponenti del partito dell’onorevole Nenni), durante il periodo del governo di emanazione dei comitati di liberazione nazionale. E a proposito ho ricordato che in altra occasione l’onorevole Nenni propose di prospettare alle organizzazioni sindacali (si trattava di un aumento di 20 miliardi) l’opportunità di tener presente che la spesa poteva portare all’inflazione e che se il governo non controllava i prezzi, a distanza di un mese si sarebbe ricaduti in una identica situazione. Ora io non facevo riferimenti politici, io ho detto che è una considerazione vecchia, che non facciamo altro che ripetere una considerazione che era comune una volta fra i diversi partiti che erano al governo. Non entro in discussione politica. Ho visto che l’onorevole Nenni ha cambiato atteggiamento di fronte alla proposta, e mi pare anche modificato l’atteggiamento dell’onorevole Di Vittorio che ha dichiarato di non accettare nemmeno il primo capoverso della mozione, cioè di non approvare la creazione della commissione. E qui ha detto che il governo deve assumere le sue responsabilità e che l’opposizione non può compromettersi collaborando ad una decisione consimile. Ora faccio osservare che noi non abbiamo proposto alcun artificio antiparlamentare, ma quanto prospettiamo rientra nella nostra prassi parlamentare, è nella prassi comune del diritto parlamentare. Anche di recente, durante la Costituente, è stata nominata una commissione per la riforma della burocrazia, della quale è stato componente un rappresentante del Partito socialista. È vero che questa commissione non ha dato fondo all’universo e non ha fatto la riforma della burocrazia, ma si è fermata su un settore particolare – quello degli avventizi – ed ha creato l’anno scorso le basi su cui, nei primi mesi di primavera, è stato possibile procedere alla deliberazione sulla regolamentazione provvisoria degli avventizi. Quindi, io debbo insistere nella proposta che è proposta di collaborazione, proposta fatta soprattutto ai rappresentanti sindacali, proposta di collaborazione fra i rappresentanti del Parlamento ed i rappresentanti del governo. Naturalmente questa commissione farà le sue proposte e le responsabilità saranno assunte interamente dal governo. Non ci viene in mente di spogliarci di questa responsabilità che è un nostro dovere, ed è anche un nostro diritto . (Applausi al centro). 