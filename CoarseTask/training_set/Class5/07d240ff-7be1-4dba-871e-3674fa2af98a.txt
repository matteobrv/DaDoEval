Ha cominciato con l’illustrare le provvidenze allo studio da parte del governo per le popolazioni di montagna e manifestando le sue impressioni sulla visita nella Valle. Poi ha proseguito affrontando il problema che in questi giorni è all’ordine del giorno delle preoccupazioni in Italia come in tutto il mondo. A questo proposito ha soggiunto che non era sua intenzione di occuparsi degli aspetti internazionali del conflitto attualmente in corso nell’Estremo Oriente, ma piuttosto di richiamare l’attenzione su alcuni lati di politica generale. Si conferma ancora una volta che non vi sono che due vie da seguire: quella dell’intesa da raggiungersi con negoziati e trattative, e da consolidarsi poi con deliberazioni di corpi eletti con liberi metodi democratici, oppure quella del ricorso alla forza armata. La via dell’intesa fu quella iniziata nel 1943 nella conferenza del Cairo , e poi continuata nella commissione mista del 1946, rientrata dagli Stati Uniti con il deferire la questione all’ONU nel 1947. Ma questa via venne rifiutata dalla minoranza coreana del Nord (10 su 30 milioni) che, mentre nel Sud si indivano elezioni dell’Assemblea, proclamava invece una Repubblica popolare che, valendosi del fatto di possedere migliori officine ed industrie, creava un esercito d’assalto ed attaccava il 25 giugno 1950 il Sud, donde nel gennaio erano pur partire le truppe americane. Siamo dunque al vecchio sistema bolscevico di attacco con la forza delle armi al regime democratico parlamentare. L’aggressore è aiutato dalla quinta colonna interna che può agire liberamente usando delle forme democratiche (la Corea del Sud aveva 3 giornali comunisti) e organizzando forze partigiane. Bisogna aggiungere che in questi ultimi mesi tali forze erano attivissime nella pseudo propaganda per la pace, mentre di là dal 38° parallelo, protetti dalla cortina di ferro, si preparava l’attacco. Noi traiamo l’ammaestramento che un governo democratico deve vigilare e difendere le libere istituzioni chiamando a raccolta tutte le forze sinceramente democratiche. Bisogna controbattere la menzognera propaganda avversaria; bisogna impedire che si costituisca comunque una quinta colonna pronta ad obbedire ad ordini estranei. Bisogna opporvi la più vivace propaganda a favore dell’unità morale e dell’indipendenza del paese. Egli conclude con un atto di fede nella indipendenza italiana e nei pacifici progressi del nostro paese a condizione però che si rinsaldi la nostra fede nelle libere istituzioni difendendole con la parola, con l’opera e soprattutto non permettendo che si insinui e si coltivi il pensiero di una nuova guerra fratricida. La Provvidenza ci proteggerà se non lasceremo nascere e svilupparsi il pericolo dell’opera di Caino che agisce in tempo di pace con l’approfondire gli odi e i conflitti politico-sociali e si attua nei momenti decisivi col ricorso alla violenza e alla distruzione del libero Parlamento e della libera democrazia. 