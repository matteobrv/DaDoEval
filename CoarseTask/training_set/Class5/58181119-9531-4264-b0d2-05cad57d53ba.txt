Terminati i colloqui di Bonn con il cancelliere Adenauer, l’on. De Gasperi inviava immediatamente all’ambasciatore Quaroni una comunicazione, che qui si riassume, con istruzioni di farne uso esclusivamente con Schuman nella misura ritenuta opportuna: 1. Ho avuto e mantenuto il proposito di non darmi l’aria di indebite ingerenze o di aspirazioni mediatrici. Nessun mio accenno autorizzava la stampa a trascurare questa mia precauzione. Ella avrà visto che ho fatto in proposito alcune precisazioni contro non autorizzate supposizioni di qualche giornale tedesco. 2. In via di fatto corrisponde a verità che la questione della Saar non fu argomento né programmato né sistematicamente trattato nei colloqui con Adenauer. Nel corso dei vari colloqui il Cancelliere ebbe però occasione di informarmi spontaneamente dello stato della questione: informazioni che accolsi come espressioni confidenziali e amichevoli, senza reagire per parte mia con propositi o suggerimenti; e limitandomi a parole di incoraggiamento. 3. Da tali informazioni ebbi l’impressione che Adenauer ha il serio proposito di giungere in porto; la sua ampia visione delle difficoltà e delle remore nei vari settori lo induce a procedere con cautela e assicurare il consenso delle opposizioni; ho altresì tratto l’impressione in vari colloqui avuti che l’atteggiamento dei socialisti non sia del tutto negativo; mentre sembra che i Sarresi siano stati invitati a soppesare bene gli effetti della campagna elettorale. Mentre ero a Bonn, una deputazione della CDU Sarrese mi ha fatto pervenire una lettera in cui si chiede che gli uomini di stato europei intervengano in favore del loro diritto democratico. 4. Oltre il problema delle importazioni fu oggetto di considerazione anche l’accordo culturale, già preparato per via ordinaria. Tale accordo non poté venir definitivamente licenziato perché manca ancora la decisione favorevole del governo di qualcuno degli Stati Federati (si tratta di programmi scolastici). In quanto agli Istituti tedeschi di Roma, salvo l’atteggiamento degli Alleati, il Governo italiano confermò il proprio parere che essi debbano essere restituiti ai tedeschi, a condizione però che le biblioteche debbano rimanere a Roma ed essere aperte al pubblico internazionale. Altri argomenti toccati solo come propositi di principio sono accennati anche nel comunicato ufficiale. 5. Le dichiarazioni e manifestazioni europeistiche furono notevoli. Mi è parso che il Cancelliere abbia guadagnato l’adesione di tutti i colleghi del suo governo e di buona parte della popolazione. Certamente, moltissimo dipende dalla sua persona, onde è vivamente da augurarsi che le difficoltà vengano superate mentre egli sta al timone. Nel mio discorso di Aquisgrana, il riconoscimento dell’iniziativa del ministro Schuman è stato accolto da grandi applausi. 6. Ho avuto occasione di scambiare qualche osservazione con François Poncet , i cui rapporti col Cancelliere appaiono tali da favorire la politica di distensione. 7. Governo e popolazione hanno dato molta importanza alla visita; e io spero che ciò sia, tanto per i rapporti Italo-Tedeschi come per la collaborazione europea. 