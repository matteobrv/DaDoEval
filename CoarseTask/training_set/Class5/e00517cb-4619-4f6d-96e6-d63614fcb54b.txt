Legge un telegramma di Merzagora da Zurigo nel quale egli comunica il pieno accordo sulle decisioni adottate. Sarà di ritorno lunedì. Per quanto riguarda il Patto atlantico fa presente l’impossibilità di rendere integralmente noto un documento in cui si comunica che l’invito a partecipare al Patto è stato formalmente deciso dalle nazioni promotrici. Non abbiamo neanche una bozza del testo. Tuttavia questa circostanza di carattere procedurale rende più agile e tempestiva la discussione parlamentare. Il Dipartimento di Stato ha consegnato a Tarchiani il documento che deve essere trasmesso sotto segreto. Si tratta di un appunto a noi inviato in sunto. Il governo americano ha comunicato il testo della nota anche all’Inghilterra la quale gli ha fatto sapere di essere molto compiaciuta. I punti fondamentali del Patto sono i seguenti: 1) carattere difensivo del patto; 2) mutua assistenza delle nazioni aderenti; 3) consultazione richiesta in caso di attacco e minaccia ad una delle nazioni che partecipano al Patto; 4) misure necessarie per la sicurezza che dovranno essere predisposte dalle singole nazioni; 5) adozione di apprestamenti e preparativi militari occorrenti per la difesa. Il patto non prevede automatiche dichiarazioni di guerra perché tiene conto dei Parlamenti. Per il 4 aprile prevede la firma dei ministri degli Esteri della Norvegia, della Danimarca del Portogallo e dell’Italia. Tarchiani ha chiesto se il governo italiano intenda partecipare alle ultime trattative. Crede che sia opportuno adire subito il Parlamento per evitare confusioni nella diffusione di notizie e complicazioni nell’orientamento della pubblica opinione. Informa di avere sentito il gruppo parlamentare democristiano e di averne ricevuta un’ottima impressione. È certo che il memorandum del 6 gennaio è stato tenuto nel debito conto. Questo memorandum, che sarà letto, faceva presente la necessità di non ripetere la strada seguita per il Patto di Bruxelles ma di tendere all’organizzazione dell’Unione europea. Egli intenderebbe comunicare alla Camera che il governo è in procinto di essere invitato alle trattative per l’ingresso nel Patto atlantico. Vorrebbe chiedere un voto di fiducia per trattare facendo salvi i poteri della Camera in sede di ratifica del Patto. Fa presente che prima d’ora non si è mai verificato un tale esempio di consultazione preventiva del Parlamento. Ritiene probabile che i socialisti chiedano di sottoporre la questione alla Commissione degli Esteri. Noi invece chiederemo nella fase attuale un voto della Camera. Ai gruppi che faranno proposte o daranno suggerimenti noi accorderemo soddisfazioni, sempre che non pongano proposizioni che precludano le trattative . 