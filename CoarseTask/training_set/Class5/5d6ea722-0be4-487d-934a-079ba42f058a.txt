Conterranei e amici! Quanti nomi, quanti paesi, quante regioni sono qui rappresentate! Tutti amici, lo vedo dal viso, dagli occhi, dal vostro atteggiamento. Tutti amici, amici di oggi, ma amici anche di ieri, amici da lungo tempo. Non sono 40 anni, caro presidente Odorizzi , sono 50 anni di azione politica In questo paese ho cominciato ad occuparmi dei lavoratori più poveri, i lavoratori a favore dei quali si dovettero organizzare degli scioperi per arrivare a undici ore di lavoro, perché ne facevano quattordici. Erano i segantini che allora protraevano la loro giornata con le lampade a petrolio fin dentro la notte; e bisognava lavorare perché bisognava organizzarli, bisognava agire per condizioni di lavoro migliori, non solo nel salario, ma anche nel ricovero; nel modo di vivere, nelle necessità della vita; e allora feci le mie prime armi, o quasi le prime armi, oltre quelle che come studente universitario facevo con gli arrotini emigrati dalla Rendena, emigrati dal Trentino, anche essi poveri, abbandonati, in mezzo ad una nazione straniera e che avevano bisogno di un appoggio, di una organizzazione. Allora ho sentito, nel primo contatto con i miei montanari, e con quelli che avevano le necessità assolute della vita l’imperativo della coscienza: bisogna lavorare per questo popolo, perchè il popolo abbia quello che è necessario, sopratutto perchè non perda la fede negli uomini che hanno il senso cristiano e non venga abbandonato a coloro i quali nella lotta contro il Cristianesimo credono di trovare anche la soluzione dei problemi sociali. Ecco perchè, amici miei, questo incontro è incontro di popolo, gente del lavoro. Non sono qui rappresentate le ricchezze, non sono rappresentati antichi castelli, nè io le potrei rappresentare, perché mi mancano le attitudini, l’esperienza della ricchezza. Ma è qui rappresentato il lavoro, è rappresentata la povertà, è rappresentata la onesta vita della fatica. Amici miei, io vorrei avere una parola anzitutto per il presidente della Regione, Odorizzi, che mi ha introdotto in questo discorso. Una parola per dirgli che sono ben consapevole che oggi si inizia anche in modo particolare per gli abitanti di questa regione la campagna elettorale regionale. Non voglio occuparmi direttamente di elezioni, dei problemi dibattuti; sono cose che voi farete egregiamente durante la discussione che preparerà le decisioni elettorali. Voglio dirvi però – perché devo questa testimonianza dinanzi ad una assemblea che rappresenta non soltanto la Regione, ma parecchie altre regioni (vedo perfino l’Emilia, vedo fino la Sicilia, fino la Romagna rossa, ma non tutta rossa) –. Voglio testimoniare dinanzi a uomini del mio partito e di altri partiti che furono però collaboratori miei al governo, che sono qui presenti e ai quali mando un particolare saluto, che questa Regione – e non dico questa sola – ha fatto buona prova. E quando si è inscenata nel paese una grande campagna contro le Regioni in genere, si è commesso lo stesso errore di coloro i quali per armonia simmetrica vorrebbero che si facesse dappertutto quello che si è potuto fare in Sicilia, in Alto Adige o in Valle d’Aosta. Ecco qual è, mi pare, il metodo giusto di applicare anche la Costituzione. La Costituzione, è vero, ha un progetto, un disegno, ha stabilito uno Statuto generale, ma l’applicazione va fatta con l’esperienza, in base alle conclusioni e all’adattamento locali. Mi pare che questa sia la soluzione del problema. Non hanno ragione coloro che vorrebbero il sistema regionale dappertutto, senza distinzione di uomini e di colore locale. Quando si è organizzata la Regione in Alto Adige e nel Trentino, Regione che, voi sapete, si è costituita in base ad un trattato internazionale, firmato da me e dal ministro austriaco Gruber nel 1946 e a uno statuto elaborato con molta fatica, ma poi accettato all’unanimità da tutte e due le parti, quando si è organizzata questa Regione, allora si temeva, e non a torto, che si sviluppasse un campanilismo cantonale, un localismo troppo ristretto, una diminuzione di solidarietà nazionale e che insorgesse una nuova burocrazia, cioè nuovi impiegati accanto a quelli dello Stato e che tutto questo gravasse sopra i poveri contribuenti e sopra la gente del lavoro. C’era ragione di temere che le cose potessero finire così perché esempi ce ne sono. Invece devo dire che a quattro anni di distanza dalla sua costituzione anche se non ho ancora potuto leggere – pur conoscendone il contenuto essenziale – il volume ufficiale che riassume tutta l’attività dell’Ente, questa Regione non è stata contro lo Stato, ma ha lavorato per lo Stato, come un’articolazione dello Stato . E il presidente e i suoi assessori si sono sforzati di essere qualche cosa di integrativo dello Stato, non in antitesi con lo Stato. È naturale che sia così, perché essi ci hanno messo della buona volontà. Non c’è nessuno statuto al mondo, né frazionale, né comunale, né regionale, che possa reggere e applicarsi senza la buona volontà, senza la tendenza all’accordo, la tendenza alle soluzioni pacifiche. Devo dire che il presidente Odorizzi, i suoi collaboratori e coloro che l’hanno sostenuto hanno avuto dell’autonomia regionale, con le esigenze nazionali sempre di mira questo scopo: conciliare lo sviluppo dello Stato e della patria. Perfino nelle questioni finanziarie dove le cose si presentano difficili (poiché si tratta di stabilire anno per anno delle percentuali che vanno in parte alla Regione e in parte allo Stato) e dove ci vuole sempre un certo sforzo di conciliazione, devo proclamare che questo sforzo di conciliazione è stato fatto. Devo dirlo come rappresentante dello Stato, ma devo dirlo anche come autore, o come collaboratore, dell’accordo con Gruber del 1946, che questa tendenza alla composizione, alla conciliazione c’è stata anche fra le due nazionalità che abitano questa regione e abbiamo dato così un esempio di come si devono trattare questi problemi. Certamente ci sono sempre dei malcontenti, ci sono delle frizioni, ci sono sempre delle impossibilità di soddisfare tutte le richieste, è vero. Però abbiamo ottenuto questo: abbiamo portato la maggioranza italiana e la minoranza tedesca accanto ai ladini e li abbiamo portati a lavorare insieme per lo sviluppo della Regione e delle province. È un grande fatto questo che bisogna sottolineare. Non bisogna fermarsi alle piccole cose e nemmeno agli articoli dei giornali, che naturalmente si fanno eco dei singoli stati d’animo che passano; bisogna guardare al di là della contingenza, mettere l’accento su questo fatto dell’accordo e della soluzione che si è trovata nella buona volontà degli uomini. Io mi auguro che, come son certissimo, non mancherà questa buona volontà da parte italiana e che essa non verrà meno nemmeno da parte dei Tedeschi e saluto con particolare entusiasmo i rappresentanti della democrazia italiana dell’Alto Adige, che son venuti qui a dimostrare non soltanto la forza della democrazia, ma la forza, la tendenza e la buona volontà di conciliarsi nel lavoro, assieme ai rappresentanti della maggioranza tedesca. Fino ad oggi la Regione – ripeto che non è la sola, ma mi devo occupare soltanto di questa in questo momento – ha dimostrato di spender poco anche per l’amministrazione. Non è arrivata nemmeno al 4% del reddito delle entrate, anche se per l’amministrazione gli impiegati sono abbastanza pochi. Vi raccomando di rimanere a questo livello e devo e vi anticipo questa lode e questo riconoscimento perchè serva anche di sprone a continuare su questa strada. Voi direte che lo Stato – a questo riguardo – predica bene e razzola male; ma noi ci siamo trovati con una eredità terribile dell’amministrazione e non possiamo da oggi a domani cambiare, mutare, ridurre, perchè, voi sapete, c’è sotto anche un problema di carattere regionale. Un altro argomento che io traggo dall’amministrazione regionale così ben riuscita è questo: è necessario avere la maggioranza. La maggioranza non la potrete formare se non avrete una forte Democrazia cristiana. E quindi, lasciatemi dire, anche se ci saranno ragioni di malcontento e ci saranno degli errori, non lasciatevi perdere nei rivoli di un indipendentismo egoista, nei vicoli isolati che non conducono a niente; bisogna marciare sulla strada compatti, organizzati, correggersi da sé, dentro di sé, nel partito. Il partito ha un’autorizzazione a esistere solo per questo; deve avere una funzione di forza quando si tratta di arrivare a delle conclusioni e a dichiarazioni di maggioranza. Ma da questa campagna, da questa situazione regionale, vorrei derivare anche un’altra osservazione generale . Si è fatta la campagna contro le Regioni, cioè contro l’art. 115 della Costituzione, il quale stabilisce che le Regioni vengano introdotte dappertutto, e si è avuto – come ho detto – il torto di sostenere, da una parte, che bisognava introdurle dappertutto, dall’altra che non bisognava introdurle affatto. Che cosa dobbiamo dedurre? Che anche le Costituzioni debbono essere attuate cum grano salis, cioè con l’esperienza, con i frutti dell’esperienza. La Costituzione è uno statuto; hanno studiato i professori costituzionalisti e hanno, attraverso le forme parlamentari, stabilito che bisogna far questo e quest’altro. Ma poi in pratica, per stabilire quale riforma sia esatta, quale formulazione sia quella pratica, bisogna vedere le conseguenze nell’applicazione. Ecco perchè io derivo una conclusione per tutta la Costituzione – e si fa rimprovero all’attuale maggioranza o all’attuale governo che la Costituzione non l’applica dappertutto – io dico: andate adagio, chi v’ha detto che della Costituzione, costruita con tanta fatica e che dovrebbe valere per secoli (questa almeno è l’illusione umana) debba essere fatto tutto, applicato tutto entro quattro, cinque anni? Specialmente quando – come adesso – noi siamo costretti, angariati, eccitati, incalzati dai problemi della ricostruzione materiale economica della nazione? È ben naturale dunque che vengano di mezzo molti altri problemi di carattere organizzativo e che altri problemi, direi di simmetria costituzionale, possano stare in arretrato. E allora, la Costituzione bisogna che venga attuata; però cum grano salis, con l’esperienza a tempo e luogo. Badate bene, quando io dico che qua c’è anche prevista una procedura di revisione, che corregga quello che si era proposto prima, non intendo dire che sia attuale una riforma delle basi fondamentali della Costituzione. Anzi, dico che per la dignità, per la serietà dello Stato italiano, perchè il popolo non pigli scandalo da questi continui cambiamenti, bisogna che le parti sostanziali siano permanenti, resistano alla critica e si protraggano al di là delle esperienze. Però, ci sono degli istituti, degli organi sopratutto, i quali possono subire delle modificazioni. Quando si dice da parte degli avversari: applicate la Costituzione, si pensa a certe leggi e a certi problemi da risolvere costituzionalmente; ma certi altri invece essi li escludono, per esempio, una legge sopra lo sciopero, una legge sulla stampa, la fissazione del possesso agricolo, tutti argomenti esplicitamente previsti nella Costituzione. E quante proteste invece la legge agraria ha suscitato, nonostante che la Costituzione l’avesse precisamente preveduta! Voglio dire in definitiva che bisogna intendersi. Se la Costituzione, nel suo complesso, deve rimanere nelle sue fondamenta, deve essere un impegno, una garanzia d’ordine, di tranquillità, dignità dello Stato; però, bisogna anche ammettere che dei cambiamenti possono essere fatti. Per questo c’è il Parlamento, per questo c’è la opinione pubblica e ci sono le campagne elettorali. Voi dovete immaginare che durante la campagna elettorale generale che verrà nel 1953 verranno sollevate per forza anche queste questioni, le quali devono essere portate a discussione pubblica. La Costituzione non è un semplice libro, un pezzo di carta; dev’essere qualcosa di vivente. La Costituzione è vivente. La Costituzione vivente è formata – diremo così – da un motore che si chiama sistema democratico e da due ali, che sono le due Camere. Ora il sistema democratico parlamentare su che cosa si fonda? Si fonda su questo principio: la maggioranza ha la responsabilità della decisione e la minoranza controlla. Quando Togliatti vi stampa l’Unità e intende dire con l’Unità, mettere tutti assieme, far l’ammasso dei voti e dei partiti, è perché in questo mazzo, come s’è visto in tutti gli altri Stati, i comunisti riescono con l’abilità e con la forza ad assorbire tutti gli altri e l’ammasso unitario porta al totalitarismo. Questo non lo vogliamo; vogliamo il principio democratico che stabilisce queste due forze: il controllo della minoranza, ma la decisione della maggioranza. Guardate, questo avviene dappertutto; quando vi trovate in qualsiasi riunione dove si discute, quando siete alla fine della discussione, bisogna decidere, non si può continuare in eterno e allora decide chi ha la maggioranza. E c’è una regola ormai, storta o non storta. Certe volte la regola viene male applicata, ma insomma è una regola a cui si è arrivati con l’esperienza umana. Per andare d’accordo cerchiamo una formula di maggioranza; chi ha la maggioranza vuol dire che deve avere la responsabilità di quello che fa; chi ha la minoranza, ha il dovere di accettare, sia pure temporaneamente, la decisione. In questo principio voi governate nel Consiglio comunale, nel Consiglio regionale, anche nel Consiglio dei ministri. Nella maggior parte dei casi, se non si tratta di decisioni severe, si viene ad una decisione di maggioranza. E anche alla Camera, nella Commissione oppure nella seduta plenaria, sempre vige il principio della maggioranza. Se no, che cosa avviene? Se non c’è una possibilità di ottenere o una volontà collettiva o una rappresentativa, allora dovete arrivare a fare i decreti legge, dovete arrivare alla dittatura aperta o larvata. Ecco perché il sistema maggioritario (cioè in questo senso, non parlo qui di sistema elettorale, ma di sistema maggioritario) è quello secondo il quale decide chi ha la responsabilità. Un altro sistema maggioritario è applicato in certi paesi subito, cioè quando si elegge il deputato. Vi ricordate quando avevamo la «Quinta Curia» (voi qui presenti non ricordate perché siete troppo giovani) quando avevamo il collegio nominale (neanche questo vi ricordate, siete troppo giovani. Benedetta gioventù, l’esperienza nostra purtroppo vaperduta!) ed uno veniva presentato candidato deputato, riusciva quello che aveva la maggioranza. Così fanno in Inghilterra, così fanno negli Stati Uniti, così hanno fatto la maggior parte degli Stati del mondo; già fin dal principio dunque, chi decide è la maggioranza. La minoranza non si adatta. Se poi non si fa così, non si ottiene la maggioranza, nel momento elettorale, la maggioranza, nel momento decisivo delle decisioni, capita spesso in una certa fase. Sarà alla Camera, sarà al Consiglio dei ministri, chi decide è sempre il pensiero della maggioranza. Ora, se nella formazione delle leggi c’è la maggioranza, voi mi chiedete: la rappresentanza proporzionale che abbiamo anche qui nella regione perché si introduce? Si introduce la maggioranza proporzionale per una certa giustizia distributiva, e sapete quando prevale il criterio della proporzionale in confronto della maggioranza? Quando si tratta di rappresentare interessi. Ora presentate frazioni in un paese lontano, una frazione non è giusto maggiorarla; bisogna fare in modo che venga rappresentata anche la minoranza; quando in un paese vi sono diverse nazionalità, tedeschi, italiani, ecc. non è giusto sottoporli a una assoluta maggioranza. Insomma ci son certe situazioni in cui il principio della rappresentanza proporzionale è prevalente, ma ci sono altri momenti in cui viceversa è prevalente il principio della responsabilità della maggioranza. L’onorevole Nenni – non c’è discorso nel quale non lo onori di una citazione – in un articolo recente, si preoccupa che la riforma elettorale che noi «minacciamo» non venga a spezzare «il processo in corso di integrazione delle masse nello Stato repubblicano» . Domando io: quale integrazione? Da quando è in corso questa integrazione? Quando penso ai tentativi che abbiamo fatto fino al 1947 – fino a quando cioè abbiamo governato con i comunisti – per ottenere, con un grande sforzo di conciliazione, questa integrazione e ci siamo poi accorti che i comunisti facevano il nido per conquistare tutto e abbiamo avuto contemporaneamente l’esempio degli altri Stati nei quali la introduzione dei comunisti ha voluto dire la soppressione non solo dei collaboratori, ma della minoranza, allora l’integrazione ci ha fatto paura e li abbiamo tenuti lontani il più possibile. Ma se l’onorevole Nenni crede che lui può convertirli, oppure convertire una parte, oppure cominciare a convertire se stesso, noi diciamo che non è nelle nostre intenzioni creare un sistema che precluda ogni conversazione. Tutti coloro che vogliono convertirsi, trovano la porta aperta. Tutti coloro i quali vogliono ragionare e vogliono sentire sopratutto la decisione per la formazione della volontà collettiva nazionale, nello Stato nazionale, possono domani adire a creare anche una maggioranza. Però bisogna intendersi: questo accettare, questo aderire, questo inserirsi – come dicono essi – non deve essere incidentale, ma programmatico. Quando invece sento dire che lo Stato-guida non è il proprio Stato nazionale, ma la Russia, quando sento dire che si fa una identità fra gli scopi e le finalità sociali-politiche della Russia, si identificano gli interessi e le finalità delle classi operaie anche in Italia come in tutto il mondo, allora dico: ma dov’è lo Stato italiano, la volontà collettiva della nazione come si forma? Siete veramente fatti voi per contribuire – e ne avete piena giustificazione? – alla formazione della volontà collettiva della nazione? E poi, se ci fossero soltanto i princìpi dello Stato-guida! Ma ditemi voi – ci sono dei comunisti qui presenti – ditemi il nome di un solo paese dove i comunisti governano pacificamente insieme agli altri partiti, oppure dove hanno – essi maggioranza – tollerato che esista una minoranza, anche socialista, anche anarchica (quindi tutt’altro che reazionaria). Mi dicano il nome di questo paese: non lo possono dire; è impossibile, non esiste. Allora bisogna dire che governo e partecipazione al governo dei comunisti – fino a che questi sono fedeli alla pratica seguita negli altri paesi o alla dottrina che oggi stesso proclamano – è impossibile: è in conflitto con la libertà, con la democrazia. Allora non è questione, amici miei, della riforma elettorale, dell’allargare e dello stringere; è questione di democrazia, è il sistema che non si accetta; è il sistema della libertà che noi dobbiamo difendere, perché questo è il problema principale; «libertà» non è una semplice parola scritta sul nostro scudo, no, si adatta benissimo alla situazione attuale per esprimere la essenza della nostra lotta; noi combattiamo per il partito, non combattiamo per comandare e dominare gli altri; combattiamo per essere liberi noi, per avere la libertà. Sembra, a leggere certi articoli dell’onorevole Nenni, che egli mi accusi di essere pessimista, di giudicare troppo male i comunisti, di non avere la speranza, né la fiducia nelle masse operaie; gli rispondo che fino a che quelle masse operaie sono educate a questi princìpi, fino a che vengono esaltati questi esempi che vi ho prima citato, certamente non abbiamo nessuna ragione di sperare; però la speranza è l’ultima dea. Se l’onorevole Nenni spera, io gli faccio i migliori auguri e gli dico questo: provi un po’, per un certo periodo a fare il tirocinio di una opposizione occidentale autonoma e poi vedremo se attraverso quel periodo riuscirà a superare l’esame. Potrei dire ancora molte altre cose sul pericolo comunista; ma è certo che se io insistessi su questo argomento, troverei i giornali, anche non comunisti, che direbbero: ecco la solita storia, la solita polemica, le solite accuse, il solito spauracchio spaventapasseri. So che per voi e per il pubblico che mi ascolta, bastano gli accenni che ho fatto. E mi rivolgo quindi dall’altra parte. Se ci fosse stata al congresso del Msi soltanto un’affermazione dell’economia programmatica socializzatrice (sentite come suona bene) corporativa, si potrebbe discutere di queste cose. C’è una parte di verità, una parte di errore, sopratutto molta fantasia, molta fraseologia senza contenuto: la esperienza l’abbiamo fatta e abbiamo visto come il sistema corporativo presupponesse la dittatura; ma su tutto questo – dico – si potrebbe ancora discutere se si fosse certi che essi accettano il metodo democratico. Dicono veramente che lo accettano nei rapporti fra i partiti. È facile accettarlo fra i partiti quando si è minoranza. Ma ci dicano: il metodo democratico lo accettano e lo applicano come Stato, se essi conquistano il potere dello Stato? Non c’è nessuna garanzia che lo facciano. Al loro congresso hanno fatto delle affermazioni ripetute, dicendo che la democrazia è un espediente tattico, ma in realtà il concetto dello Stato fascista – non è stata pronunciata la parola per la legge Scelba – ne impedirà l’applicazione. Certo se non ci fossero che un programma od una mozione; se fossimo dinanzi a giovani inesperti, a giovani che vogliono tentare una nuova via, animati da spirito patriottico per ricostruire l’Italia, bisognerebbe essere molto generosi con gli spiriti generosi, lasciarli sperimentare, rinfrancarli nella corsa e nel cammino; ma forse per colpa dell’età e dell’esperienza antica non riesco a vederli, anche se non li conosco personalmente, ma non riesco a vederli se non con gli stivali e col pugnale al fianco. Impossibile non vederli gambalati e in camicia nera; è impossibile per i miei occhi o forse mi sbaglio? Il passato pesa, vedo che se li lasciamo fare, se li lasciassimo fare, metterebbero ancora l’Italia al passo dell’oca. Qui siamo vicini al Brennero; come non pensare ai viaggi del Brennero e agli incontri dei dittatori, ad una politica di asservimento alla Germania? Il passato si dovrebbe dimenticare, si dovrebbe amnistiare; io sono pronto a dimenticare; ma perchè me lo ricordano sempre? Perchè mi accusano di essere debole, di essere vile? Perchè mi dicono di essere troppo acquiescente quando vado a Parigi, quando mi propongo di andare a Bonn per trattare, per discutere? Voi, accusatori di oggi, ieri eravate i servitori della Germania. Che alleati erano codesti? Mussolini riceveva di notte in un plico la notizia che i tedeschi erano entrati in Polonia; o alle cinque di mattina che erano entrati nel Belgio; o durante un’altra notte che ormai veniva attaccata la Russia. L’Italia veniva così trascinata, coinvolta, sbattuta in quel terribile disastro. Quello era l’asservimento! Dico a voi, che ci accusate di debolezza; è vero, quando viaggiamo non portiamo il pennacchio e spesso non ci sono nemmeno le grandi folle che plaudono, ma non ci sono neanche le lacrime, non c’è il sangue sparso. Mussolini aveva il pensiero fisso che l’italiano ama il guerreggiare. Sono parole che cita l’onorevole Anfuso nel suo libro recente . Amava il guerreggiare l’italiano; un’idea fissa: e se fosse stata un’idea fissa! È passato, giudicherà la storia e giudicherà la Provvidenza. Non vogliamo esprimere le condanne, ma non possiamo accettare che coloro che lo hanno seguito oggi ritornino mascherandosi con le debite cautele, allo stesso pensiero, alle stesse affermazioni, agli stessi ideali; abbiamo il dovere, noi che siamo i più vecchi e che abbiamo fatto più esperienza, di dire: «badate che precipitate voi e il nostro popolo ancora in un’altra guerra». Siamo accusati di avere anche noi un esercito e di armarlo. Lo facciamo, perché purtroppo dittatori ve ne sono ancora e qualche prudenza è necessaria. Ma le nostre armi sono difensive; e non ci soccorrono mai, in nessun momento, idee di impero, idee di spazio vitale, idee di liberazione del Mediterraneo o di conquista africana. Queste idee imperialiste hanno gonfiato le vene dei capi di un tempo: esse hanno portato delle guerre, nelle quali – occorre subito dirlo a testimonianza di questo nobilissimo popolo – i nostri si sono valorosamente battuti. Nello stesso momento in cui oggi condanniamo gli errori di coloro che provocarono e diressero le guerre, noi ci inchiniamo con il massimo rispetto, col massimo amore, dinanzi alle vittime di queste guerre e dinanzi ai combattenti di tutte le guerre. Chi non ricorda quali altre cose fossero in pericolo nel secondo periodo della Repubblica sociale? Proprio lo stesso autore che ho citato si pone la domanda: «se Hitler avesse vinto, l’Alto Adige sarebbe ritornato all’Italia?» . Lui stesso che difende Mussolini meglio che può dice di dubitarne assai. Voi ricordate – amici di Trento e di Bolzano – i due governatori Hofer in questa regione e Rainer per Trieste. Essi hanno preparato la situazione di fatto e psicologica per l’annessione: hanno spinto i popoli a credere a una diversa soluzione del dopoguerra. E noi abbiamo trovato le popolazioni allogene ormai calde della illusione di far parte di un nuovo impero, di un nuovo regime nazionale. È stato necessario tutto un lavoro lentissimo, paziente, per ricuperare gli animi dopo tanta dispersione. L’autonomia è stata uno dei mezzi, insieme al costante ragionare, argomentare, persuadere, trovare una forma di accordo e di concessioni. Così abbiamo salvato l’Alto Adige ed abbiamo salvato l’anima di Trieste. Io non voglio arrestarmi a considerazioni su questo problema in questo momento, voi capite perché: preferisco lasciare al vostro entusiasmo la espressione delle mie convinzioni e della mia fermissima volontà. Ci accusano di debolezze di fronte agli americani: uno degli errori commessi da Hitler e da Mussolini è stato quello di non considerare l’opinione pubblica americana. Oggi sembra si voglia ripetere lo stesso errore madornale. Io non dico che gli americani hanno sempre ragione. Hanno anch’essi le loro particolari visioni, ma costituiscono una democrazia capace di una forza straordinaria, capace di correggersi da sé. Essa per la sua stessa forma offre una garanzia maggiore di pace di qualsiasi regime di dittatura. Amici miei, Mussolini disse al suo ambasciatore a Berlino da dove venivano insistenze perchè si punissero i «traditori» (e i traditori erano gli imputati del processo di Verona, compreso il genero Ciano): «quanto ai processi per i traditori, potete dire che si sta facendo il necessario» . Mi par di sentirla questa espressione: «si sta facendo il necessario». Voi lo sapete, il processo di Verona fu una delle più grandi iniquità della storia italiana dopo il Medioevo. In tutta la nostra storia del Risorgimento vi furono conflitti, battaglie al di fuori e al di dentro della penisola; ebbene mai un fatto così atroce si verificò nella storia italiana. Mai. E lo affermiamo perchè non si creda che simili delitti possano passare inosservati. Oggi solo nei paesi retti dai comunisti si ricorre a simili sistemi. Questo è il pericolo dell’estrema destra; questa è la minaccia, che ci può venire da quella parte. Si deride la nostra politica, si dice che è la politica in pantofole. Sì, è vero, noi discutiamo pazientemente sull’ una e l’altra questione: discutiamo a Parigi, a Strasburgo; ma non sono né le lacrime, né il sangue. Facciamo dei lenti progressi ma sono progressi pacifici per consolidare la pace. Non so come tutta questa tragedia europea può andare a finire; mi manca il dono della profezia; ma ho quello della fede: credo nella pace, e lavoro per la pace. Nelle nostre chiese, un tempo, per la tradizione antica, si cantava l’Oremus per l’imperatore, perchè si trattava del Sacro Romano Impero. Finito il Sacro Romano Impero, è venuto un altro Oremus, molto più ampio: «degnati, o Signore, di guardare anche a coloro che ci reggono e indirizza i loro pensieri alla giustizia e alla pace». Mi piace questo Oremus: è programmatico e stabilisce la giustizia all’interno e nel mondo e la pace sopratutto. Io non so se qui sono presenti degli uomini che appartengono al Partito monarchico. Ho pensato se dovevo per il momento tacere o dissimulare su questo problema. Sento la responsabilità di parlare. Bisogna chiedersi a questo punto se uomini di sentimenti monarchici, rimasti per un’ora entro diversi partiti, considerino davvero nell’interesse della nazione giusto e tempestivo l’inquadrarsi in uno speciale partito di attivismo monarchico, escludendosi così dalla possibilità di partecipare ad una maggioranza che governi la Repubblica, nello spirito della Costituzione, deliberata ad unanimità. Essi contestano il plebiscito, indetto in base al decreto luogotenenziale del 16 marzo 1946 (plebiscito concordato col Luogotenente), il cui risultato è l’elemento fondamentale della Costituzione; e puntano su una revisione che è formalmente esclusa dal testo statutario, e in ogni caso potrebbe maturare solo attraverso due fasi: 1) abolire l’art. 139 secondo il quale la revisione costituzionale non può essere fatta per la forma dello Stato; 2) arrivare all’applicazione della revisione costituzionale con maggioranza qualificata nelle due Camere. Chiedo se c’è una prospettiva di poter effettuare ciò entro un tempo prevedibile. Perché allora essi si pongono in un vicolo cieco, alleandosi magari col Msi repubblicano? Lo dice nel suo libro lo stesso Anfuso («la crisi di Danzica evitò quella italiana prolungando il regno dei Savoia»), che Mussolini voleva nel 1939 disfarsi del sovrano e della sua casa. Comunque sia stato nel passato, comunque possa essere nell’avvenire, non si esce da questa questione senza una nuova crisi del paese. È il momento di provocarla? domando io agli uomini di coscienza e di responsabilità. Ma non vedete che dobbiamo guardarci le spalle dal comunismo, che domani può ridurci alle condizioni della Cecoslovacchia, della Bulgaria, dell’Ungheria? Come potete sollevare oggi la questione della Monarchia? Salviamo la libertà, anzitutto, questo è il problema. Anche coloro che conservano nel cuore la tradizione monarchica devono trovare più patriottico affidare alla storia la maturazione delle loro aspirazioni lavorando intanto concordi per la salvezza della libertà. Questa concordia però esige un’attitudine e un’azione leale verso la Repubblica. Avevo pensato di non parlare della legge elettorale. Ma poiché si chiede il nostro pensiero dirò quello che in questo momento è possibile dire. Nenni dice che la stabilità del governo poco gli importa; per lui è ottimo il sistema francese che durante il periodo di Mussolini (in cui c’era una forzosa stabilità, eccettuato qualche Starace cambiato) subì 43 mutamenti di ministeri. In realtà questa mancanza di stabilità del governo ha costituito senza dubbio uno dei contributi alla disgregazione della nazione francese nei momenti pericolosi. Quando noi parliamo di stabilità di governo non intendiamo la permanenza al governo di De Gasperi o di Gonella o del Partito democratico cristiano. No. L’alternativa può esserci, ma dentro le frontiere della democrazia italiana. Si tratta di facilitare la formazione di una coalizione di forze centrali che, essendo di accordo sull’impostazione dei rapporti internazionali e sui criteri del regime democratico presentino la risultante delle tendenze costruttive nella democrazia della Repubblica italiana. Oggi come oggi, non si tratta di fare delle leggi che precludano qualsiasi evoluzione. Oggi come oggi la situazione è quella che vi ho descritta. Ci sono dall’altra parte, accanto a queste forze centrali, due forze periferiche, una a destra e una a sinistra, che sono esse stesse incapaci di accordarsi sui princìpi di governo. Nonostante qualche dichiarazione dell’onorevole Almirante mi pare infatti difficile che comunisti e missini si mettano d’accordo per fare il governo, a meno che non duri 24 ore. Sommate insieme queste forze sono però capaci di impedire che si faccia un altro governo. È la parte negativa, l’unione per la demolizione e la impossibilità dell’unione per la costruzione. Questa la situazione di fatto: la somma di tali forze negative ci costringe a pensare alla riforma elettorale. Quale riforma elettorale? Quanti progetti, quante idee, quante discussioni! Ebbene il governo anche qui ha la sua responsabilità e la prenderà al momento opportuno; farà le sue consultazioni e presenterà un progetto di legge, che sarà discusso alle Camere e affidato alla pubblica opinione: le oche del Campidoglio non hanno alcuna ragione di gridare, quasi crollasse la democrazia. Non vogliamo affatto precludere la strada anche agli altri partiti che restino al di fuori dei quattro centrali, che hanno lavorato insieme il 18 aprile ed hanno uomini esperti e capaci. Questo è il nucleo centrale. Se poi da sinistra o da destra venissero delle conversioni (uomini che accettano la piattaforma comune e siano più capaci, più patriottici) la porta sarà aperta. Il nuovo sistema dovrebbe servire: 1) non a un partito solo ma alla democrazia; 2) a rispettare il principio di maggioranza (cioè la responsabilità della decisione); 3) rendere possibile la collaborazione dei partiti che accettino sinceramente il presente regime democratico; 4) assicurare il controllo delle minoranze. Cari amici, io sono uomo di partito, ho aiutato a fondare il partito e anche oggi mi sento legato al programma del partito e credo fermamente, nonostante tutto il male che si dice della partitocrazia, che il partito è necessario perchè è inquadramento dell’idealismo e della disciplina e tutti i tentativi dell’indipendentismo svelano egoismo e incapacità disciplinare di subordinare la propria forza. Bisogna che i quadri ci siano e i ranghi ci siano. Ma fissato questo dobbiamo capire che lo schieramento delle forze realizzatrici deve essere il più largo possibile. Questo è l’imperativo italiano nazionale in questo momento. Se per arrivare a ciò convenisse amnistiare il passato noi dovremmo farlo, purchè incontrassimo sincerità di adesione democratica e generosità di sentimento nazionale. Ma dobbiamo pretendere che la democrazia possa difendersi con la legge di tutti, cioè col codice penale e la magistratura ordinaria, che il Sindacato non sia il nemico, ma il collaboratore dello Stato democratico e che chi guadagna paghi in proporzione. Che il capitale senta le esigenze sociali e la superiorità del lavoro, che la produttività agricola aumenti, che la giustizia sociale faccia la sua strada. A queste affermazioni programmatiche corrispondono già leggi in esecuzione o disegni di legge innanzi alle Camere. I partiti che si preparano alle elezioni con animo costruttivo si concorderanno su programmi comuni o paralleli, a seconda che preferiranno la responsabilità di governo prima delle elezioni o la maggior libertà della marcia propria, diretta alla stessa meta. Ma esaminando ciò che il governo ha avviato o proposto per ogni settore economico, specie per la lotta contro la disoccupazione e il risanamento del Mezzogiorno, si troverà che converrà sopratutto eseguire, accelerare l’esecuzione di quanto si è autorizzati e impegnati già a fare. Amici, la Democrazia cristiana è una forza conservatrice e rinnovatrice ad un tempo. Conserva e alimenta le forze spirituali, le nobili tradizioni nazionali e trae dal Vangelo fermenti di vitalità e fraternità; e spiega in sé quella legge suprema di dilatazione delle menti e dei cuori, che altri chiamano sentimento di libertà o umanitarismo sociale e che noi deriviamo dal Vangelo. Il rinnovare invece riguarda le strutture sociali, l’organismo economico, l’architettura politica. Badate bene, amici; se non sperassi di parlarvi ancora un’altra volta, direi che lo lascio per testamento. La Democrazia cristiana cresce forte e robusta se affonda le radici nell’humus benefico cristiano ma diventa garanzia della vitalità nazionale di domani e di sempre se le sue fronde si sviluppano al sole della libertà e in clima di temperanza. Le forme mutano, lo spirito domina sopra tutti i cambiamenti. Amici predazzani, 50 anni fa ci occupavamo dei segantini, dei lavoratori in genere, della vicinia o delle questioni del feudo. Oggi, anche queste alte valli, sono cambiate. Con ritmo nervoso e rapido le acque cambiano il corso per il lavoro che deve procurare nuove energie. Ma le fonti dell’Avisio e del Travignolo sono sempre quelle. Le nostre silenziose e sonanti acque oggi echeggiano di grida festose di tutte le nuove generazioni; guardate lo spettacolo: pare che i popoli ogni anno più si avvicinino alle vette. Perchè allora dovremmo dubitare dell’ascensione della nostra patria? Scusate se qui, nel paese di mia madre, mi pare di tornare col pensiero alle fonti delle mie e delle vostre energie. Bisogna sperare nell’ascensione della patria ad una condizione: purchè nel faticoso cammino, incalzati come siamo dai problemi sociali e dalle folle non sempre acclamanti, ci ricordiamo, come il maestro Divino, di riposare verso il tramonto – per me il tramonto della vita – accanto alla fontana, e dissetarci alla fonte della Vita. 