Ha cominciato col dire che era sua intenzione illustrare la portata e il significato delle decisioni del Consiglio dei ministri, spiegando soprattutto la connessione tra le due questioni che hanno formato oggetto del dibattito in seno al Consiglio stesso: 1) riforma fondiaria; 2) occupazione e rinascita del Mezzogiorno . L’on. De Gasperi ha richiamato l’attenzione dei giornalisti sul fatto che i due problemi – investimenti produttivi e riforma fondiaria – si integrano pur essendo diversi tra loro ed ha sottolineato che il governo ritiene per riforma fondiaria non soltanto la trasformazione della terra ma anche la ridistribuzione della proprietà. Su questi problemi, del resto, si erano sempre soffermati i precedenti governi. Al momento di decidere la precedenza da dare all’uno o all’altro dei due problemi, il governo è convenuto sulla necessità di mettere prima in cantiere il programma decennale di opere per la rinascita del Mezzogiorno, programma che – come è noto – si riassume nello stanziamento di 1.000 miliardi per opere di interesse pubblico e di trasformazione fondiaria. Questo programma è integrato con un altro programma decennale, con uno stanziamento di 200 miliardi, per analoghi lavori nell’Italia centro-settentrionale. L’esposizione generale finanziaria che il ministro Pella farà domani alla Camera dimostrerà l’urgenza di questo problema e l’opportunità di anteporne l’attuazione alla riforma generale fondiaria, che però è costantemente all’attenzione del governo. Il governo è fermo nell’intenzione di dare la più rapida esecuzione possibile ai provvedimenti legislativi che in ordine a questo programma il Parlamento vorrà deliberare. Infatti il governo presenterà subito alle Camere tre distinti disegni di legge che si completano a vicenda. Il primo disegno di legge prevede la costituzione di un istituto finanziario autonomo denominato «Cassa per opere straordinarie di pubblico interesse nell’Italia Meridionale», avente la veste giuridica di Ente di diritto pubblico. Alla «Cassa» sarà demandata l’amministrazione del fondo di 1.000 miliardi per il ricordato piano decennale. Il governo è venuto nella determinazione di istituire un Ente autonomo al fine di garantirgli la massima garanzia di continuità, al di fuori delle contingenze politiche; inoltre la «Cassa» pur dovendo presentare il proprio programma al Parlamento sarà svincolata dalla normale procedura burocratica. Naturalmente essa opera sulla direttrice indicata dal governo, che ne guiderà l’attività attraverso un Comitato di ministri che hanno la responsabilità della politica economico-finanziaria. Il programma secondo un criterio di moderna elasticità, verrà fissato anno per anno dal Comitato dei ministri, ma all’atto stesso della presentazione della legge istitutiva il Parlamento sarà chiamato a pronunciarsi sul programma complessivo. Metteremo a dura prova così il nostro istituto parlamentare, ma in una democrazia moderna è necessaria questa rapidità di decisione e di operosità. Il voto del Parlamento sul disegno di legge avrà il significato di delega al governo per l’attuazione del programma. Un secondo disegno di legge provvederà lo stanziamento di 200 miliardi di lire per un programma decennale di opere da attuarsi nell’Italia centro-settentrionale, tenendo particolarmente presenti le esigenze delle zone montane. Il presidente del Consiglio ha spiegato a questo proposito ai giornalisti che non si è ritenuto necessario creare anche per il centro-settentrione un’altra Cassa, data la diversità della situazione di questa zona. Il governo ha anzi pensato che l’attuazione di questa parte del suo programma con gli organi dell’amministrazione ordinaria consenta quel coordinamento tra i vari ministeri che è uno dei propositi della condotta generale del governo stesso. Il presidente del Consiglio ha spiegato che in relazione ai suoi fini la «Cassa» può assumere partecipazioni in altri enti o società e previa autorizzazione del Comitato dei ministri promuoverne la costituzione. La «Cassa» può concedere l’esecuzione delle opere di competenza statale, comprese nei programmi già approvati, agli Enti locali e loro Consorzi di bonifica e di irrigazione, alla Opera nazionale combattenti e ad altri Enti pubblici, nonché agli organi che da future leggi saranno eventualmente autorizzati ad eseguire per conto dello Stato le opere di riforma fondiaria. In corrispondenza delle quote predette, la «Cassa» è autorizzata ad emettere sul mercato obbligazioni con le caratteristiche determinate dal Consiglio di Amministrazione della «Cassa» e approvate con decreto del ministro del Tesoro, sentito il Comitato interministeriale per il credito ed il risparmio. Con lo stesso decreto, previa deliberazione del Consiglio dei ministri, è accordata la garanzia dello Stato per il pagamento del capitale e degli interessi delle obbligazioni da emettere. Le obbligazioni della «Cassa» sono assimilate, ad ogni effetto, alle cartelle fondiarie ed ammesse di diritto alle quotazioni di borsa: sono comprese tra i titoli sui quali l’Istituto di emissione è autorizzato ad effettuare operazioni di anticipazioni e possono essere accettare dalle pubbliche amministrazioni quale deposito cauzionale. In relazione alle opere previste nei programmi, la Cassa provvede a tutte le spese che in base alla legislazione vigente sono a carico dello Stato sia per lavori di competenza statale, che per contributi, sussidi e concorsi dello Stato nel pagamento di interessi su mutui concessi per opere di competenza degli Enti locali e dei privati. Ove occorra l’erogazione dei contributi, dei sussidi e dei concorsi di cui al comma precedente, se prevista in forma continuativa, può essere effettuata dalla «Cassa» in periodi di tempo abbreviati, scontando le annualità e capitalizzando al tasso che annualmente sarà determinato dal Consiglio di Amministrazione. La «Cassa» provvede altresì con propri fondi all’erogazione delle somme che, in dipendenza delle norme sulla riforma fondiaria, saranno a carico dello Stato per la valorizzazionedei terreni espropriati nell’Italia meridionale e anche per il pagamento delle indennità che siano da corrispondere ai proprietari di detti terreni. L’esame e l’approvazione dei progetti di massima, nonché dei progetti esecutivi d’importo superiore a cento milioni di lire sono sottoposti dalla «Cassa» ad una Sezione di speciale formazione dei LL.PP. Per i progetti esecutivi d’importo non superiore a cento milioni di lire l’esame e l’approvazione sono deferiti al Consiglio di Amministrazione della «Cassa». Il presidente del Consiglio ha spiegato poi ai giornalisti che la «Cassa» si propone di finanziare opere di bonifica, di irrigazione, nuovi acquedotti diversi da quelli già previsti dalle finanze comunali, opere stradali e soprattutto trasformazioni fondiarie. È proprio su questo punto delle trasformazioni che la riforma fondiaria si inserisce nel progetto della «Cassa», stabilendo come in principio si è detto, una stretta connessione tra i due problemi. Infatti sui 100 miliardi che annualmente verranno impiegato nel Mezzogiorno, 30 sono devoluti a trasformazione fondiaria. Proprio per dare al Mezzogiorno la possibilità di vedere immediatamente messa in atto la riforma fondiaria, del resto già prevista dalla legge per la Sila, il governo è venuto nella determinazione di presentare un terzo disegno di legge nel quale vengono stralciate dal progetto generale di riforma le norme per la sua attuazione nel Mezzogiorno, dove pertanto la riforma fondiaria verrà attuata subito e prima di ogni altra parte d’Italia, con inizio dei lavori in zone similari a quelle della Sila. Presentando senz’altro alla Camera il disegno generale sulla riforma fondiaria era da presumere – in base all’esperienza fatta con i disegni di legge sui contratti agrari, sui fitti e sulla Sila – che la questione si sarebbe trascinata molto a lungo, costringendo il governo ad un periodo di inazione. Per evitare questo pericolo, si è deciso di stralciare dalla legge generale la parte riguardante il Mezzogiorno ed alcuni comprensori del centro-nord, dando alle relative zone immediata possibilità di lavoro. Come si è fatto per la Sila, insomma, i lavori verranno anticipati nei comprensori di maggiore urgenza, senza attendere la riforma fondiaria generale. Mentre però per la Sila la cosa era semplice, dato il limitato numero di grandi proprietari e la particolare situazione colturale di quella zona, la diversità delle altre zone da includere nella riforma anticipata imponeva di basarsi sugli identici princìpi basilari del progetto di riforma fondiaria generale. Nel terzo disegno di legge sono riportati tre punti fondamentali del progetto generale della riforma: 1) quota di favore per i figli: riduzione del 10 per cento dell’esproprio per ogni figlio dopo il primo; 2) metodo e misura dello scorporo: si scorpora in proporzione progressiva inversa al reddito medio catastale; 3) modo di pagamento della terra espropriata: un quarto in contanti e tre quarti in titoli di Stato al 5 per cento. Lo scorporo, di cui al punto secondo, avverrà sulla legge di una tabella fondata non più sulla estensione della proprietà, ma sul reddito catastale, complessivo e medio. Tutta la proprietà rimane esente fino a 30 mila lire di reddito catastale (naturalmente secondo la stima 1937-38). Saranno altresì esenti da esproprio le proprietà a coltura attiva con un reddito unitario medio superiore a 500 lire ad ettaro e fino a 100 mila lire, sempre sulla base della valutazione 1937-38. Pertanto le proprietà piccole e medie a coltura attiva non verranno colpite dall’esproprio. Sulla questione della scelta dei comprensori che saranno oggetto della riforma anticipata, il presidente del Consiglio ha detto che sono stati compiuti studi per individuare in quali zone si possa procedere ad una rapida esecuzione e dove sono già pronti i programmi relativi all’esecuzione stessa. Tuttavia, per far sì che questa riforma anticipata avvenga con la maggiore elasticità possibile, nel disegno di legge stralcio le zone interessate non saranno indicate, ma verrà chiesta al Parlamento un’autorizzazione generica che permetta al governo di iniziare i lavori dove ciò possa avvenire a più breve scadenza. Per quanto riguarda il finanziamento del programma, il presidente del Consiglio ha confermato che sono in corso delle trattative per un grande prestito americano, prestito che ci sarà doverosamente concesso dopo che noi avremo dato dimostrazione di saper fare uno sforzo decisivo per risollevarci. Il presidente del Consiglio ha però precisato che il governo nell’atto stesso di presentare al Parlamento i disegni di legge è nella condizione di indicare esattamente le fonti per il finanziamento del programma. E difatti per l’esercizio finanziario 1950-51 sono attribuite alla Cassa, per essere destinate alla esecuzione di opere interessanti lo sviluppo agricolo e forestale: a) £. 42.640.687.000 quota parte della somma di 55 miliardi spettante alle zone in cui si attua il programma e contemplata dall’art. 18 della legge 23 aprile 1949, n. 165, da prelevarsi dal Fondo lire ERP; b) £. 23. 826.787.350, da prelevarsi dal Fondo lire Interim Aid; c) £. 33.532.525.650 da stanziare nel bilancio del ministero del Tesoro per l’esercizio 1950-51 e da coprire con le entrate derivanti dai seguenti provvedimenti. Per l’esercizio finanziario 1951-52 saranno attribuite alla Cassa: a) £. 18 miliardi da prelevarsi dal Fondo lire Interim Aid; b) £. 50 miliardi da prelevarsi dalle disponibilità afferenti per detto esercizio finanziario, al Fondo lire ERP; c) £. 32 miliardi da stanziarsi nel bilancio del Ministero del Tesoro per l’esercizio finanziario 1951-52; Per ciascuno degli esercizi finanziari decorrenti dal 1952-1953 al 19591960 incluso, sarà stanziato sul bilancio del Ministero del Tesoro, in favore della «Cassa», il contributo annuo di 70 miliardi. Sarà infine attribuita alla «Cassa» la metà delle somme che affluiranno al Fondo lire ERP per il periodo successivo al 30 giugno 1952 e sino alla chiusura delle operazioni ERP. All’atto della chiusura delle operazioni ERP e una volta accertate in modo definitivo le somme spettanti alla «Cassa» sia con prelevamento dal conto speciale (Fondo lire), sia in applicazione di quanto disposto dalla legge istitutiva della «Cassa», sia infine per rimborso del capitale dei finanziamenti per acquisto di macchinario ed attrezzature, il Ministro del Tesoro, sentito il Consiglio di Amministrazione della «Cassa», provvederà a determinare se gli stanziamenti a carico del bilancio dello Stato sono sufficienti o meno per coprire la differenza in modo che resti attribuito alla «Cassa», nel periodo decennale previsto, l’importo complessivo di 1.000 miliardi. Qualora la somma complessiva risulti superiore di 1.000 miliardi, la «Cassa» potrà eseguire delle opere anche per l’eccedenza, provvedendo a modificare i programmi con le modalità previste dalla legge. Il presidente del Consiglio ha quindi informato i giornalisti che il Consiglio dei ministri tornerà a riunirsi per definire alcuni aspetti della riforma agraria, principale tra i quali l’inserimento di una norma nel testo legislativo che impedisca il riassorbimento della proprietà espropriata da parte dei primitivi titolari. Tale norma sancirà che è vietato l’ingrandimento della proprietà nei primi sei anni successivi all’attuazione della riforma. L’on. De Gasperi ha aggiunto di ritenere che sabato o lunedì prossimo il ministro Segni potrà convocare nuovamente i rappresentanti della stampa per illustrare loro i disegni di legge. Per ultimo l’on. De Gasperi si è soffermato brevemente sul problema della fissazione del limite di estensione alle proprietà fondiarie, dichiarando che si è fatto molto chiasso su tale questione, che pure non ha una fondamentale importanza. L’articolo 44 della Costituzione non stabilisce la fissazione del limite in misura precisa; è però ovvio che automaticamente attraverso l’applicazione della tabella elaborata per gli scorpori si avrà ugualmente un limite anche se non eguale a tutti i casi. L’essenziale è che vi siano alte percentuali di scorporo, le quali giungono infatti fino al 95 per cento. Su questo punto tutto il gabinetto è concorde e del resto spetterà al Parlamento la decisione definitiva. Si deve comunque rilevare, ad esempio, che di una proprietà estensiva di 12 mila ettari con un imponibile medio unitario di lire 100, applicando la tabella si lascerebbero al proprietario soltanto 1.080 ettari, cifra che – con una differenza minima – supera di soli 300 ettari il limite proposto in 750. Pertanto, il lavoro che il Consiglio dei ministri ha svolto e sta per svolgere si compendia nella preparazione dei seguenti provvedimenti: 1) legge sul programma decennale e del Mezzogiorno; 2) leggina per lo stanziamento di 200 miliardi per dieci anni per il centro-settentrione; 3) legge per iniziare lavori inerenti la riforma agraria nel Mezzogiorno e centro-settentrione; 4) legge fondamentale sulla riforma agraria. Al presidente del Consiglio è stato quindi chiesto quale sistema verrà adottato per calcolare il valore della terra espropriata ai fini dell’indennizzo. Egli ha risposto che il sistema si basa sull’imposta patrimoniale maturata, maggiorata del 10 per cento. Al momento di congedarsi dai giornalisti, il presidente del Consiglio ha tenuto a sottolineare che la legge per la riforma fondiaria non ha carattere «punitivo», ma mira all’attuazione del migliore ordinamento della società, che è nei voti di tutta l’opinione pubblica e nel preciso programma del governo. 