Onorevole presidente, mi duole assai di mancare a codesto Congresso onorato dalla presenza del capo dello Stato e da Lei con tanto lustro presieduto. Altri membri del gabinetto avranno occasione di riaffermare il pensiero del governo. Poiché il regime democratico si fonda sul libero formarsi dell’opinione pubblica, il governo – in piena lealtà verso la Costituzione – considera la libertà della discussione, della critica e dell’opposizione come un elemento indispensabile al progresso della democrazia. Il governo è pronto a riconoscere che i limiti più giustificabili e più validi di questa libertà sono quelli che provengono dal senso di responsabilità morale e di dignità professionale dei giornalisti e si augura quindi che lo sviluppo e il perfezionamento delle Associazioni di stampa e la concretezza delle loro direttive e dei loro interventi possano mano a mano rendere superflua ogni sanzione esteriore. Permetta, onorevole presidente, a chi ormai può dirsi veterano del giornalismo militante, di esprimere il fervido augurio che dall’affinarsi della funzione e della libera stampa e dall’accresciuta facoltà discriminatrice della pubblica opinione sempre più chiaro risulti che in democrazia si può attaccare un governo, anzi qualche volta è doveroso il farlo, ma è sempre doveroso risparmiare il principio della autorità dello Stato; che è salutare la critica franca e onesta del funzionamento delle istituzioni democratiche, ma è pericoloso l’intaccarne le fondamenta, che può essere utile la satira del costume, ma è indispensabile rispettare la coscienza morale del popolo, senza la quale la democrazia non si regge, né si salva la libertà. All’augurio aggiungo il mio sincero e caldo ringraziamento per i colleghi che, ispirandosi a tali princìpi di pubblica salute, assolvono quotidianamente un compito faticoso e nobilissimo, facendosi interpreti delle nostre ansie di progresso e delle nostre aspirazioni alla giustizia sociale, ma soprattutto del fermissimo proposito e del tenace volere del popolo italiano di ristabilire la sua vitalità e di riprendere il suo cammino. 