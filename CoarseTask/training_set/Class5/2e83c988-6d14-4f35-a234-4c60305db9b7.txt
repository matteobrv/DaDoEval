Signor Vicesindaco, signore e signori, quattro anni fa sono stato ricevuto qui nel vostro Comune con una cerimonia solenne e festosa che New York ha trasformato in una tradizione. Ancora una volta sono stato accolto con la vostra usuale cordialità e ve ne sono profondamente grato. La vostra grande città mi ha impressionato come ha fatto anche l’ultima volta che sono stato qui. Perché oltre che per i suoi affascinanti palazzi, che questa volta ho avvicinato dall’oceano, New York colpisce i visitatori con l’elemento universale che sembra essere parte della sua natura. Come gli Stati Uniti rappresentano l’esempio più eloquente di come popoli di diverso ceppo possano vivere, svilupparsi e prosperare insieme in un sistema democratico, così New York, la più grande delle loro città, riproduce questa caratteristica del paese nella maniera più impressionante. È forse questo elemento universale ad essere responsabile della vostra apertura mentale come popolo. A Battery Park ho rivisto la statua del mio connazionale, Verrazzano di Firenze, il primo a gettare l’ancora al largo di queste coste. Sono seguiti olandesi e francesi, mentre nella cupola del vostro campidoglio a Washington ho visto l’immagine di un indiano, il primo abitante della vostra terra. Questo meraviglioso miscuglio vi dà, come ho detto, un’apertura mentale e arricchisce il vostro carattere nazionale con tale talento internazionale. Trovo questo particolarmente attrattivo perché mi ricorda molto il carattere di un’altra città, che è la capitale del mio paese: Roma. Anche lì abbiamo questo alto ed antico senso dell’universale, derivato dall’impero e spiritualizzato dalla cristianità. Popoli come i nostri non devono lasciare sterili questi talenti. Lasciateci usare quest’ampia comprensione che ci deriva dalle nostre storie e mettiamola al servizio non solo di noi stessi ma anche di altri. Lasciamo che su di essa si fondi il nostro sforzo di promuovere la comprensione fra tutte le persone, così da condurre alla piena cooperazione fra loro. Con questo intendo piena cooperazione non solo politicamente, ma economicamente e socialmente: cioè coesistenza pacifica, unione economica, libertà di movimento per la forza lavoro. Piena cooperazione – e solo quella – alla fine significa piena occupazione per tutti. L’altro giorno ho avuto la fortuna di ascoltare le calorose parole del presidente Truman al Memorial Bridge a Washington, quando ha parlato delle relazioni fra i nostri due paesi e ha affermato che la cooperazione è l’unico modo di migliorare il nostro standard di vita e di combattere l’aggressione. Sentendolo dar voce alle nostre intenzioni e ai nostri bisogni, ho capito che i cittadini americani sono con noi. Grazie di cuore, signori, per aver confermato, con il vostro generoso e sentito ricevimento, questa mia sensazione. 