Signor Ministro sono lieto di darle il benvenuto e di salutare in lei il rappresentante di un Paese legato al nostro da vincoli di alleanza e di amicizia, che è nostro desiderio rendere, sempre più forti e operanti. Questa solidarietà che ha la base nella situazione dei due paesi bagnati dallo stesso mare, è rafforzata dalla comune volontà di collaborare al consolidamento della pace nella sicurezza collettiva. È con vivo compiacimento che vediamo intensificarsi sempre più i rapporti tra i due Paesi, non soltanto nel campo politico, ma anche in quello economico, in quello culturale, in quello turistico. Tengo ad assicurarle, signor Ministro, che saremo lieti di ogni occasione che ci consentirà di accrescere una collaborazione nella quale vediamo non solo un fattore di progresso per ambedue i popoli, ma una garanzia di stabilità e floridezza per il mondo mediterraneo. L’Italia segue con viva simpatia l’ascesa della vostra nazione e col più favorevole interesse le grandi trasformazioni economiche e sociali, destinate ad accrescere la ricchezza e il benessere nelle belle contrade del vostro Paese. Consapevole dell’importanza della Turchia quale fattore di stabilità e di pace e della sua funzione storica tra Occidente e Oriente, l’Italia ne ha desiderato ed appoggiato la piena integrazione nel sistema della sicurezza atlantica. Con immutati intendimenti l’Italia e Turchia proseguiranno, ne sono certo, fianco a fianco, la loro opera di progresso civile e di pace. Con questi auspici, signor Ministro, levo il calice alla fortuna dell’alleata Nazione turca, alla prosperità del suo illustre Presidente e a quella sua personale. 