La crisi ieri ha stagnato, perché si attendono le decisioni di domani. Nei circoli governativi si pensa che perdere ancora tempo su questioni di dettaglio sarebbe deprimente e forse anche pericoloso. I governi si costituiscono su alcune linee programmatiche e su alcune direttive. È impossibile che in pochi giorni si fissino addirittura i termini dei progetti di legge da presentarsi o da sostenersi in Parlamento. Pericoloso anche perché, pur nutrendo i massimi scrupoli di correttezza parlamentare, si rischia di dare l’impressione che si vogliono impegnare le deliberazioni delle Camere e, entro le Camere, degli stessi gruppi di maggioranza al di là di quello che è programmaticamente necessario. Ciò vale anche per le leggi elettorali. Si possono stabilire dei criteri generali, ma fissare già nel momento di costituire il ministero l’esatta ripartizione dei comuni fra un sistema e l’altro, diventa veramente difficile. In tale materia vi sono dispareri anche negli stessi gruppi, a seconda della regione o delle tendenze. Qui vale più che l’accordo pregiudiziale, fuori del Parlamento, fra i partiti, l’intesa tra i gruppi parlamentari. L’onorevole De Gasperi, nel suo discorso ai capi dei gruppi parlamentari, ha avuto ragione di segnalare al paese e al Parlamento che il compito più importante e più incalzante del governo e delle Camere è quello di coordinare tutti gli sforzi per la massima occupazione possibile e per l’incremento della produzione. A tale scopo si è presentato, riferendosi specialmente alle zone depresse, un programma di investimenti e di opere pubbliche, quale nessun governo in Italia ha fatto suo. Programma specificato e molto concreto, con un impegno di finanziamento e di rinnovamento che esige il concorso più rapido del Parlamento e il dinamismo più fattivo dell’amministrazione. Questo programma nel quale in parte si inseriscono le auspicate riforme, costituisce l’impegno più grave e più serio che la democrazia possa assumere in confronto delle categorie produttive e delle classi popolari. Che cosa sono di fronte a tali esigenze formidabili, altre questioni nelle quali l’accordo definitivo sui particolari può essere più facilmente raggiunto nella trattativa parlamentare? Nella sua esposizione di giovedì scorso , il presidente ha invitato i gruppi a deliberare rapidamente perché si impongono delle scadenze internazionali improrogabili. Il 26 si radunerà l’OECE: per due giorni dopo è indetta la riunione per l’intesa economica Francia-Italia-Benelux; ma più incalzante ancora è il calendario del problema somalo. La potenza occupante ha rinnovato ancora ieri le sue insistenze per il passaggio dei poteri in Somalia. Ieri, pure è incominciata a Ginevra la discussione, in seduta plenaria, dello statuto dell’amministrazione fiduciaria, discussione che verrà condotta rapidamente a termine. In 2-3 giorni tutti gli elementi preliminari per l’accettazione provvisoria del mandato saranno perfetti e il Parlamento dovrà deliberare in merito e al tempo utile per rendere possibile l’esecuzione entro il calendario inesorabile segnato dalle stagioni. È evidente che non si può venire meno a questo compito, creandosi una situazione di impotenza interna, proprio nel momento in cui dovremmo assumere un primo incarico internazionale. 