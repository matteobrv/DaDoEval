[…] Il Presidente De Gasperi dice che non si tratta di forzare una soluzione ma soltanto di stabilire il punto di partenza per la ricerca di tale soluzione. Detto punto di partenza non può essere che la Dichiarazione delle tre Potenze. Il Governo italiano è pronto a cercare un accordo con la Jugoslavia ma prima di iniziare le trattative deve sapere se la Gran Bretagna mantiene la Dichiarazione in questione come hanno già dichiarato da parte loro gli Stati Uniti e la Francia. Altrimenti la soluzione sarebbe molto più difficile. È vero che le circostanze sono mutate dal 20 marzo 1948, ma questo non scusa una differenza di linea politica; i dati di fatto obiettivi rimangono gli stessi. La creazione del TLT fu un errore, commesso alla Conferenza della Pace per mostrarsi conciliante con l’URSS. Tre linee erano state allora proposte. Perfino la linea inglese includeva Pola. La posizione italiana ha da allora progressivamente indietreggiato per quanto riguarda i confini territoriali. Pola e l’Istria sono già state abbandonate. Dobbiamo abbandonare il poco che ci è rimasto? Se il governo italiano, dopo essere entrato a far parte del NATO, deve ammettere di aver perduto le posizioni preesistenti, esso non sarebbe in grado di presentarsi al Paese. È importante prendere in considerazione il lato psicologico italiano della questione. È impossibile per me ritornare a Roma e dire che la questione è adesso peggiore di prima. […] Il presidente De Gasperi dice che egli riuscì vittorioso nelle elezioni perché poté citare la Dichiarazione tripartita. I comunisti sostengono che si è trattato solo di un trucco elettorale. Se è vero che le circostanze sono cambiate per la Jugoslavia dopo il 20 marzo 1948, è altrettanto vero che sono cambiate per l’Italia, in quanto che ora l’Italia è membro del Patto Atlantico. Volete forse dare all’Italia minor peso che alla Jugoslavia? È possibile pretendere che gli italiani combattano nel NATO come alleati se la Dichiarazione viene ripudiata? Non si tratta di forzare una soluzione ma di riconfermare la Dichiarazione tripartita ora che la Russia ha messo la questione sul tappeto. Io ero a Santa Margherita e posso assicurarvi di quanto la Francia ha detto; quanto all’America la sua posizione è che essa non insisterebbe affinché gli italiani si basassero sulla Dichiarazione. E siamo d’accordo su questo punto. Ma non ci chiedete di rinunziare alla promessa di tre anni fa. Per guadagnare Tito volete perdere l’Italia? Credete di poterci avere amici se ritirate la vostra promessa? […] Il presidente De Gasperi chiede il testo della Dichiarazione tripartita. Nell’attesa, propone che si passi a discutere il secondo punto ossia il funzionamento dell’amministrazione militare britannica di Trieste e i suoi rapporti con le autorità italiane. […] Il presidente De Gasperi dice che sarebbe meglio se consultazioni costanti potessero aver luogo fra autorità inglesi e italiane a Trieste prima che il Governo Militare prenda provvedimenti suscettibili di dar origine a contestazioni e malintesi. […] Il presidente De Gasperi chiede come gli italiani possano restare tranquilli dati i continui soprusi verificantisi nella zona B. Cosa possiamo fare insieme per alleviare la tragica situazione di quella zona? Vi sono nella zona A 25mila profughi provenienti dalla zona B. Non potrebbe il governo britannico fare qualcosa per convincere il governo jugoslavo a prendere un atteggiamento più umano nei confronti di quella popolazione? È un peccato che non esista alcun testimone imparziale. Sarebbe di gran giovamento se una missione americana di assistenza Marshall potesse esistere nella zona B. Si potrebbe mandare colà qualche osservatore neutrale? […] Il presidente De Gasperi dichiara che non intende sollevare formalmente la questione del Trattato di Pace con l’Italia. Ma c’è la possibilità che le conversazioni di Parigi conducano all’esame della posizione dell’Italia ai termini dell’accordo di Potsdam secondo i quali all’Italia era riconosciuto il diritto di diventare membro delle Nazioni Unite dal momento che aveva instaurato un governo democratico antifascista. L’ammissione alle Nazioni Unite era l’unico compenso dato all’Italia in cambio delle spiacevoli clausole del trattato. 