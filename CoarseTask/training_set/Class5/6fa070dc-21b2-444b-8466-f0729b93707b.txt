Onorevoli colleghi, toccherebbe a me ora dire parole di commemorazione per quel che riguarda l’attività del governo dell’onorevole Bonomi. Ma un’adeguata commemorazione esigerebbe ben altra preparazione e ben altro tempo; del resto la scomparsa di tali uomini non può venire circoscritta da ricordi espressi in poche parole improvvisate: la traccia che lascia è così profonda che molte occasioni si presenteranno per ricordare i fatti e per raffrontare i meriti e le benemerenze storiche con le conseguenze che queste benemerenze hanno avuto. Vorrei solo ricordare, avendo avuto l’onore di servire la causa del paese sotto di lui, quando era presidente del Comitato centrale di liberazione, quel periodo come forse il più critico e il più importante per quanto riguarda la sua attività; quel periodo in cui egli, saggio moderatore, intervenne fra i diversi partiti per ottenere un’azione coordinata al servizio della patria, indipendentemente dalle tendenze che in quel momento di ribollimento nascevano nell’animo delle diverse correnti. Saggio moderatore, che aveva di mira soprattutto l’interesse del paese e la causa della libertà e della democrazia. Quante discussioni, che in certi momenti sembravano portare alla discordia fra le diverse correnti così radicalmente poste, venivano da lui spesso superate con parole di moderazione, con il richiamo alla ragionevolezza e soprattutto con l’esempio di un’assoluta probità! La caratteristica principale di Ivanoe Bonomi è stata proprio questa: la probità politica: cioè, nonostante gli accorgimenti, che rappresentano una necessità nella trattativa politica, non dire mai qualcosa contraria alla verità. Ma, oltre a ciò, egli ebbe momenti di energia e di iniziativa. In questo atteggiamento di energia io lo ricordo quando si trattò di affrontare una svolta storica per il nostro paese. Si credette allora da parte di qualcuno di poter tergiversare, di poter prendere una posizione equivoca: in realtà la situazione italiana era così confusa e debole, e così minacciata da eventualità che non si potevano prevedere, che le esitazioni potevano anche parere naturali, forse naturalissime, tanto più in un uomo della sua tempra. Ricordo invece, sempre con ammirazione, come, in quel momento decisivo dell’agosto 1943, allorquando si trattò di presentarci a chi allora dirigeva il governo per dirgli una parola franca, e per chiedere che l’Italia assumesse la responsabilità della guerra alla Germania, fu proprio l’onorevole Bonomi che si pose alla testa di tutti noi e trovò le parole adeguatamente energiche per esprimere questa volontà, che non venne subito realizzata, ma che poi i fatti dimostrarono divinatoria di una situazione che si imponeva assolutamente. Questo atto di energia è, forse, il più caratteristico dell’attività politica di Bonomi come uomo di iniziativa. Successivamente io stesso ebbi l’onore, con altri colleghi, di essere membro di un governo da lui presieduto : anche in questa sede la sua azione fu sempre di comporre le discordie e le differenze, di superare le difficoltà e di avere di mira soprattutto l’interesse del paese. In questo momento, nessun’altra considerazione si presta meglio di questa all’interesse supremo del paese, nel ricordo di un uomo simile, il quale, se anche scomparso fisicamente, non potrà mai scomparire nel nostro spirito e nella nostra volontà di azione e di sacrificio. (Segni di generale consentimento). 