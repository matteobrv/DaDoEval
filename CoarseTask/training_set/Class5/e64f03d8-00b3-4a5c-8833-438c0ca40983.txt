Signor Cancelliere, Eccellenze, Signore e Signori. Vorrei stasera, nel ringraziarLa, Signor Cancelliere, per aver voluto essere qui presente nell’Ambasciata d’Italia, dare espressione alla mia profonda riconoscenza per l’ospitalità che il Governo Federale tedesco ha voluto offrirmi proprio nel momento in cui i popoli dell’Europa Occidentale hanno segnato nelle assise di Strasburgo una tappa così importante del loro cammino unitario. L’atmosfera che mi ha circondato nel viaggio in Germania, mi ha fatto sentire il profondo significato dell’incontro fra i nostri due popoli, entro il più largo orizzonte che abbraccia i destini della comunità di tutti i popoli europei. La Repubblica Federale mi si è presentata come un grande cantiere al lavoro, nell’opera di costruzione materiale e spirituale cui si è accinta. Quest’opera impegna tutta la mirabile capacità e industriosità del popolo tedesco. Dal giorno, che pare più lontano dei brevi anni trascorsi, in cui è stata posta mano alla riedificazione, i progressi compiuti in ogni campo colpiscono, ma non stupiscono, il visitatore che conosce le grandi doti di questo popolo. Quando tutte le conseguenze della guerra saranno state cancellate, rimarrà tra di noi, in Europa, il ricordo di questo faustiano atto di volontà, che ha fatto risorgere una Nazione. Un anno fa il popolo ed il Governo italiano ricevettero in Roma il cancelliere Adenauer nella sua prima visita ufficiale all’estero; la visita, graditissima, fu per noi motivo di particolare soddisfazione, poiché essa ci offerse l’occasione di sottolineare la cordialità dei tradizionali rapporti di amicizia fra i nostri due popoli. Il mio odierno viaggio in Germania ha voluto essere, non soltanto la restituzione di quella visita, ma un nuovo gesto spontaneo, che nello spirito dell’amicizia italo-germanica, tende a riaffermare la volontà di collaborazione e di intesa che ci unisce. Mi permetta ora, Signor Cancelliere, di rivolgermi a Lei per esprimere di nuovo, per suo tramite, al presidente Heuss, al Governo Federale e a tutto il vostro popolo il mio commosso ringraziamento per la squisita cortesia con cui sono stato ricevuto, per tutte le attenzioni che mi sono state rivolte durante il mio soggiorno in Germania, e per lo spirito di viva spontanea simpatia che in ogni occasione mi è stata dimostrata. Tale simpatia io interamente ricambio, auspicando che in questo segno di comprensione e considerazione reciproca, l’incontro fra i nostri due popoli sia la promessa di una loro sempre più intima convivenza nell’unione dell’Europa Occidentale. Con questo sentimento vi prego, Eccellenze, Signore e Signori, di levare con me il bicchiere alla salute del Presidente della repubblica Federale, del Governo e del popolo tedesco. [Versione alternativa] Signor Cancelliere. Mi è particolarmente gradito dare a Lei e ai nostri ospiti tedeschi in questa sede della Rappresentanza italiana il mio benvenuto. La mia visita in Germania non è ancora ultimata ma sono già preso dal calore di cui essa è stata circondata. E già troppo vive sono in me le impressioni dello spettacolo della ricostruzione tedesca che ha proceduto, sotto il Suo governo, Signor Cancelliere Federale, con ritmo sempre più accelerato, in questi ultimissimi anni. Per essa la Germania è risorta dalle immani distruzioni della guerra, fino ad inserirsi ormai nel ciclo più attivo della vita europea ed a divenire elemento essenziale della nuova Comunità dell’Europa alla cui costruzione ci siamo accinti in unione ed in stretta cooperazione con gli altri popoli dell’Occidente. Sotto la Sua guida, Signor Cancelliere, anche i rapporti italo-tedeschi hanno segnato un crescente sviluppo e mi è gradito in questo luogo di darLe atto del mio profondo apprezzamento. E mi permetta di rievocare in questo momento la visita da Lei compiuta lo scorso anno a Roma il cui ricordo è ancora così vivo, per i frutti che essa ha portato ai nostri due popoli e ad una più stretta collaborazione di essi verso la realizzazione dei nostri comuni ideali europei. Sono anche particolarmente lieto di poter salutare in questa casa il Vice Cancelliere ed alcuni tra i più illustri membri del Suo Governo; so quanto essi nei settori ad essi affidati si siano costantemente adoperati per l’incremento dei felici rapporti esistenti fra i nostri due paesi e mi sia consentito qui esprimere anche ad essi il mio particolare ringraziamento. Porterò con me, lasciando la Germania, la sicurezza che il lavoro da noi compiuto non è stato vano e che ci sarà dato lasciare in eredità ai nostri figli una Europa Migliore; i colloqui che io ho avuto con Lei, mi hanno ancor più rafforzato in questo convincimento se mai ve ne fosse stato bisogno. Sono oggi certo che Germania e Italia continueranno, in unità di intenti ed in stretta cooperazione cogli altri Paesi dell’Occidente, a dedicare tutte le loro energie a questa nobile causa. Levo pertanto il bicchiere alla prosperità del popolo tedesco e all’amicizia italo-tedesca, alla salute del Presidente Heuss e alla Sua felicità personale. 