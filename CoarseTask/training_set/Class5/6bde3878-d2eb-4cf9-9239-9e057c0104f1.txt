Caro Pacciardi, richiamo di nuovo la tua attenzione sull’imminente dibattito all’ONU concernente i nostri prigionieri e dispersi in Russia. Mi si fa ora presente dal Ministero degli Affari Esteri che l’ufficiale addetto all’Ufficio Dispersi del Ministero della Difesa è il più qualificato a maneggiare con sicurezza la complessa documentazione già spedita a Washington. Se poi il dibattito all’ONU dovesse sfociare in una discussione dettagliata, la presenza dell’ufficiale sarebbe indispensabile. Inoltre mi si fa osservare che si potrebbe, all’ultimo momento, determinare la necessità di avere sul posto una persona capace di fornire eventuali chiarimenti e delucidazioni che noi non potremmo far giungere in tempo. Ti prego, nel prendere la tua decisione, di voler vagliare questi nuovi elementi, in aggiunta alle condizioni di carattere generale che ti sono ben note. Cordialmente 