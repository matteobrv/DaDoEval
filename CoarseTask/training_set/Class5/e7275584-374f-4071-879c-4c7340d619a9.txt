Avrei preferito astenermi dal partecipare a questa battaglia elettorale come facevano i presidenti del Consiglio i quali si limitavano a tenere discorsi elettorali nel proprio collegio. Ma allora il corpo elettorale non superava i tre milioni di unità. Oggi gli elettori sono trenta milioni, tempestati, insidiati da migliaia di discorsi. E io non posso tacere, non posso stare fermo quando ferve la battaglia e specialmente quando la nostra bandiera è attaccata, quando l’opera nostra è minacciata e quando i nostri avversari sono così insidiosi, così violenti. Allora sento tornarmi nelle ossa la gioventù. Inoltre oggi gli argomenti di meditazione sono molti più di un tempo. Voglio essere qui testimone di verità contro le menzogne che sono diffuse in ogni parte d’Italia. La prima menzogna è dei comunisti: essi dicono che la Dc è il partito della guerra, e contro la pace, e la prova è che si è contro la pace perché si è contro l’URSS e si è contro l’URSS perché l’URSS è lo Stato dei lavoratori. Le si è avversi per la concezione ideologica. Dobbiamo allora ristabilire la verità storica. Siamo venuti in urto con l’URSS perché questo Stato, a differenza di altri, mantenne nei nostri confronti l’atteggiamento più duro, manifestò uno spirito punitivo prima, durante e dopo il trattato di pace. La ragione di questo atteggiamento tenacemente ostile, è in realtà dovuta alla concezione slavista, al ruolo di tutrice dello slavismo, in quanto madre dei popoli slavi, benché sia stata motivata anche come risentimento per l’aggressione mussoliniana. L’URSS si era impegnata, in omaggio a quella concezione, a cedere alla Jugoslavia tutta la Venezia Giulia, e per questo aveva proposto una linea di confine che doveva portarci via tutto il territorio fino a Monfalcone. Sempre per questo l’URSS ha fino all’ultimo momento resistito al buon diritto dell’Italia, alle nostre richieste; essa inoltre ha insistito per le riparazioni, per la flotta, per le colonie, e tutto ciò nonostante la presenza allora di comunisti al governo. Richiamandosi al discorso di Firenze, il presidente del Consiglio ha ricordato che il 10 agosto 1945 si ebbero le prime notizie da Londra che a Potsdam la potenza che aveva mantenuto il contegno più duro verso l’Italia, era stata l’URSS. Allora abbiamo cercato di far comprendere all’URSS che noi non facevamo dipendere il nostro atteggiamento nei suoi confronti dalla nostra pregiudiziale ideologica. Mandai istruzioni in questo senso al nostro ambasciatore in Russia, Quaroni. Preciso che ebbi con Molotov tre colloqui, il primo il 24 settembre 1945 a Londra, il secondo il 6 maggio 1946 a Parigi, e il terzo il 14 agosto 1946 pure a Parigi. Su tali colloqui il mio discorso fu questo: noi siamo avversari sul piano della ideologia politica, ma noi difendiamo i diritti dell’Italia e chiediamo a voi di essere più generosi, più giusti. E questo mio discorso era in rapporto a quanto avevo detto alla conferenza della pace, quando avevo ammonito a non compiere l’errore di strapparci Trieste e avevo invitato almeno a soprassedere alla soluzione definitiva del problema. Ebbene, chi accolse più duramente questa mia manifestazione, fu proprio Molotov, il quale affermò che io avevo parlato con lo stesso spirito imperialistico che aveva animato il fascismo. Molotov aggiunse che Trieste non era mai stata italiana, che conveniva restituire a Tito tutta la Venezia Giulia, anche per compensarlo del contributo da lui dato alla guerra. Avevo detto allora a Molotov: abbiamo necessità delle comunicazioni marittime, abbiamo necessità degli aiuti economici americani per la ricostruzione, però non siamo servi di nessuno. Non siamo per l’America o con l’America contro di voi, siamo per la pace e stiamo cercando la pacificazione e la collaborazione. La risposta di Molotov fu negativa anche su questo punto. Ora Togliatti contesta le mie rivendicazioni. Egli dice: come mai voi potete avere parlato in questo modo ed io, vicepresidente del Consiglio non ho saputo nulla? Togliatti ha cattiva memoria. Egli non era vicepresidente del Consiglio, ma ministro della Giustizia e voi sapete che la politica estera è seguita dal ministro degli Esteri, d’accordo con il presidente del Consiglio. Non siamo stati scorretti, scorretto fu Togliatti quando non solo all’insaputa del presidente del Consiglio, ma anche all’insaputa del suo collega Nenni, ministro degli Esteri, si recò nel novembre del 1946 a Belgrado per trattare con Tito il baratto di Gorizia con Trieste. La conclusione di quanto vi ho detto è che noi, e non il comunismo internazionale, interpretiamo la tendenza pacifica e ricostruttiva. Mai siamo stati per l’offesa; anche nella NATO costituiamo l’elemento moderatore non soltanto nell’interesse particolare della nazione, ma nell’interesse di tutto l’Occidente europeo. Soprattutto attraverso l’Unione europea, noi tendiamo a soluzioni pacifiche, ad esempio, allo stabilimento dell’amicizia franco-tedesca. La seconda menzogna che ci viene da sinistra, da destra, da Togliatti, da De Marsanich, è che il paese è in regresso e che il governo non ha fatto niente. De Marsanich, ha voluto sentire le cifre sulla rinascita del paese da me fornite in precedenti discorsi. Egli è in errore: le cifre le ho desunte dal Bollettino ufficiale dell’Istituto di Statistica dell’aprile 1953 . Lo legga anche De Marsanich, e vi troverà la conferma dell’aumento del 52 per cento della produzione dell’acciaio, del cento per cento di quella elettrica; del settantuno per cento della produzione delle industrie chimiche e affini; del quarantatrè per cento dell’indice generale della produzione industriale, sempre con riferimento al 1938. De Marsanich dice che nel 1938, la produzione granaria fu superiore a quella del 1951. Ma bisogna fare le medie e possiamo rispondere che nel 1950 la produzione granaria fu superiore a quella del 1938 e alla media 1936-1939. E se consideriamo ancora la media constatiamo che l’indice generale della produzione agraria è salito nel 1952 al 107,9% in confronto al 100 per cento del 1938. Ad ogni campagna elettorale si parla dei fallimenti. Che monotonia nelle accuse dell’opposizione! Già ne parlammo nella campagna elettorale del 1948 e poi nelle amministrative, quando rispondemmo, cifre alla mano, alle speculazioni socialcomuniste. Ora vengono i missini nella scia della estrema sinistra. Ebbene, adesso abbiamo qualcosa di interessante da ricordare. Confrontiamo i dati con quelli del nostalgico ventennio. Il maggior numero dei fallimenti in Italia dal 1901 in poi, si è avuto nel 1932, dopo dieci anni di fascismo, con 25.402 fallimenti. Ancora nel 1935, nonostante le aquile imperiali e tredici anni di fascismo i fallimenti furono 13.865. Sempre dal 1901 ad oggi, il maggior numero di vendite di immobili per mancato pagamento di imposte e per espropriazioni forzate si ebbe nel 1935, con 13.228 vendite giudiziali, 30 volte di più delle 433 che si ebbero nel 1951. Secondo il segretario del Msi tutta l’opera legislativa di questi ultimi anni, si riassume in alcuni provvedimenti, tra questi quel provvedimento piccolino che si chiama Cassa del Mezzogiorno, che sta trasformando l’intera regione meridionale e che pone fine all’incuria e all’abbandono dei governi, compreso quello fascista. Sapete che dal 1951 al 1952 gli aumenti proporzionali nelle automobili, motocicli, trattori, consumo di energia elettrica, apparecchi radio, negli introiti delle Ferrovie dello Stato, sono stati superiori nel Mezzogiorno che nel Nord d’Italia? Sapete che il consumo dei tessili nel Sud ha potuto sollevare il settore tessile dalla crisi che lo travagliava, e sapete che la causa di tutto questo è uno di quei provvedimenti piccoli legislativi di cui De Marsanich vuole sottovalutare l’importanza? Abbiamo ancora molto da fare per aumentare la produzione e l’occupazione. Potrei entrare nei dettagli dell’opera svolta attraverso i cantieri di lavoro e le altre iniziative del governo. Se ci voltiamo indietro, abbiamo la coscienza di aver fatto molto. Ricordi De Marsanich l’Italia del 1945-46-47 e riveda le piaghe dolorose del nostro paese, riveda le file per i viveri, la borsa nera, le comunicazioni interrotte, le industrie ferme, la fame e la miseria in cui la guerra ci aveva gettato. Si volga ad oggi e veda l’operosità e il lavoro di tutti. E soprattutto non avvilisca gli italiani che in questo periodo hanno lavorato con tenacia e fede per risollevare l’Italia. Se osservassimo gli indici più significativi del progresso del tenore di vita, constatiamo che dal 1938 al 1952 gli abbonati alle radio-audizioni sono passati da 978 mila a 4 milioni 227 mila, gli abbonati ai telefoni da 424 mila a 1 milione 244 mila, i motocicli e i motoscooter da 150.964 a 335.000, le automobili da 387 mila a 804 mila. Il gas, l’energia elettrica, l’acqua, i tabacchi, i pubblici spettacoli, le spese cosiddette voluttuarie sono tutte aumentate. Ciò significa che i bisogni primari sono soddisfatti, altrimenti questo aumento non si sarebbe verificato. Devo ricordare queste cifre a coloro che, mentre a parole si dicono gli esaltatori della patria, in realtà avviliscono e mortificano il popolo e la patria. Mentre De Marsanich ha detto a Roma che l’Italia resta la coda delle nazioni, che deve rassegnarsi a restare l’ultima se vincerà la Dc, in realtà l’Italia si trovò nel ’45, alla fine del conflitto, in coda a tutte le nazioni. Ma quello non era il nostro momento: era il loro momento. E perché si trovò in coda? Leggete il libro del generale Favagrossa , ex ministro delle fabbricazioni di guerra durante il passato regime. Troverete affermazioni come questa: «per ciò che riflette il potenziamento delle forze armate, certamente non saranno mancati studi, progetti. Ma l’attuazione di essi, la vera preparazione era stata sostituita da un sistematico esercizio di bleff, nel quale l’esaltazione dello spirito, del valore personale, dell’ardimento, quindi le chiacchiere avevano rimpiazzato i fondi indispensabili per l’apprestamento dei mezzi di guerra». E ha scritto ancora il generale: «all’Italia che cammina volontariamente al ritmo sempre più celere verso la guerra, mandavano i mezzi moderni e non moderni indispensabili alla forze armate per affrontare la guerra; mancavano i quadri ufficiali e sottufficiali, e ironia della sorte, mancavano perfino le baionette, non per quei famosi 8 milioni di uomini, di cui tanto si parlava, ma anche soltanto per un quinto di essi». Il Msi oggi afferma che il suo primo avversario è la Dc, perché il partito comunista non fa paura all’Italia. Se non fa più paura di chi è il merito? Questo è un atteggiamento irresponsabile, non bisogna cadere in questa trappola. Essi sanno benissimo che il pericolo comunista esiste. E non vorranno davvero che, come il Msi ha messo i comunisti in condizioni di conquistare il comune di Bologna , e quello di Falconara qui nelle Marche, mettesse in condizioni Togliatti di conquistare qualche altra cosa. In realtà i missini contano sulle nostre forze, sui nostri battaglioni elettorali per battere il comunismo. Loro che hanno raggiunto solo il 6,9% dei voti nelle ultime elezioni amministrative, di fronte al 32,7% dei social-comunisti. È un atto di gradimento della patria aggredire la Dc. Infine De è Marsanich ha detto che non attraverso i partiti della disfatta si costruisce l’Italia nuova, libera, unita. È vero. Il partito della disfatta qual è stato? È stato uno solo: il loro. A proposito dell’atteggiamento delle destre nei confronti del problema del cattolicesimo, l’on. De Gasperi ha detto: io parlo di questo argomento con molta prudenza e con molto riguardo, perché non voglio mettere in causa la questione della coscienza individuale. Conosco il valore dell’individualismo spirituale che può animare molti giovani, anche se per passione politica sono su strade sbagliate. Questo cattolicesimo in stivaloni non mi va. Questo cattolicesimo che si unisce all’orgoglio, al disprezzo, all’odio per l’avversario, che punta tutto sulla forza e sulla potenza, è lontano dall’ideale della fraternità cristiana ed umana, è ostile allo spirito del Vangelo. Il popolo sente naturalmente che l’istinto autoritario, la volontà di potenza portano a una creazione sociale che mal si nasconde dietro la forma corporativistica o socializzatrice. Noi dobbiamo dire: attenzione, non rifacciamo un’esperienza che fu fatale e che ci condusse al disastro. Le squadre di violenza, i GAP e i SAP comunisti e i manganellatori fascisti non devono tornare. Quello sarebbe il medioevo che si riaffaccia, il vizio dei padri che rispunta. Quella non è la via per l’unità nazionale. L’unità nazionale può essere costruita soltanto nella libertà e nella fratellanza. Il presidente del Consiglio ha poi polemizzato con il partito nazionale monarchico, ricordando che Lauro in un discorso a Napoli ha manifestato grande amarezza di non essere stato compreso il Pnm nello schieramento democratico. Ma se questi monarchici negano la Costituzione, se dividono questa democrazia invece di difenderla dal pericolo mortale della dittatura bolscevica e dal ritorno della dittatura nazionalista, come possono professarsi democratici? Il presidente del Consiglio ha quindi ribadito la validità sociale, economica e politica del sistema fiscale in atto. Richiamandosi alle cifre già date in precedenti discorsi, egli ha riferito sui primi risultati della riforma fiscale, nonché sullo sviluppo dell’agricoltura, della sua meccanizzazione e dei provvedimenti predisposti dal governo per il miglioramento delle condizioni dell’agricoltura e della montagna. La Regione marchigiana ha uno sviluppo di coste marittime per quasi 200 chilometri. Una parte notevole della popolazione vive di pesca. San Benedetto del Tronto è uno dei mercati più importanti della pesca marittima e vende per oltre un miliardo 200 milioni di pesci all’anno. La maggior flotta meccanica che agisce sull’Adriatico proviene da queste coste. Comprendo quindi che la pace adriatica è di particolare importanza per la Regione. Quando si fece l’accordo con la Jugoslavia circa la pesca, dissi che si era fatta la pace dei pesci e che ora conveniva passare alla pace fra gli uomini. L’Adriatico è una via di comunicazione, non un abisso che separa le due sponde. Perché non trovare una collaborazione fra gli uomini? A Redipuglia ho ricordato un episodio della storia della prima guerra mondiale, quando l’esercito italiano intervenne in soccorso dei serbi. Molti interessi economici fra i due paesi sono complementari. Ora bisognerebbe almeno tentare di chiudere la partita della guerra. Il Trattato, che pur impose all’Italia tanti sacrifici, lasciò aperta la piaga del Territorio libero. Bisogna guarirla, perché essa minaccia cancrena. Non è questo un episodio elettorale. Il problema esiste al di sopra e al di fori di ogni contrasto elettorale e la sua soluzione è nell’interesse dei due paesi e della pace del mondo. A questo proposito l’Unità di stamane mi chiede fra l’altro se sono d’accordo che le truppe straniere sgomberino Trieste , ed aggiunge: «perché i triestini diventino padroni in casa propria». Rispondo: certamente sono d’accordo che lo sgombro avvenga non solo a Trieste, ma da ogni paese di occupazione, perché ciò suppone la conclusione di trattati di pace definitivi. Ma in quanto a Trieste, e non a Trieste sola, ci dovrà essere chi parte e chi resta e chi deve restare è l’Italia. 