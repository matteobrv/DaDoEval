Avendo noi accennato a quanto i vari giornali hanno pubblicato fra ieri e stamane, il presidente ha detto: Sono soddisfatto perché, in genere, i commenti sono molto favorevoli. Era da prevedersi che le due ali estreme avrebbero attaccato. E così è infatti già avvenuto da parte de l’Unità, dell’Avanti! e del Roma di Napoli . L’organo di Lauro mi attacca furiosamente per le mie affermazioni caute e riguardose, circa la questione monarchica. Gli estremi di sinistra, invece, mi accusano falsamente di voler includere nella coalizione il Partito nazionale monarchico. Entrambe le parti alterano il tenore e il significato delle mie dichiarazioni. L’Avanti! rileva fra l’altro che io, accennando alle contrastate e discusse possibilità della revisione costituzionale, avrei insegnato ai monarchici la strada per arrivare a un nuovo plebiscito: accusa particolarmente ridicola, quando si ricordi che la questione procedurale fu oggetto di discussione ancora durante la Costituente e venne presentata nel Mezzogiorno con insistenza durante la recente campagna elettorale. Vorrebbe ripetere ancora il suo pensiero in proposito, Eccellenza? In fondo non ho detto nulla di nuovo. Ma è vero che, alla vigilia di un’importante campagna elettorale, sentii la responsabilità di rivolgere a quei monarchici, che sono tali per tradizione sentimentale e non per calcolo politico, il monito: «badate di non mettervi in un vicolo cieco!». L’articolo 139 della Costituzione esclude che si possa far oggetto di una revisione costituzionale il cambiamento della forma dello Stato. Non potete quindi arrivare per questa via a un nuovo plebiscito. C’è, è vero, qualche costituzionalista, il quale afferma che si potrebbe arrivare alla meta passando per due fasi. La prima: voto delle Camere per l’abolizione dell’art. 139; la seconda: procedura di revisione per introdurre il plebiscito. È notorio però che tale iter delle due fasi viene ritenuto impraticabile dalla maggioranza dei costituzionalisti. Ad ogni modo lasciando da parte la questione giuridica, io, da uomo pratico, ho affermato che la situazione politica esclude in modo assoluto che nel Parlamento si trovi per ben due volte una maggioranza qualificata su tali argomenti. Ed ecco allora il «vicolo cieco». Perciò, a quei monarchici in buona fede ho detto: perché volete disertare la lotta che ora il paese deve condurre per la sua ricostruzione e la sua vita democratica, asserragliandovi entro un partito di un attivismo monarchico che non ha prospettive? È questa impostazione che ha provocato la reazione violenta dell’organo napoletano. Precisamente. Ma non è doveroso per un capo di governo formulare tali moniti? Non occorre attribuirli a particolari speculazioni machiavelliche? Pensa che l’argomento verrà discusso? È possibile. Ma mi pare opportuno che l’opinione pubblica venga illuminata a tempo. I giuristi possono prendere la parola: ma la prenderanno soprattutto gli uomini ragionevoli, che si preoccupano delle sorti del nostro paese. 