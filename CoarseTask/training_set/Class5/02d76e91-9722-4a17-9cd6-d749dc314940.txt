Signor presidente della Repubblica, Eccellenze, signori. Nel giorno medesimo in cui – cinque secoli or sono – Leonardo da Vinci vide la luce, noi siamo qui convenuti, per celebrarne la memoria, in Vinci, parvus sed non parvi nominis vicus, che gli diede i natali; sulle stesse pendici del monte Albano dove si svolse la sua prima esperienza, dove Egli prese dalla natura le sue prime lezioni, vedendo correre gli insetti fra le erbe, osservando il crescere delle piante, seguendo il volo degli uccelli, guardando gli astri volgere nel cielo. Qui il mistero della natura accese la immaginazione di Lui fanciullo. Eccitò il suo desiderio di conoscere, lo portò a decifrare l’alfabeto (come Egli disse) del mondo e perdersi nelle cose per scoprire al di là di esse le irresistibili leggi delle mutazioni che celano la loro vicenda. Qui Egli cominciò a presentire e ad apprendere spontaneamente, e per pratica elementare esperienza, alcune di quelle verità che lo studio e la sperimentazione scientifica gli confermeranno poi esatte. E quando si partirà da Vinci, non lo abbandonerà il sentimento della terra natale, il ricordo del piccolo borgo che per la gloria di Lui vince la fama delle grandi città. E sarà la ruota del mulino di Vinci che gli studiosi dei sui codici troveranno disegnata negli appunti di idraulica e sarà il ricordo del nibbio che era volato a Lui bambino e l’aveva percosso con la coda sulla bocca, che Egli richiamerà nei suoi studi sul volo degli uccelli e quando scruterà in seguito le valli e i crateri della luna, la sua curiosità scientifica si esprimerà forse con le stesse parole con cui si esprimeva la sua stupefazione sulle pendici del monte dove visse fanciullo: «la luna densa e grave, come sta, la luna?». Il desiderio di imparare con umiltà e tenacia, di penetrare le infinite ragioni delle cose «che non furono mai in esperienza» gli nacque in Vinci e non lo abbandonò più mai né a Firenze, né a Milano, né a Venezia, né a Roma, ovunque gli Egli fu, entro ed oltre i confini della patria, in Francia, ove terminò la sua vita. E come qui aveva imparato dalle cose, così, partito di qui, resterà poi sempre figliolo dell’esperienza, rifuggirà sempre dalla precettistica di quegli «speculatori che le loro ragioni non hanno confermate dalla esperienza» e le sue conoscenze amerà trarle, Lui – homo senza lettere – più dalla sperimentazione che dall’altrui parola. Il grande libro dell’Universo che è scritto da Dio, che canta le lodi del Creatore, lo convince più di quelli che nella dotta Firenze dei suoi tempi letterati e filosofi scrivevano derivando dagli antichi. E poiché il libro dell’Universo «è scritto in lingua matematica e i caratteri sono triangolo, cerchi ed altre figure geometriche, senza quali mezzi è impossibile intendere umanamente parola», così Egli indica la necessità tutta moderna di ordinare il sapere asserendo che «non si ha scienza vera se non si passa per le matematiche dimostrazioni». Anticipava i tempi e precorreva Galileo , ma indicava anche il valore del sapere scientifico come virtù, in un’epoca in cui la brama di potere e di ricchezza e l’orgoglio di durare nella memoria degli uomini teneva l’animo dei principi e dei condottieri, suggestionando quello dei letterati e degli artisti. «Quanti imperatori e quanti principi sono passati che non ne resta alcuna memoria! E solo cercarono gli stati e ricchezze per lassare fama di loro. Non vedi tu che il tesoro per sé non lauda il suo cumulatore dopo la sua vita, come fa la scienza?». E la scienza la troviamo ancora, come esigenza fondamentale del suo spirito, alla base della sua stessa sorte; per quanto poi la scienza del pittore abbia per Leonardo quasi una «deità» che «si trasmuta in una similitudine di mente divina», la quale a Lui concesse di sollevare il suo spirito verso l’infinito, in opere dove la naturale religiosità dell’animo si manifestò nella espressione formale della più ammirata ed indiscussa bellezza; dall’Annunciazione all’Adorazione dei magi, alla Vergine delle Rocce, al Cenacolo, dalle Grazie del Cartone di Sant’Anna al San Giovanni Battista. Queste opere, che sono espressione dell’inesprimibile, mostrano come si dia nell’arte – per adoperare le recenti parole del Sommo Pontefice agli italiani – l’ esclusivamente «umano», l’esclusivamente «naturale», o «immanente». Del resto «La Pietà» di Leonardo non ha nulla della paganeggiante pietà degli umanisti che Egli teneva a vile. «Io t’ubbidisco, Signore, per l’amore che ragionevolmente portare ti debbo». E quando quel Dio che «sa abbreviare e prolungare la vita degli uomini», lo chiama a sé, egli si muove «ben disposto e con tutti gli ordini della Santa madre Chiesa», come scrisse alla famiglia il Melzi , che lo vide morire. Coloro che [ne] hanno fatto un razionalista avanti lettera, hanno contraffatto il suo pensiero alla stregua di quelli che lo hanno esaltato preconizzatore del positivismo. La ricchezza della sua anima è tale e così diversamente si è manifestata, da non potersi limitare a considerarlo in un suo scritto, in un suo appunto, in un suo pensiero o in una sua nota, ma da doverlo considerare in tutta la sua espansione. Quel che tocca l’aspetto razionalista o positivista della sua intelligenza non attinge gli altri piani e non sfiora le qualità e le certezze di cui si nutre la sua vita spirituale. Ma non siamo qui per disputare, sì bene per ammirare ed imparare. Questo scienziato, in cui si ritrova di tanto in tanto il moralista che ha parole aspre di condanna contro chi opera il male, che considera l’uomo immorale «assai meno che bestia», ha poi sempre presente l’uomo e le sue esigenze, nelle proprie indagini scientifiche, essendo la scienza per Lui (prima che per Bacone ) il modo di vincere operando sulle forze della natura per porle a servizio dell’uomo per il suo maggiore benessere, per la sua maggiore potenza. Lo zibaldone dei manoscritti di Leonardo mostra come egli sia penetrato in tutte le regioni dello scibile e come il bisogno di allargare il campo della conoscenza, di dare una risposta a tutti i problemi che si affacciavano alla sua mente, lo assillasse: ma mostra anche come Egli fosse sempre sollecito dei benefici e dei vantaggi che le conoscenze scientifiche recano all’uomo, a cominciare dall’aumento delle possibilità di lavoro che ne derivano. Così accanto al geografo e al topografo che traccerà ammirevolmente itinerari, rilievi, carte corografiche e piante di città, noi troviamo l’ingegnere militare e civile che progetta opere di difesa, opere idrauliche per la bonifica dei terreni paludosi ed escogita i mezzi meccanici idonei alla escavazione dei canali e alla rimozione della terra: accanto al matematico e al fisico, l’inventore di macchine utensili, accanto allo studioso di botanica e di geologia il precorritore del volo strumentale e della navigazione sottomarina; accanto all’iniziatore della moderna biologia, l’architetto che progetta la città nuova, regolata dall’igiene, dalla pubblica economia e dalla politica. Ed ecco che considerando il vario campo delle esperienze e degli studi di Leonardo, il vasto orizzonte delle sue idee rinnovatrici e delle sue preoccupazioni sociali e l’alternarsi del suo inquieto spirito del fervore della ricerca meccanica con lo sforzo creativo della bellezza artistica, Egli ci appare sulle vette della storia come un rappresentante universale di quella civiltà italiana che oggi ancora costituisce nella sostanza quel patrimonio individuale e nazionale che nell’evoluzione dei tempi le presenti e le future generazioni dovranno affinare, sviluppare e integrare sia col progresso tecnico che Egli intuiva, sia col fondere in una più perfetta armonia gli ideali del lavoro, della bellezza e della esperienza scientifica; armonia che Egli [in] parte attuava in sé stesso, ma più ancora presentiva come sintesi vitale dell’umana convivenza. Civiltà italiana sì, ma non chiusa entro l’orgoglio di anguste frontiere, tanto che, progettando il Canale di Romorantin, per unire la Loira con la Saona, pensava a facilitare le comunicazioni tra l’Italia e la Francia. «M’è grato pensare – disse un giorno Poincaré – che il figlio illustre della piccola Vinci ritiratosi in terra di Francia, abbia concepito nell’ultima ora nella sua vita questo generoso pensiero di concordia e di unione». E a me torna gradito nella memoria questo pensiero di un uomo che fu capo della nazione francese, oggi che abbiamo avviato e stiamo realizzando tra i due popoli ed altri popoli una politica di operosa concordia e di unione che Leonardo, uomo di civiltà europea, avrebbe avuto cara. E civiltà pacifica sovra tutto perché Leonardo è quando occorre anche valido ingegnere militare che sa apprestare le difese necessarie. Egli si preoccupava tuttavia di non divulgare certe sue esperienze sulla navigazione subacquea per tema che «le male nature degli omini» non avessero a servirsene per gli «assassinamenti». Civiltà infine che deve essere fondata su princìpi morali. Quest’uomo in cui Dio volle stampare una più vasta orma del suo spirito creatore ebbe accanto ad una altissima concezione dell’arte e al genio precorritore dello scienziato una dirittura morale che gli dettava questa norma d’azione: «chi non può che vuol, quel che può voglia: vogli sempre poter quel che tu debbi». La volontà di bene, la generosità e la dolcezza dell’animo, la misura e l’equilibrio nelle più smisurate imprese, l’aderenza alla realtà e al tempo stesso il potere di trasferire gli atti della vita e la visione delle cose su di un piano ideale, completano la sua figura rappresentativa di questa nostra civiltà. Cinquecento anni sono passati dal giorno in cui Egli nacque e questa è ancora sempre la civiltà, sulla cui base si muove il nostro destino. Tale consapevolezza ha fatto osare a me, non artista, non scienziato, non uomo di competenza specifica, di pronunziare queste parole di celebrazione in presenza del capo dello Stato e dei rappresentanti dei paesi amici; onde una voce comune che viene dal popolo e del popolo italiano ha in questo momento funzioni di interprete, possa riaffermare in confronto di scettici avversari: ecco, questa e non altra è la civiltà che abbiamo ereditato dai padri, questo, fratelli stranieri, il contributo che ancora sappiamo offrire al progresso del mondo; e questa, o italiani, è la civiltà che nel nostro spirito e nelle nostre libere istituzioni bisogna sviluppare; questa è la civiltà che è necessario difendere. 