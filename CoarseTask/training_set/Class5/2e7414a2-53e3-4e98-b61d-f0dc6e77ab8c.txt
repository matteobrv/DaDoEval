Non ho seguito con molta attenzione la procedura giudiziaria in corso. Però esiste una procedura giudiziaria che si occupa estesamente e diffusamente, in presenza di tutta l’opinione pubblica, di questo argomento. Mi pare che non sia il momento di intervenire con dibattiti parlamentari, né di decidere sopra l’inchiesta parlamentare. Naturalmente la decisione sull’inchiesta parlamentare spetta al Senato ed il governo non ha bisogno in questo momento di pronunciarsi. Credo che un dibattito in questo momento, durante la procedura in corso, non sia consigliabile. Non abbiamo niente da nascondere: se ci sono stati errori da una parte o dall’altra, se ci sono complicità veramente politiche, queste possono essere, naturalmente, argomento di discussione. Devo solo rilevare, però, che, se ben ricordo, questa discussione è già stata fatta altre volte sia in questo sia nell’altro ramo del Parlamento, con dichiarazioni da parte del ministro dell’Interno, con spiegazioni ad interpellanze ed interrogazioni che erano state presentate; non siamo quindi dinanzi ad un problema completamente nuovo, senza notizie di fonte più o meno ufficiale. Non so peraltro se le dichiarazioni, che sono dichiarazioni di richiami di correi, imputati di crimini spaventosi, che cercano evidentemente di coprirsi dietro presunte complicità politiche, si possano prestare veramente ad una discussione, cioè ci inducano veramente ad una obbligazione orale di discutere sull’argomento. Io dico, dal punto di vista del governo, che, quando sarà il momento, non ho nessuna difficoltà a che la mozione venga discussa; ma altro è l’inchiesta parlamentare, sulle cui conclusioni mi riservo, sentiti gli argomenti, di dire il parere del governo. Però riguardo anche al termine della discussione della mozione, io ritengo che non sia opportuno che questa venga fatta in questo momento, cioè durante il processo. Mi pare che la logica c’imponga questo. (Approvazioni dal centro e dalla destra). 