J.J.Servan-Schreiber [JJSS]: Signor Presidente, il numero considerevole di voti andati al blocco comunista-socialista (piuttosto in contrasto rispetto al 1948), è stato una sorpresa?. De Gasperi: Non per me. Per gli altri, sì. Dopo il mio primo discorso a Taranto ho sempre ripetuto: il pericolo comunista è molto maggiore di quanto crediate. Li conosco: sono molto forti. E, questa volta, si sono nascosti in ogni modo per essere meno vulnerabili. Quasi ovunque hanno abbandonato falce e martello per camuffarsi con altri simboli locali: le due torri a Bologna, lo scudo di San Rocco, il vecchio ponte di Taranto. Hanno fatto i camaleonti. Bisognava smascherarli. Hanno perfino abbandonato la maggior parte dei loro slogan per non spaventare la gente. Non parlano che di intenzioni di pace, di diminuire le imposte. Ci sono riusciti: molti borghesi hanno votato per loro. Soprattutto per Nenni, che ha ancora maggiore facilità a camuffarsi. Lui stesso si è un po’ distaccato dai suoi alleati comunisti. Oggi dice perfino che è consacrato alla difesa della patria. Abbraccia il neutralismo. Ecco la nuova invenzione di Togliatti e Nenni. Speculano sul nazionalismo. Ci accusano di essere i servitori dello straniero. Cercano di far rivivere i vecchi istinti a loro profitto. Eppure, Togliatti è obbligato a ripetere di tanto in tanto che la Russia è la superpatria, e che bisogna anzitutto sostenerla e difenderla. Perché? Mi chiedo sempre perché. Questo lo danneggia molto, eppure continua. In fondo, credo che sia come nella Chiesa cattolica, è un dogma. C’è comunque un punto dove la tattica non può entrare, è il dogma. Il Cominform lo obbliga a ripetere questo dogma, quali che siano le conseguenze. Fortunatamente, perché se non ci fosse questo, la gente avrebbe molta meno paura del comunismo. Sarebbe molto più pericoloso, soprattutto in un paese povero. In fondo, dice ai contadini che diventeranno proprietari delle loro terre, agli industriali che continueranno a essere a capo delle loro fabbriche come direttori. Non c’è che la sistematica «linea sovietica» a spaventare la gente. È per questo che Nenni, questa volta, distaccandosene, ha ottenuto dei successi. JJSS: Quali sono le ragioni essenziali dell’influenza e dell’attrattiva che il comunismo conserva?. De Gasperi: Ah! Anzitutto c’è il riarmo. Per noi è una necessità. Ma in una paese così povero è tanto difficile! Guardi, siamo obbligati a dire alla gente: non ci sono soldi per dare lavoro a tutti, ma ne utilizzeremo molti per produrre armi. I comunisti ne approfittano. Poi ci sono la loro organizzazione e la loro disciplina. Notevoli. Non può sapere come sono organizzati, gerarchizzati. È una macchina meravigliosa. Che si indirizza a una clientela concentrata nelle fabbriche, nei cantieri. La borghesia è dispersa. Infine, bisogna dire che il mito dell’URSS è ancora potente. Il mito della pace e del socialismo. Ci si continua a credere. JJSS: Il fatto di essere legati agli Stati Uniti in un’alleanza militare è un handicap per i partiti di governo nella lotta elettorale? De Gasperi: No, sa, è difficile da qui attaccare l’America. È troppo facile spiegare il perché. Si domanda: «Con cosa siete stati nutriti negli ultimi quattro anni?» e si ode ovunque la risposta: «America! America!». Il piano Marshall è ben noto. No, i comunisti non se la prendono con l’America. Se la prendono con noi trattandoci da «servitori». Si lanciano nel nazionalismo e nello sciovinismo. […] JJSS: Se il partito socialista moderato (di Saragat) non avesse partecipato al governo, non avrebbe acquistato maggiore influenza sulla classe operaia? De Gasperi: Non credo. Non è una questione d’essere o non essere al governo. È una questione di organizzazione, di disciplina, di cellule. I comunisti sono i soli che si sanno organizzare così bene. È di là che viene la loro forza politica. D’accordo, Togliatti rientrerebbe domani al governo se glielo proponessi. JJSS: Ponendo quali condizioni? De Gasperi: Nessuna. Senza condizioni. Non chiede che una cosa, rientrare al governo. Se sapesse il lavoro formidabile che hanno fatto quando c’erano. Hanno infiltrato ovunque tutti gli amministrativi. Anche ora, dopo quattro anni, non siamo ancora riusciti a sradicare tutto quello che hanno seminato quando si avvalevano dei posti di comando. Una volta che hanno un ministero, è come la cancrena. È tutto ciò che cercano. JJSS: A suo parere, quali sono le cause reali dello sviluppo del comunismo: economiche o mistiche? De Gasperi: Mistiche soprattutto. La prova è che la carta geografica dell’influenza comunista non segue del tutto quella della miseria. Non sono gli operai peggio pagati che votano comunista, spesso il contrario. Guardi. Durante questa campagna ho voluto anzitutto lottare contro il comunismo usando argomenti economici: innalzamento livello di vita, migliori salari, ecc. Bene, non porta risultati… In fondo la politica è molto più vicina alla poesia che all’economia. JJSS: La legge elettorale, con gli apparentamenti, analoga a quella che ci sarà in Francia la prossima domenica, è uno strumento efficace? De Gasperi: Certo, vede, noi abbiamo avuto una grande vittoria nel riguadagnare la maggior parte dei comuni comunisti. Ma gli apparentamenti, sono anche molto pericolosi. Lo dica per bene in Francia: l’apparentamento addormenta la gente. Fa perdere carattere drammatico alla lotta. Toglie brillantezza ai partiti, altera le convinzioni, uccide l’entusiasmo. Guardi me, sono obbligato a dire o lasciar dire: votate per un socialista o un massone. Evidentemente, si dice che c’è uno scambio, che questi voti si recuperano altrove. Tuttavia, questo toglie un po’ il carattere più profondo ai partiti. Allora, serve molto più vigore e energia nella campagna elettorale. Serve lottare contro l’apatia che l’apparentamento dissemina, lanciare grandi idee, rimetterle in rilievo. Ridare dramma e passione. Evidentemente, bisogna dire: «La patria sopra tutto». È ciò che giustifica l’apparentamento contro i comunisti. Ma allora si ricade sul nazionalismo ed è pericoloso. È ciò che spiega perché i [neofascisti] hanno ricominciato a avere un ruolo. Tutti, alla fine, si servono del nazionalismo. Ritorna molto velocemente. È per questo che bisogna fare l’Unione europea o l’Unione atlantica, serve dare un’altra mistica. E poi, serve farlo molto rapidamente; dopo, sarà troppo tardi. Prenda Adenauer. Lo vedrò qui domani. Cosa gli dirò? Se non si fa l’Europa, se non si distruggono i nazionalismi, questa gente è perduta. Bisogna aiutarla. JJSS: Signor presidente, lei dice che i sacrifici imposti dal riarmo sono una delle ragioni essenziali dell’influenza comunista. Ora, sembra che se la Russia ancora non ha dichiarato guerra sia solo per paura della potenza atomica americana. Allora, in queste condizioni, perché l’Europa deve riarmare? […] De Gasperi: Non è la bomba atomica che ha impedito alla Russia di fare la guerra. Non credo, i russi non hanno fatto la guerra perché non l’hanno voluta fare. Ma può succedere che un giorno lo vorranno, quando si considereranno minacciati direttamente, e non sarà la bomba atomica a fermarli. E poi, c’è soprattutto questo. Guardi, vedo la Russia a un tempo come un impero e come la sede di una fede religiosa. Come impero, essa può ritenere che sia un errore fare la guerra, perché questo costerebbe molto più caro dei vantaggi che potrebbe apportare. Ma come religione, può essere condotta fatalmente a lanciarsi in una guerra, perché una religione non può fissare limiti. Un impero può calcolare, una religione si deve diffondere. Infine, un’altra ragione perché l’Europa riarmi. È per aiutare Stalin . Stalin ha i suoi fanatici, i suoi clericali (se posso dire così) al suo fianco. Lui è un calmo. Ci sono due fazioni. L’argomento che i calmi hanno contro i fanatici al Cremlino è che l’Europa sarebbe un boccone troppo difficile da inghiottire. Quindi, bisogna che noi siamo almeno abbastanza armati perché questo argomento abbia un peso. Il nostro riarmo può essere ciò che farà pendere la bilancia in favore dei calmi, come Stalin, contro i fanatici all’interno del Cremlino. JJSS: Crede che in un paese dove la grande maggioranza della classe operaia è sotto influenza comunista, sia possibile una difesa nazionale in caso di aggressione sovietica? De Gasperi: Sì, le do due ragioni. La prima è che gli operai comunisti sono soprattutto nelle industrie metallurgiche e meccaniche. Ora, in caso di mobilitazione, queste persone sono per la maggior parte richieste specialmente sul posto di lavoro come tecnici e non sono chiamate alle armi. Quindi non rappresentano un rischio per l’esercito. La seconda è che anche nell’esercito, s’intende, ci sono dei comunisti, ma cessano di essere pericolosi una volta in uniforme. A partire dal momento in cui arrivano nell’esercito, sfuggono alla sorveglianza costante dei loro capo-cellula e, poiché la loro convinzione è molto superficiale, dimenticano rapidamente che sono comunisti. Guardi, spesso assisto a delle ispezioni, in una città o in un’altra. Domando ai generali «Allora, i comunisti?». Mi dicono: «No, no, va bene». Poi, abbiamo truppe eccellenti, al di sopra di ogni sospetto, come i carabinieri o gli alpini. Questi sono un nucleo inattaccabile. JJSS: Signor presidente, dato che l’interesse dei russi è di impegnarci inmultiple guerre limitate (come la Corea, l’Indocina, ecc.), per imporci sacrifici crescenti senza che questo costi nulla all’URSS, non dovremmo rifiutarci di giocarea questo gioco e utilizzare il nostro solo atout attuale, che è la bomba atomica? De Gasperi: Mai. In nessun caso deve venire da noi il gesto che trasformerebbe delle guerre locali in una guerra generale. È meglio continuare così. JJSS: Perché l’Italia non ha inviato truppe in Corea? De Gasperi: Che domanda! Perché non siamo ammessi all’ONU. Lei mi vede andare a domandare al popolo italiano di accettare tutti gli inconvenienti dell’ONU senza averne alcun vantaggio? […] JJSS: C’è un problema che ha cominciato a porsi. Il Patto atlantico è stato richiesto, in origine, dall’Europa per assicurarsi che in caso fosse attaccata, l’America sarebbe scattata automaticamente. Ma ora c’è un altro aspetto. È molto possibile che un giorno l’America sia attaccata direttamente da una sorta di Pearl-Harbour atomica, ma che l’Europa al contrario sia salvaguardata se non interviene. Qual sarebbe allora, secondo lei, il dovere di un uomo di Stato europeo: cercare di risparmiare la guerra al proprio paese o entrare in guerra al fianco dell’America? Il presidente mi guarda stupito, toglie gli occhiali, si passa la mano sulla fronte e alza qualche istante gli occhi verso il soffitto. De Gasperi: Crede che sia possibile? Non ci ho mai pensato. Anche Togliatti non ne ha mai parlato. Lei vede un’America spazzata via in una notte, i grattacieli demoliti e le fabbriche ferme. Lei è un romantico. JJSS: No. È semplicemente possibile che la guerra non cominci con un attacco terrestre all’Europa, ma con una gigantesca Pearl-Harbour. De Gasperi: Ma i russi non hanno così tante bombe atomiche, no? JJSS: Forse non ancora. Ma presto. Che farebbe in questo caso? De Gasperi: Credo che sia molto chiaro. Il patto atlantico delimita un’area di solidarietà. Se l’America viene attaccata, noi dobbiamo fare la guerra. Oppure la convenzione non ha più senso. D’altro canto, se l’America fosse battuta, noi saremmo perduti, tanto più [è necessario] difendersi il prima possibile in battaglia. Noti che questo vale per i limiti del patto Atlantico. Non è la stessa cosa per la Corea, la Turchia, il Medio Oriente, la Jugoslavia, ecc. Solo, all’interno del patto Atlantico. Ma, veramente, la trovo un po’ troppo cartesiano. Il presidente guarda i suoi occhiali. I colori diventano blu scuro e bruno sui muri di Roma. Il conte Sforza l’attende in anticamera. Mi dice: «Sta a me farle delle domande. È vero che la Francia è neutralista?» JJSS: Lei cosa crede? De Gasperi: Non credo niente. Ma quello che so, lo so attraverso i vostri ministri o il vostro presidente del consiglio. Ma come stanno veramente le cose? […] 