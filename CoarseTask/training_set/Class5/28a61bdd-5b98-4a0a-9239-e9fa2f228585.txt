Il presidente Truman e il presidente del Consiglio De Gasperi si sono incontrati alla Casa Bianca martedì 25 settembre. L’incontro è stato dedicato ad uno scambio di vedute sull’attuale situazione internazionale e sulle questioni di mutuo interesse per l’Italia e gli Stati Uniti. Il presidente e l’on. De Gasperi hanno concordato sull’importanza di continuare gli sforzi comuni dei Paesi liberi, uniti nell’organizzazione del trattato nord-atlantico per la conservazione della pace mondiale. Entrambi hanno riaffermato la convinzione dei rispettivi Governi che le nazioni libere debbono essere forti per garantire il mondo dall’aggressione. Il presidente del Consiglio De Gasperi ha riaffermato che il popolo italiano è deciso pienamente a continuare nei suoi sforzi per la causa comune. Egli ha illustrato la particolare necessità dell’Italia di rafforzare la propria posizione economica come parte del suo generale sforzo difensivo. Il presidente Truman ha assicurato il presidente del Consiglio che gli Stati Uniti come in passato, continueranno ad assistere l’Italia e gli altri alleati per consentire loro di raggiungere la stabilità economica e sociale ed aumentare le loro capacità difensive. Egli ha convenuto col signor De Gasperi che la difesa dell’Europa è vitale per la conservazione del mondo libero. Il signor De Gasperi ha fatto riferimento alle contraddizioni fra lo spirito del trattato di pace italiano e l’attuale posizione dell’Italia, quale membro di parità di condizioni della comunità delle Nazioni libere. Egli ha informato il presidente del legittimo desiderio del popolo italiano che tali contraddizioni siano eliminate. Il presidente del Consiglio ha anche espresso la sua soddisfazione per la possibilità ottenuta di avere in merito uno scambio di idee col segretario di Stato (Dean Acheson) come pure con i ministri degli Esteri inglese e francese. Il presidente ha assicurato l’on. De Gasperi che il governo degli Stati Uniti è deciso che la situazione che egli ha illustrato sia corretta in uno spirito di eguaglianza e di amicizia. Egli ha espresso la fiducia che la considerazione ora data a tale questione sfoci in una soluzione soddisfacente Il presidente del Consiglio ha sottolineato, e il presidente ha riconosciuto, l’importanza che per il popolo italiano ha la questione di Trieste in relazione alla quale la politica dei due Governi è ben nota. La questione è stata presa in piena considerazione. Il signor De Gasperi ha sottolineato al presidente la serietà del problema relativo all’eccesso di popolazione in Italia, e gli ha esposto gli sforzi compiuti dal Governo italiano per risolvere sul pano internazionale i problemi connessi a tale situazione. Il presidente ha assicurato il presidente del Consiglio che gli Stati Uniti si rendono pienamente conto dell’urgenza di raggiungere accordi internazionali che contribuiscano ad alleviare i disagi esistenti nei paesi sovrappopolati come l’Italia e a favorire lo sviluppo di altre zone. Il presidente americano e il presidente del Consiglio italiano hanno espresso la reciproca soddisfazione per questa presa di contatto, che ha consentito di riaffermare l’amicizia e l’identità di vedute delle due Nazioni. Essi hanno sottolineato la determinazione dei rispettivi Governi a lavorare per la pace basata sui principi della Carta delle Nazioni Unite . 