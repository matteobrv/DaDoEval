Questa Presidenza ha preso atto delle istruzioni impartite al ministro d’Italia a Vienna con telegramma segreto del 1° andante del quale si unisce copia per il Ministero dell’interno per opportuna conoscenza. Prima di esprimere il punto di vista di questa Presidenza sul comportamento da tenere dalle autorità interessate in merito alle domande di riopzione formulate dagli emigrati dopo il 2 novembre u.s., si stima opportuno fare alcune osservazioni in merito alle singolari considerazioni esposte dal ministro d’Austria a Roma e contenute nell’appunto trasmesso con telespresso del 1° andante n. 018771. La nota ripete la vecchia leggenda (vedasi opuscoletto «Opzioni» che si allega) cara al Governo di Vienna, ed alla quale ancora oggi molti credono, che nazismo e fascismo obbligarono gran parte degli alto-atesini ad optare. La verità è: – che nazismo e fascismo concordarono che gli alto-atesini potessero optare, cioè scegliere, fra il restare e l’emigrare; – che il nazismo esercitò, mediante una propaganda fanatica, pressioni perché la più gran parte degli alto-atesini optasse; – che il fascismo molto spesso subì, quasi giocato, la propaganda e le pressioni naziste intese a far emigrare la più gran parte degli alto-atesini, mentre le autorità italiane del tempo avevano convenuto – ma non ebbero la forza di imporsi – che le opzioni fossero libere. Così stando le cose, inesattamente la nota afferma che gli accordi De Gasperi-Gruber intesero riparare un’ingiustizia commessa insieme «dai Governi nazista della Germania e fascista dell’Italia, ingiustizia che consisteva nell’obbligare una gran parte della popolazione alto-atesina a lasciare il suo domicilio». Gli accordi De Gasperi-Gruber presero in considerazione uno stato di fatto che risultava dall’azione combinata – ma ben diversa e anzi discordante – del nazismo e del fascismo circa le cosidette opzioni: e, per ragioni di umanità e giustizia, concordarono la revisione di quanto era avvenuto al riguardo, stabilendo che il Governo italiano – unico competente a riammettere alla cittadinanza italiana coloro che l’avevano rifiutata – rivedesse «con spirito di equità e larghezza» la questione delle opzioni. Al proprio impegno il Governo italiano si attenne: nelle conversazioni italo-austriache del 22 novembre 1947 fu appunto riconosciuto che il decreto da esso predisposto costituiva «una soddisfacente ed equa soluzione del problema» . Naturalmente, dovendo essere equa, la soluzione, che il decreto – approvato il 22 novembre 1947 dalle due parti – consacrava, era imperniata sulla libertà di decisione lasciata ai possibili rioptanti circa la loro sorte: libertà che, per essere tale, doveva, com’è intuitivo, essere reale ed effettiva. Le conversazioni 22 novembre presupposero sempre che le riopzioni e le operazioni connesse si sarebbero svolte in clima di assoluta serenità, e che il contegno dei due Governi sarebbe necessariamente stato di perfetta obiettività ed equanimità. Al che il Governo italiano si è rigorosamente attenuto: nulla esso ha fatto, neanche di perfettamente legale e lecito, atto comunque a spaventare i possibili rioptanti che rientreranno in Italia. Invece il Governo austriaco con la delibera 2 novembre 1948 ha gravissimamente influito, a parere del Governo italiano, sulla libertà di decisione dei possibili rioptanti, duramente menomandola. Non è esatto che la delibera austriaca 29 agosto 1945 disponesse una disciplina provvisoria «pel periodo durante il quale la questione della nazionalità degli optanti restava sospesa», come dice la nota. Il 29 agosto 1945 non potevano prevedersi gli accordi 5 settembre 1946 De Gasperi-Gruber che avrebbero riaperta la questione della nazionalità degli optanti. Il 29 agosto 1945 gli optanti emigrati in Austria erano – a seguito della legge austriaca 10 luglio 1945 sulla cittadinanza dei cittadini germanici (per tali li riconosce il decreto del febbraio 1948 che fu approvato dalle due parti nelle conversazioni del 22 novembre 1947) – residenti in Austria, ai quali il Governo austriaco riconobbe equo concedere l’equiparazione ai cittadini austriaci non certo in previsione di riopzioni allora di là da venire e fuori del prevedibile, ma unicamente perché prima del 10 luglio 1945 già essi risiedevano in Austria e godevano di quella che allora era la cittadinanza del paese; e perché, oltre tutto, l’avevano acquistata proprio per stabilirsi nelle regioni austriache e non in quelle germaniche, come in fatto era incontestabile. Furono queste ragioni che fecero considerare all’Austria iniquo il parificare gli optanti emigrati dall’Alto Adige ai tedeschi entrati in Austria dopo l’Anschluss ed anche ai profughi di lingua germanica che dopo la liberazione affluivano in Austria dalla Jugoslavia, dall’Ungheria e dalla Cecoslovacchia. Queste ragioni tuttora permangono e permarranno come è evidente, sicché sarà ingiusto togliere quella equiparazione a coloro che – dopo gli accordi sulle riopzioni e nell’esercizio della libertà di decisione che quegli accordi loro assicurarono – vorranno restare in Austria. Particolarmente ingiusto e vessatorio è stato poi il preannunziare, addirittura mentre era in corso il termine per le riopzioni, che tale equiparazione sarebbe stata tolta a coloro che non rioptavano, come ha fatto il Governo austriaco con il deliberato 2 novembre 1948. In tale deliberato – mentre non può scorgersi alcuna finalità diretta ed attuale che ne giustificasse la emanazione proprio al momento in cui esso veniva adottato – è invece palese la finalità indiretta e ingiusta di influire sugli optanti spaventandoli con la prospettiva di perdere col 4 febbraio 1949 l’equiparazione qualora non avessero rioptato e di conservarla invece indefinitamente qualora avessero rioptato, inducendoli così a rioptare; chiudendo cioè loro una delle strade, (riopzione o non riopzione), che secondo gli accordi essi erano liberi di scegliere; alterando quindi il meccanismo degli accordi, che rimettevano alla libera autodecisione degli interessati lo scegliere circa la loro sorte. Inesattamente poi la nota afferma che il Governo italiano vede il problema delle opzioni come problema di scelta tra la nazionalità italiana e quella austriaca. Mai il Governo italiano si è sognato di vederlo così. Il problema è unicamente di scelta – libera, ché altrimenti non sarebbe più scelta – spettante agli interessati fra il riacquistare la cittadinanza italiana e il conservare il loro status attuale, che è quello della cittadinanza germanica e della equiparazione agli austriaci risultante dalla delibera 29 agosto 1945: equiparazione che le considerazioni di equità prima illustrate non sembra possano mai permettere all’Austria di revocare, ma che sembra debbano, se mai, dar luogo in seguito, a favore dei non rioptanti, alla concessione di una vera e propria cittadinanza austriaca, in considerazione della specialissima posizione in cui si trovavano al 10 luglio 1945 gli optanti emigrati in Austria, a differenza di coloro che in Austria emigrarono dalla Germania dopo l’Anschluss o da altri paesi dopo la liberazione. Il Governo italiano respinge infine il rimprovero di non aver finora emanate disposizioni amministrative circa la reintegrazione dei rioptanti. È stato appunto anche per non influire in alcun modo sulla libertà di scelta dei possibili rioptanti che il Governo italiano si è astenuto, mentre era aperto il termine per le riopzioni, dall’emanare disposizioni per le quali non vi era attuale ragione (sicché il loro valore sarebbe stato meramente propagandistico), e che solo in futuro sarebbero praticamente occorse. Va inoltre tenuto presente che ogni provvedimento italiano in tali sensi è sempre subordinato – oltre tutto – al regolamento da parte del Governo di Vienna delle questioni economico-patrimoniali relative agli optanti. Sembra a questa Presidenza che le considerazioni sopra esposte debbano essere fatte presenti al Governo di Vienna al quale si dovrà sempre sottolineare in modo preciso che, avendo il decreto del 2 novembre alterato profondamente lo spirito degli accordi, il Governo italiano non solo non può tener conto a proposito dell’art. 11 di quanto convenuto nel verbale del 22 novembre 1947 ma si riserva altresì di adottare tutti quei provvedimenti occorrenti per annullare o quanto meno neutralizzare l’effetto delle indebite pressioni austriache che, comunque, contrastano con quella linea di obiettiva imparzialità che si aveva ragione di attendersi dal Governo di Vienna. Si resta in attesa di conoscere il risultato dei passi in tal senso svolti e con l’occasione si prega di confermare le istruzioni già impartite che tutte le domande di riopzione presentate dopo il 2 novembre siano trattenute in attesa di istruzioni presso le nostre rappresentanze in Austria; le quali dovranno frattanto procedere a tutti quegli accertamenti diretti a convalidare la presunzione che dette domande sono viziate di consenso. Vedrà infine codesto Ministero se, nell’eventualità di risonanza internazionale della divergenza di vedute sull’argomento fra il nostro Governo e quello austriaco, tenuto anche conto della presenza del ministro Gruber a Londra, non sia il caso di informare il nostro ambasciatore perché possa validamente sostenere la nostra tesi. 