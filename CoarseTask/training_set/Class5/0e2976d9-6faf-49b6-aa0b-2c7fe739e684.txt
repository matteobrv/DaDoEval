Caro Sforza. In un momento di quiete, ritorno sul discorso avviato nell’ultimo Consiglio. Veramente, se il Consiglio europeo non prende questa volta una sua fisionomia, è la sua morte civile. Converrebbe trovare una formula, che mettendo fuori dubbio la nostra lealtà atlantica, potesse esprimere una concezione nuova europea. Ottima è l’occasione della comparsa di Bonn. Presento le difficoltà, ma tu hai tutte le premesse per superarle: americanismo convinto, apostolato di europeismo, democratismo incontestabile e autorità personale. Non bisogna nascondersi che tra i nordamericani i fanciulloni sono molti e che anche le democrazie politiche hanno i loro punti deboli. La vecchia Europa è più equilibrata e più esperta. Mentre si riafferma la volontà europea di opporsi compatti al pericolo esterno attuando un sistema difensivo solidale, non è giusto che l’Europa, prima vittima predestinata, dica una parola di fermissima volontà di pace? E questa parola potrà essere lanciata, senza suscitare sospetti, da un Italia che per amore di pace subisce un Trattato e la minaccia della zona B. Sono certo che se le circostanze e gli assaggi te lo permetteranno, farai la sortita, e ne avrai plauso e scarico di coscienza. Ti scrivo questa mia temendo che non ci possiamo incontrare prima della tua partenza. T’accompagno con affettuosi auguri 