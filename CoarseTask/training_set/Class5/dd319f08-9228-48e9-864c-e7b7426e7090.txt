Per l’onorevole Lombardo. Mi riferisco al Suo telegramma n. 80. Come è stato esplicitamente comunicato al TCC , lo sforzo italiano di difesa per il 1952-1953, indicato in 613 miliardi di lire, contiene per un 15% circa, un «consumo di risorse economiche» a valere sugli stanziamenti straordinari per il seguente esercizio. Se il Parlamento, in altre parole, approva tali stanziamenti, il ministro della Difesa può già impegnare nell’esercizio 1952-1953 parte dei fondi straordinari dell’esercizio 1953-1954 ed ottenere così, mediante mobilitazione di crediti, produzioni straordinarie, destinate al «build up» nel 1952-1953. Non sarebbe possibile per noi, in tali condizioni, accettare un minimo di contribuzione alla CED che si basasse sulla cifra di 613 miliardi da noi avanzate in sede NATO. Aggiungo che detta cifra non diverrà comunque definitiva che dopo le prossime discussioni TCC a Lisbona, relative anche alle condizioni economiche indicate da noi come basilari per la realizzazione del nostro sforzo. Infine, come rilevato nella nostra risposta al TCC, la quota di onere finanziario per la difesa rappresentata dai 613 miliardi supera quanto l’Italia dovrebbe contribuire su una base di equa ripartizione. Se si dovesse accettare il concetto di «minimo», che continua ad apparirci poco opportuno ed anzi controproducente ai fini della CED, tuttavia questo non potrebbe oltrepassare per noi il totale delle spese ordinarie di bilancio per la difesa . 