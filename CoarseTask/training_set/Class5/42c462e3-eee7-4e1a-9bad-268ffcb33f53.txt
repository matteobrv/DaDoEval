Come ognuno ha potuto rilevare dal mio discorso al Consiglio nazionale della Democrazia cristiana io non ho proposto e nemmeno parlato di un «fronte anticomunista». L’espressione venne usata dall’on. Gonella nella sua relazione retrospettiva , ma a quanto risulta dal contesto, non in senso organizzativo. È vero invece che io, in un discorso rivolto all’avvenire, ho affermato che la Democrazia cristiana per suo programma e per suo spirito sarebbe disposta alle più ardite riforme sociali e soprattutto a collaborare dentro e fuori il governo con i rappresentanti dei Sindacati, quando tali Sindacati fossero in grado di dimostrare la loro indipendenza nei confronti del comunismo accentratore e quindi a fornirci delle garanzie organiche e personali che il sistema democratico sarebbe al sicuro contro colpi di mano e insidie dittatoriali. Aggiungo che non ho parlato di elezioni, ma esprimendo l’augurio di lunga vitalità al ministero Pella, le ho supposte evidentemente non attuali e molto lontane. È più ridicolo che perfido l’insinuare che io abbia fatto richiedere nuove elezioni da Adenauer, il quale, se ricordo bene, vi ha accennato in una intervista domandando però scusa di parlare di un affare interno dell’Italia e con riferimento alle sorti dell’Unione europea. Infine nella mia esposizione si sarà notato che io ho ben distinto fra situazione parlamentare e quindi governativa e situazione del paese, sulla quale ho invitato i democratici cristiani a concentrare la loro attenzione, affinché irrobustiscano l’organizzazione del partito opponendo attivismo, spirito di sacrificio e disciplina alla tenace e crescente pressione comunista, e ciò nell’interesse della democrazia e del regime libero. 