Il vostro riconoscimento del mirabile esempio dato dal popolo italiano nelle recenti elezioni è per me motivo di vivo compiacimento. La battaglia combattuta per princìpi di libertà, di democrazia e di ordine è stata coronata da una significativa vittoria che mentre è sicura garanzia per l’avvenire del popolo italiano fa bene sperare per il nuovo assetto dell’Europa e per la salvaguardia della pace. La giovane Repubblica italiana è fiera di avere dato un così notevole contributo alla causa comune dei popoli liberi e si impegna con tutta la sua energia a cooperare per il superamento delle frontiere e per l’avvento della giustizia sociale. Su tale cammino la nazione italiana è certa d’incontrare la fraterna collaborazione del popolo francese. Le vostre espressioni amichevoli mi sono particolarmente care perché illuminate dagli stessi ideali e dagli stessi propositi di cristiano rinnovamento sociale. 