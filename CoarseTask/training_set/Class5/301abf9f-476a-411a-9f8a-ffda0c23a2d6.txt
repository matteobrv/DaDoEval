Sono lieto di rendere omaggio alla vostra iniziativa e mi auguro che da osservatori possiate presto divenire membri attivi delle Nazioni Unite. Ciò che l’Italia chiede è di collaborare alla preservazione della pace e di rappresentare nella organizzazione gli interessi del Paese. Credo che i giornalisti presenti dovranno ammettere che la presentazione del caso italiano è stata fatta all’opinione pubblica americana nel modo più favorevole e solenne. Lo dimostrano le dichiarazioni di Acheson e dello stesso presidente Truman. Mai l’Italia ha occupato un tale rango fra le nazioni democratiche. Credo che questa volta siamo riusciti a creare una concentrazione di luce, di pensiero e di interessamento sull’Italia. Il presidente Truman non ha solamente riconosciuto le necessità materiali dell’Italia ma anche quelle morali e cioè la sua partecipazione alla ricostruzione e al rinnovamento del mondo. Due impegni di vasta portata sono stati assunti: il primo si riferisce ad un programma internazionale ed efficace per la distribuzione della mano d’opera, il secondo alle commesse per sfruttare al massimo le energie industriali. Abbiamo chiesto solamente lavoro per le nostre fabbriche, per lavorare cioè per la pace, per far lavorare i nostri operai e i nostri contadini. Quanto al problema formale della revisione del Trattato di Pace, a parte le difficoltà per la procedura che dovrà essere seguita, essa è stata riconosciuta come una necessità dai tre Grandi e, soprattutto dagli Stati Uniti, con grande solennità. Il presidente Truman ha fatto nel suo discorso due dichiarazioni particolarmente impegnative. Esse si riferiscono ad un impegno di vasta portata di voler collaborare in un programma internazionale efficace per risolvere il problema della mano d’opera. Gli Stati Uniti hanno sperimentato quello che è il valore dell’emigrazione italiana: spetta a noi impostare un programma di collaborazione con gli Stati Uniti per ottenere dei risultati concreti. Una prima occasione ci sarà offerta dal Congresso di Napoli. Gli Stati Uniti si sono inoltre impegnati a fornirci delle commesse. Il Governo americano provvederà a fare dei passi per sfruttare il più possibile le attività industriali italiane mediante ordinazioni e commesse. Questi due impegni programmatici vanno messi in rilievo come risultati notevoli. I tre Grandi hanno affermato in una solenne dichiarazione che noi abbiamo diritto alla revisione del Trattato di Pace e all’ammissione all’ONU . Il problema consiste oggi nella questione procedurale. Per l’ammissione alle Nazioni Unite si tratta di trovare una procedura per superare il punto morto determinato dal veto sovietico nel Consiglio di Sicurezza e soprattutto di ottenere dai tre Grandi la chiara espressione di una volontà politica di realizzare la promessa contenuta nel nostro Trattato di Pace e di appoggiare la nostra domanda di ammissione alle Nazioni Unite. Quello che noi chiediamo è di collaborare per la protezione della pace e della sicurezza nel mondo. Nemmeno la Russia ha negato il nostro diritto di essere ammessi; essa dovrebbe cogliere questa occasione per contribuire, anche con il suo voto, a rimediare al passato. È un voto che noi esprimiamo con larghezza di speranze. Vorrei rassicurare la stampa che nelle riunioni parallele che si sono svolte con il segretario di Stato, alcuni problemi sono stati impostati, altri condotti a maturità e altri risolti. I colloqui e le riunioni si sono svolti sulla base di una documentazione bilateralmente aggiornata con la collaborazione di tecnici. Tutto questo lavoro sfugge naturalmente al grande pubblico, ma mi affido alla stampa in modo che il popolo italiano abbia la sensazione di essere qui rappresentato in tutte le sue aspirazioni, in tutti i suoi interessi. La prossima Conferenza della Nato , che è stata rinviata di qualche settimana a causa delle elezioni britanniche, ci fornirà l’occasione di includere alcuni dettagli esecutivi rimasti ancora aperti. Abbiamo lavorato molto. È questo un grande promettente inizio di un periodo di collaborazione che è dedicato alla pace costruttiva. Il nostro sforzo generale per la difesa non è che un contributo alla pace e alla sicurezza nazionale. 