Dica agli amici di Torino che sento l’orgoglio di aver contribuito sia pure in piccola parte a questo loro mirabile successo, opera della loro fede nei nostri ideali, del loro coraggio in confronto degli avversari, della loro lealtà verso i loro alleati. Tutti hanno sentito quale linguaggio io tenni, linguaggio che fu il nostro e di noi tutti, durante la campagna nessun esclusivismo, nessuna tendenza monopolizzatrice, ma porta aperta verso tutti i democratici. Onde anche oggi le mie felicitazioni si rivolgono a tutti i torinesi, che hanno ottenuto la vittoria in nome della libertà e del progresso sociale. Ma ora che la meta è raggiunta con lo strumento di una legge che favorisce l’autonomia dei partiti, pur rendendo loro possibile uno sforzo comune, sia lecito rilevare che il nucleo centrale e necessario dello schieramento democratico è, e rimane, la Democrazia cristiana. Essa potrà venire accresciuta o diminuita per afflusso o deflusso di aderenti occasionali, ma nella sua parte nucleare eventuali erosioni periferiche la potrebbero bensì intaccare, ma mai sostituire con una forza altrettanto coesiva e propulsiva. La sua funzione storica è quella di un centro di resistenza e ad un tempo di dinamica sociale, centro che si fonda sui valori spirituali e morali che appartengono alla coscienza del popolo italiano e al patrimonio della sua tradizione. Per questo la Democrazia cristiana è un partito essenzialmente nazionale ed è logico che la sua rinnovata affermazione si compia a Torino, culla gloriosa del Risorgimento e delle speranze d’Italia. Oggi che risplende il sole della vittoria, vi ripeto, come l’altra sera quando cadeva la pioggia: avanti, Torino! 