Egregio comandante, la lettera aperta a me diretta che ella ha pubblicato sul suo giornale domenica scorsa non può rimanere senza risposta. Tacendo, non sarei un buon cristiano; e, anche se i suoi argomenti hanno l’incontestabile merito d’essere sempre gli stessi, io cedo alle pressioni dei miei amici i quali mi fanno rilevare che, in compenso, le conclusioni politiche cui ella perviene variano di volta in volta. Ho il dovere di portare un po’ di luce, e mi accingo a fare quel poco che posso. Inoltre, un buon uomo deve cercare di non apparire superbo, e visto che da anni ella si sforza di discutere pubblicamente con me, e mi fa l’onore, di cui le sono grato, di rivolgersi spesso a me direttamente perché io sancisca con una replica diretta la sua autorità di uomo politico che vede anche al di là del paese ove esercita i suoi traffici, non esito a scriverle. Come ella può benissimo vedere, egregio signor Lauro, le mie disposizioni d’animo nei suoi confronti sono tutt’altro che ostili. Avendo, anzi, ben compreso, per un certo intuito di montanaro, il suo vero carattere, so che la mia risposta le farà piacere in quanto firmata da me, e basta. Non comincia forse ella il suo articolo assumendo che fino a sette mesi or sono tra lei e me ci sono stati dei colloqui in pubblico e che noi due siamo stati antagonisti? Ella mi fa costantemente l’onore di innalzarmi alla sua altezza e al livello del suo prestigio. Come non tener conto di tutto questo? Stia, dunque, tranquillo, esaudisco comunque il suo desiderio, anche se è manifesto che non tutti i suoi amici condividono le sue opinioni. Avrei voluto, per amore di chiarezza, riassumere brevemente le sue argomentazioni e trattarle una ad una. Ho tentato di farlo. Poi vi ho rinunciato perché è evidente che il suo articolo domenicale si riduce ad un appello perché io mi faccia, sostenuto dal mio partito, promotore della sua partecipazione al governo. Per lei, che è buon uomo d’affari, io vengo subito al sodo: si può avere e non avere qualcosa in contrario ad una poltrona ministeriale a lei affidata. Ma bisogna tener conto di due cose: la prima è che ella, essendo ineleggibile, sta per decadere dal mandato senatoriale, ed ella capirà che non si può elevare al rango di ministro un uomo che, pur riconoscendo, come è da presumersi in un esponente politico, la legge elettorale, ha preferito violarla e finisce con l’essere espulso dal parlamento; la seconda cosa è che ella non ha manifestato fino ad ora specifiche e particolari competenze, né ha dato prova di chiare visioni politiche al di fuori di quella, che alcuni giudicano limitata, di aspirare ad una poltrona ministeriale. L’Italia, caro comandante, è molto indietro e non ha raggiunto ancora quello stadio di evoluzione nel quale i ministri vengono fatti tali solo perché vogliono essere ministri. Con questo non intendo dire che l’Italia abbia sempre avuto dei grandi ministri, ma posso assicurarla che in nessun paese del mondo si potrebbe mai pensare di far ministro un uomo che in qualità di sindaco ha mostrato tanta spregiudicatezza da battere di molte lunghezze il primato, nella storia amministrativa italiana, delle deliberazioni comunali bocciate dagli organi superiori per illegalità o per difetto di forma. Né ella è uomo che si contenterebbe, come avevano ironicamente suggerito alcuni suoi avversari del suo stesso partito, di un sottosegretariato alle poste. Per ora sarebbe difficile, a prescindere da ogni altra difficoltà, contentarla; ella vorrà certamente rendersene conto. Con ciò, naturalmente, non deve disperare. So che ogni mattina ella fa ginnastica sulla terrazza di casa sua e si cosparge la pelle di olio di oliva per mantenerla fresca. Credo che questo sia il metodo migliore per ritrovare la giovinezza. Perciò posso dire a lei ciò che solitamente dico ai giovani che hanno ambizioni precoci: non disperi, con gli anni sarà più maturo, meno inesperto, e qualcosa, le circostanze aiutando e l’evoluzione politica consentendo, ci sarà anche per lei. Questo per la sostanza. L’uomo d’affari che, lodevolmente, prevale sempre in lei, può trovare quanto ho detto spiacevole, ma dovrà riconoscerlo esauriente. Per il patriota, che ogni tanto, invece, e specie la domenica, affiora in lei, e che si preoccupa, secondo quanto scrive, della sorte dell’Italia e sostiene che bisogna cambiare strada «per ricercare decisamente quella della concordia e dell’azione comune per fronteggiare il pericolo che avanza» , esporrò la mia modesta opinione, pur sapendo che l’argomento susciterà in lei meno interesse. Mi consenta di tornare un poco indietro. Ero un presidente del Consiglio alle prime armi quando mi venne fatto il suo nome: si trattava, se non sbaglio, di certi miliardi che il fisco reclamava ma che anche sembrava impotente ad ottenere. La disperata lotta che per anni il fisco ha sostenuto contro di lei sembrava indicativa di scarso senso civico e di scarsissimo patriottismo da parte sua. Non ricordo poi come siano andate le cose. Il fatto è che, in Piazza Plebiscito, a Napoli, dovendo occuparmi, tra l’altro, anche di lei e del suo partito (eravamo, come ricorderà, alla vigilia delle elezioni politiche) e sapendo che da Napoli era partita in nome del suo patriottismo e per la sua ispirazione e alimentata dal suo denaro la meno onorevole e più arbitrale campagna moralistica contro il governo e contro di me, non potei ricordare altri meriti o altre caratteristiche di lei e della sua azione che quella di costituire la prova che in Italia bisogna provvedere a far pagare le tasse a coloro che non vogliono pagarle. Quando io, perciò, dissi che bisognava farle pagare le tasse, ella se ne ebbe a male e trovò le mie parole poco spiritose e ne trasse spunto per sostenere che io sono un nemico giurato del re. Tra i miei amici e lei si continuò a discutere nelle piazze e sulle colonne dei giornali: noi ricordavamo che contro il pericolo comunista bisognava essere uniti e organizzati in una politica di centro, con un programma di centro; ella e i suoi sostenendo invece che il pericolo comunista non esisteva e che era un fantasma da noi agitato per guadagnare voti allo schieramento di centro e aggiungendo, anzi, queste precise parole: «in ogni caso meglio il comunismo che De Gasperi»; noi ricordando che era, allora, questione di democrazia o meno e non di Monarchia o di Repubblica, ella leggendo le lettere di sovrani e attribuendo ad essi significati e solidarietà che non esistevano; noi affermando che le questioni istituzionali erano al di fuori e persino al di sopra della battaglia che combattevamo, ella identificando la sua persona con la Monarchia e riducendo i monarchici italiani ai votanti del suo partito; noi prospettando programmi di governo e aprendo nuove strade allo sviluppo sociale del paese, ella sforzandosi di umiliare il suo partito ad una consorteria di familiari e creando la dinastia di Lauro. Venne il 7 giugno e si vide chi aveva avuto ragione: i suoi voti erano pochini, i nostri non erano sufficienti per dar vita ad una maggioranza che consentisse una certa tranquillità parlamentare . E si vede anche a chi risaliva la responsabilità dell’accaduto e dell’aumento dei voti dell’estrema sinistra: il suo linguaggio, egregio comandante, cambiò da un giorno all’altro e la sua tattica stupì anche i più spregiudicati osservatori: ella ebbe paura dell’accaduto ed era pronto a votare a favore del governo pur di liberarsi del peso della responsabilità di aver creato una situazione che minacciava di evolversi anche contro i suoi stessi interessi. Tutta l’Italia constatò il fenomeno di un Lauro che non ricorreva più al turpiloquio osceno e calunniatore per il quale s’era acquistato la fama del più autorevole maleducato d’Italia. Si vide un Lauro nuovo, con pretesa di distinzione e di correttezza, un Lauro che si sforzava di adeguare alla dignità parlamentare, anche se indebitamente acquisita, perfino il suo modo di camminare. Vi fu addirittura qualche ottimista che sperò che il nuovo Lauro non si sarebbe più esibito in giri di pista su campi sportivi. Naturalmente, noi non potevamo non apprezzare questi segni di resipiscenza. Quando la buona educazione prevale è sempre bene, anche se, per obiettiva possibilità, non riesce a prevalere interamente. Ma ormai il peggio era accaduto. Era nata una destra che in realtà è la reazione. Quando noi dicevamo al comandante Lauro: badate non facciamo questioni di destra o di sinistra, che sono concetti astratti, ma di programmi che possono essere cose concrete, non c’è ragione che voi vi schieriate contro di noi che abbiamo il solo scopo di difendere la democrazia in Italia, il comandante Lauro trescava col neofascismo, contrabbandava il fascismo, metteva a disposizione dei peggiori superstiti della Repubblica di Salò il suo giornale e il suo denaro, tanto da indurre un giornale napoletano a dire che il solo organo che non aveva fatto propaganda per la Monarchia e per il neofascismo era quello del comandante Lauro. Il risultato fu la situazione che ora preoccupa Lauro e alla quale Lauro vorrebbe rimediare offrendo la sua collaborazione. Ci vuole ben altro: non si mette ordine ricorrendo agli artefici di disordine, non si fanno riparare le macchine dai bambini inesperti che le hanno guastate, non è il dinamitardo che può contribuire al ristabilimento della normalità. E poi, ancora una volta, ella, caro comandante, dimostra di non aver capito il senso delle cose: non è una questione di semplice matematica, come ella dice, ma di costume, di metodo, di sincerità democratica. È una questione, oltre tutto, di uomini al servizio dello Stato (e sono gli uomini che ella condanna) o dello Stato al servizio degli uomini (ed è la soluzione che ella e i suoi familiari e soci della flotta preferiscono). Temo, dunque, che non ci si possa intendere. A parte la sincerità e la buona volontà di cui abbiamo ragione di dubitare, c’è anche il problema della capacità e del senso di responsabilità, che non mi sembran cose tenute in grande onore dalle vostre parti. Diventa allora un atto di vero patriottismo non affidare neppure una briciola del potere agli inesperti, agli affaristi e agli irresponsabili. Io dicevo prima del 7 giugno queste cose, ed ella, egregio comandante, mi chiamava austriaco, traditore, rovina dell’Italia, dittatore e molte altre cose del genere. Si assisteva ad una gara senza precedenti tra lei che rappresentava l’estrema destra e i comunisti a chi si mostrava più bravo a sostenere le stesse tesi e a realizzare gli stessi obiettivi. A costo di dispiacerle devo dire che ella faceva, in confronto ai comunisti, la figura del dilettante, anche se la sua predicazione forsennata non aveva rivali per odio e livore. Ora ella mi chiama salvatore d’Italia e pretende che io salvi l’Italia una seconda volta. Vede, c’è in lei sempre una tendenza all’esagerazione: l’Italia è stata salvata dal regime democratico che io ho potuto impersonare e non da un uomo; contro quel regime, che operava attraverso lo schieramento dei partiti di centro, ella si è scatenato e continua a lottare. Come pretende allora di salvare ancora una volta l’Italia? Non c’è altra via, egregio comandante, che quella di cui parlai a Napoli, incoraggiato, per la verità, da un solo giornale, attraverso un articolo dal titolo Vi domandiamo scusa, che mi restituì la fiducia nelle capacità e nella coscienza della democrazia napoletana. Ella, ad essere sinceri, costituisce almeno un grosso equivoco. Se a me incombesse il compito di salvare l’Italia toccherebbe il dovere di liberare il paese dal suo equivoco. Ella è un uomo molto dinamico e più di azione che di pensiero: ho preferito perciò esser chiaro anche se brutale piuttosto che apparentemente cortese ma involuto. È una prova di amicizia, la mia. Ella sa infatti molto meglio di me che rispondo all’uomo Lauro e non all’esponente del Pnm, giacché la lettera aperta che ella mi ha diretto è stata disapprovata dal suo partito che se ne è occupato in un comunicato ufficiale appositamente emanato . Caro comandante, come si possono seguire i suoi consigli se neppure il suo partito ha un poco di fiducia in lei e non esita a smentirla e a disapprovarla pubblicamente? Possibile che niente le vada bene e ottenga sempre l’effetto opposto di quello che si propone? La politica è una triste e malinconica cosa, beato lei che ormai è giunto praticamente al termine della carriera! Suo Alcide De Gasperi 