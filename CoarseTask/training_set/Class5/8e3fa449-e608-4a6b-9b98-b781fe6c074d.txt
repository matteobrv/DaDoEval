Lo Stato è un’organizzazione politica, così la Comunità europea sarà un corpo politico con competenze specifiche: ma non si tratterà di «ammasso» di Università, di idee religiose e culturali, così come non si tratterà di un ammasso di Nazioni. Noi intendiamo creare un organismo comune, e in questo quadro istituzionale nuovo dovrà farvisi una nuova vita. La regola fondamentale resta sempre questa: la persona umana è al centro del nostro interesse, come è al centro di tutto la libertà; di qui l’antitesi con il mondo in cui domina il collettivismo. Nessuno qui ha toccato (e ciascuno ne sarebbe geloso) i compiti della Nazione. La Nazione resta con il suo bagaglio culturale e storico, ma si tratta ora di realizzare un più vasto quadro in cui la personalità delle singole Nazioni non sia annullata ma possa completarsi e svilupparsi ulteriormente. Il merito delle istituzioni consiste in ciò che le istituzioni stesse fanno e in ciò che impediscono di fare. La Comunità europea realizza la unità, impedisce i conflitti. 