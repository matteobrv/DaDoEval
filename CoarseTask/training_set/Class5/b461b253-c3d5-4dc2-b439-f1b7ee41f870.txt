In merito alle elezioni amministrative ritiene opportuno comunicare che il governo è d’avviso che si debbano senz’altro fare nella primavera. […] Il pericolo è che le elezioni amministrative produrranno uno sfaldamento dei partiti democratici, potenziando il settore di destra. […] Circa la conferenza di Lisbona rileva che alla vigilia c’era pessimismo e preoccupazione, anche per la questione della Saar, della quale ufficialmente non si è parlato, ma che ha formato oggetto di un lungo colloquio tra Schuman e Adenauer, provocato e favorito da Eden. I francesi vogliono che la Germania non produca aerei; ammettono però che possono esserci officine di riparazione. I tedeschi accetteranno questa condizione e pertanto acquisteranno aerei dall’Inghilterra. Per quanto riguarda l’armamento: con 12 divisioni tedesche la Russia non si muove. Tutti sono d’accordo che la Germania non debba avanzare rivendicazioni territoriali. Acheson ha parlato a ragione del successo della Conferenza essendo state superate le grosse questioni esistenti tra Francia e Germania. Importante è stato il riconoscimento del successo della politica economica italiana. Siamo l’unica nazione che ha potuto fare a meno di aumentare i fondi per la Difesa, anche se Pacciardi aveva abilmente richiesto stanziamenti minori di quelli successivamente approvati. L’Italia è l’unica che ha fatto un programma militare e lo ha mantenuto. Sottolinea i buoni rapporti tra i ministeri del Tesoro e della Difesa. Vi è la questione dell’adesione della Grecia e della Turchia ed è ancora aperta la questione dei comandi. Conclude che il Patto atlantico si appalesa sempre più strumento di pace e di progresso sociale. Aggiunge qualche notizia sui programmi sovietici. La sensazione è che le probabilità di pace siano aumentate. Come sede della NATO è stata scelta Parigi. Per quanto riguarda Trieste comunica che dopo aver avuto notizia della intervista di Tito ha protestato. Nei colloqui Bebler-Guidotti la base della trattativa era stata sempre la dichiarazione tripartita con possibili concessioni. La Jugoslavia ha rifiutato e ha chiesto lo sbocco al mare. Si ha notizia di un colloquio Babic-Tito con la conseguente proposta di istituire due Governatori o due Vicegovernatori. Ha parlato con Acheson e con Eden. Entrambi sono stati concordi nel riconoscere che è necessario avere una visione unitaria del problema. Acheson era male impressionato per le dichiarazioni di Tito. Dobbiamo rispondere ancora a Tito? Si potrebbe forse accennare al plebiscito. L’essenziale è di non esimere gli alleati dall’impegno assunto nel marzo del 1948. Rileva infine che la considerazione per l’Italia è aumentata anche perchè hanno fiducia nella nostra azione di difesa dal comunismo. […] Propone la nomina dell’ambasciatore Diana a cancelliere dell’Ordine della Repubblica. 