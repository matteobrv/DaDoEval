Questa fu detta assai impropriamente «battaglia parlamentare», perché tolti alcuni incidenti nei quali l’azione degenerò in brevi intermezzi di calore e di colore, più che del cozzo di opinioni e dell’urto dialettico delle parti si trattò di operazioni di resistenza fondate sulla pazienza e capacità di sopportazione fisica; al più si potrebbe parlare di battaglia fredda e di guerra contro il calendario. Il nemico fu il tempo; vincerlo voleva dire per gli uni perderlo e, per i loro avversari, guadagnarlo. Da principio dominò in entrambe le parti la preoccupazione di non confessare, anzi di dissimulare l’ostruzionismo; poi il giuoco dell’abuso regolamentare divenne troppo serrato e insistente e si finì con l’ammettere e giustificare, poi addirittura col vantare e con l’esaltare il proposito ostruzionista . E si dovette sentir ripetere giorno e notte, con ipocrito accento, che si voleva impedire che la Camera deliberasse appunto perché si voleva garantire il rispetto delle sue deliberazioni. Come fu opaca e noiosa la sequela delle argomentazioni capziose che sotto la vernice di una difesa formalistica del regolamento tentava di soffocarne lo spirito! Qua e là, è vero, specie fra i socialisti della più vecchia generazione, fece capolino ancora qualche sprazzo di romanticismo sentito, ma i giacobini, i montagnardi della vecchia maniera scomparvero ben presto dietro la macchina massiccia e stereotipa del comunismo togliattiano. Ad un certo punto apparve manifesto che Nenni era soverchiato e il campo lo teneva Togliatti. E Togliatti alla fine parlò in tono di rottura e brutalmente, proclamando la sua intiera solidarietà coi forcaiuoli di Praga e con tutti i «compagni» che avevano conquistato il potere fra le due guerre, ed ora vi si mantengono, mandavano a morte i camerati di ieri. È il ragionamento di Danton e la giustificazione di Robespierre . Tutti gli italiani che per ingenuità o per debolezza non vogliono arrendersi alla cruda realtà di quella che è anche un’alternativa italiana, avrebbero dovuto ascoltare questa confessione appassionata e minacciosa e misurare il rischio che abbiamo corso anche in Italia, rischio che ancora reclama la vigilanza di tutti gli uomini liberi. Onore alla maggioranza che non si lasciò né lusingare né intimidire! In specie tutte le illusioni sulla friabilità del blocco democratico cristiano caddero ad una ad una. Esso fu compatto, assiduo, infaticabile, e resistette giorno e notte impassibilmente, animato dal profondo senso del dovere, con la chiara visione della sua responsabilità storica. Qui si rilevò la differenza tra le vecchie formazioni e clientele personali che si trovarono anch’esse una volta di fronte all’ostruzionismo e alla resistenza più efficace, vittoriosa delle organizzazioni di partito. L’opposizione commise il grave errore di credere nel ripetersi di un corso storico, svoltosi un cinquantennio fa, senza avvertire che i termini e le situazioni sono cambiate. Diversa è la struttura politica, diversa l’organizzazione dello Stato, più solida e al di fuori di ogni improvvisazione la base di governo. L’appello ai clubs rivoluzionari, alle commissioni che affluiscono sulle tribune parlamentari o vengono convogliate sulle piazze, rappresenta una tecnica che non ha più segreti per nessuno. Degna di lode fu la accortezza e la saggezza di quanti seppero mantenere l’ordine evitando ogni grosso e irreparabile incidente. Saremmo lieti di poter includere in questo riconoscimento, oltre le autorità responsabili, anche i più avveduti e i più moderati rappresentanti della opposizione. Della legge stessa c’è bisogno ancora di dire qualche cosa? No, non è una truffa, perché il premio è attribuito a qualunque partito e a qualunque schieramento che raggiunga la maggioranza assoluta entro la nazione. Ogni tecnica è discutibile, ma ogni osservatore oggettivo dovrà ammettere che questa legge è un onesto e nuovo tentativo di garantire la libertà italiana contro la minaccia bolscevica, pur tenendo aperte tutte le vie dell’evoluzione democratica e senza ricorrere a misure di forza. È una legge di limiti, non una legge di eliminazioni. Essa rappresenta l’appello, la fede nel suo buonsenso e nel suo destino. Non truffa nessuno, ma alla democrazia facilita l’organizzazione e la costituzione di uno Stato, libero dalle milizie di parte e dal terrorismo delle epurazioni e delle forche. Frattanto questa vittoria è vittoria del regime parlamentare. Il governo non ha altra ambizione che quella di avervi contribuito attirando in un certo momento su di sé, col voto di fiducia, la responsabilità decisiva. Ma in prima linea fu la Camera stessa che salvò la propria dignità e il proprio destino. Fu il presidente Gronchi che, assieme ai suoi collaboratori, pur nel travaglio di un proposito conciliativo, ma con senso preclaro di responsabilità e nell’illuminata consapevolezza del proprio dovere, moderò i dibattiti, intervenendo ora con longanimità, ora con energia a salvaguardare i diritti e la dignità di tutte le parti. Questo doveroso riconoscimento, che non gli può venir negato da nessuno gli sia di compensazione per gli ingiusti attacchi che non gli furono risparmiati. Questo episodio di vita parlamentare avrà ancora nel paese, penso, larghissima eco e forse al Parlamento ulteriori sviluppi. Noi non temiamo, anzi invochiamo, il responso del popolo. Inutile minacciare, come fece pure ieri Togliatti, ripetendo il gesto della scarpa chiodata. Abbiamo l’impegno di salvaguardare la libertà della nazione e manterremo l’impegno con prudenza ma con irremovibile fermezza. 