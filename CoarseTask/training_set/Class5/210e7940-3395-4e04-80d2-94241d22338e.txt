Caro Ministro Zellerbach , 1. In risposta al memorandum dei Suoi collaboratori, Mr. Dayton e Barnett e Mr. Kamarck e Paxson, le trasmetto a parte una nota degli uffici ERP Italiani. Di fronte a Lei però consenta che io assuma direttamente la responsabilità di formulare in modo più preciso le osservazioni che Le ho già fatto a voce. 2. La disoccupazione, in proporzioni superiori a quelle congiunturali, rappresenta per l’Italia il pericolo sociale e politico più grave. È perciò esigenza suprema e pressante del Governo Italiano che si attui il programma di investimenti concordato per l’utilizzo del Fondo Lire ERP il più rapidamente possibile. 3. Ora accade invece che il programma di utilizzo del Fondo Lire, formatosi con gli aiuti 1948/49, predisposto dal Governo Italiano nel luglio 1948 ed approvato in via di massima dall’ECA nel novembre 1948 (programma che in origine prevedeva l’impiego di 250 miliardi) è ancora in grandissima parte in discussione e quindi si può dire nemmeno iniziato. Sui 250 miliardi di utilizzo approvati, in linea di massima, nel novembre 1948 solo 16 miliardi sono stati resi spendibili a tutto giugno 1949 (oltre i 70 miliardi di rimborsi al Tesoro per spese già stanziate in bilancio per la ricostruzione ferroviaria). 4. Ciò ha significato che durante il 1948-49 sono stati eseguiti meno lavori pubblici che nell’anno precedente; che nessun incentivo diretto o indiretto si è dato alle attività produttive e che, di conseguenza, la disoccupazione non ha trovato nell’attività del Governo mezzi adeguati per combatterla. 5. Quali sono le cause? Si risponderà che fra le cause meritano rilievo il ritardo nella trattazione parlamentare dei singoli disegni di legge che prevedono l’utilizzo del Fondo Lire; e qualche collaboratore dell’ECA parlerà della insufficienza di alcuni dicasteri italiani. Inutile discutere su tali cause. La trattazione parlamentare è un obbligo costituzionale del Governo, che d’altronde spera l’esperienza possa indicargli i mezzi per renderla più rapida in futuro; e a ciò si è in gran parte provveduto, per l’anno prossimo. Siamo grati anche all’ECA di ogni suggerimento che tenda ad accelerare il ritmo di lavoro dei nostri uffici. 6. Ma cifre e date dimostrano che più gravi e ulteriori ritardi derivano dalla procedura seguita nella approvazione dei singoli utilizzi da parte dell’ECA. Fin da principio non si è mancato di rilevare che la procedura si presentava troppo macchinosa e lenta, in quanto oltre all’approvazione generica del programma, articolato nei suoi vari settori, essa – quale si è venuta attuando nei nostri riguardi – esige l’approvazione di ogni specifico progetto di investimenti, quindi dei singoli lavori, impianti, ed opere. Si prenda ad esempio il settore dell’agricoltura. Il programma, per il primo anno di complessivi settanta miliardi, di cui 39 miliardi per bonifiche, 12 miliardi per miglioramenti agrari e 19 miliardi per altre opere minori, venne approvato, di massima, nel novembre 1948. In realtà a tutt’oggi sono state autorizzate opere per soli 13,5 miliardi, ed in data recentissima. E ciò perché ogni singolo progetto di bonifica viene sottoposto a sopraluoghi, e revisioni tecniche e quindi, munito del parere della Missione, deve essere trasmesso a Washington, che deve, a sua volta, comunicare la sua approvazione. Tutto ciò prima di autorizzare la spesa. Questo spiega perché a fronte di progetti specifici di bonifica, già presentati per un importo di 31 miliardi, le autorizzazioni definitive all’impiego dei fondi pervenute, al 30 giugno, ammontano solo a 13,5 miliardi. Riconosciamo volentieri l’eccellenza dei tecnici americani, ma il compito che si pretenderebbe da essi di riesaminare e di rivedere rapidamente i singoli progetti predisposti da 90 uffici compartimentali italiani dell’agricoltura è assolutamente inattuabile. E ciò tanto più se, oltre ai lavori di bonifica, tale esame si vorrà applicare anche ai cosidetti contributi di miglioramento agrario che si contano a migliaia. 7. Lo stesso dicasi del programma dei Lavori Pubblici. La Legge italiana con savio decentramento stabilisce che solo i lavori i quali superino i 30 milioni vengano approvati dall’Amministrazione centrale; tutti gli altri sono di competenza dei Provveditorati regionali delle Opere pubbliche. È inutile domandarsi quale ritardo avremo se anche queste modeste opere dovranno ottenere singolarmente l’approvazione dell’ECA di Roma e dell’ECA di Washington. 8. Né meno significativo è l’esempio dei corsi di riqualificazione e dei cantieri di rimboschimento per i quali il provvedimento, approvato dalle Camere, non può avere inizio di esecuzione nonostante l’aspettativa che lo circonda. Tale programma, dopo un esame diretto con il Ministero del Lavoro, iniziatosi nell’autunno scorso, durante il quale gli uffici ed il Ministro personalmente hanno fornito tutti gli elementi richiesti, fra i quali gli elenchi analitici dei corsi e la loro distribuzione geografica, non solo non è approvato, ma alla fine di giugno, mentre le pressioni da tutte le parti per la sua esecuzione si fanno gravissime, la missione continua a predisporre questionari. 9. Questi sono soltanto gli esempi più appariscenti di una procedura di assai difficile attuazione, procedura che d’altronde non si segue né in Francia, né in Inghilterra, né è prevista, in questi termini, dall’Accordo bilaterale di cooperazione economica del 28 giugno 1948. Caro Ministro, io Le scrivo con tutta franchezza, perché il governo da me presieduto, è responsabile di fronte al Parlamento e all’opinione pubblica di tali ritardi ed esso, grato agli Stati Uniti per il contributo prezioso del Piano ERP, non vorrebbe certo scaricarsi di tutte le responsabilità, coll’addossarla, nemmeno in parte, sugli organi del Governo Americano, dei quali riconosce gli amichevoli propositi e la validità della collaborazione. Del resto una polemica sulle responsabilità dei ritardi non gioverebbe certo alla causa comune, che è causa di civiltà e di democrazia. Conviene quindi, caro Zellerbach, che Ella stessa, nei modi che crederà opportuni, affronti presso l’ECA tale questione nei termini seguenti: in quale modo possiamo semplificare e abbreviare la procedura dell’approvazione e del controllo? Se il presidente Hoffman verrà a Roma, spero di avere occasione di parlargliene personalmente, ed ho fiducia che si arriverà, coll’amichevole collaborazione Sua e dei Suoi cooperatori, ad una soluzione rapida e soddisfacente. Mi creda frattanto con grata amicizia 