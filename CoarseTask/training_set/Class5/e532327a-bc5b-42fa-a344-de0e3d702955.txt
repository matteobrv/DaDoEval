Non faccio appello alla fantasia o al sentimento, ma alla ragione. Contro le affermazioni di un giornale di estrema destra , egli ha precisato di non essere venuto ad Avellino per guarire il Sud dei suoi sentimenti, perché egli rispetta tutti i sentimenti onesti e leali. De Gasperi non vuole avere sempre ragione, ha ragione soltanto quando le sue idee e i suoi propositi corrispondono alla realtà delle impostazioni e dei risultati. Si tratta, in queste elezioni, di dare un giudizio e di decidere sullo sviluppo della vita del paese. Ora in questa campagna elettorale per il rinnovo delle Camere si vuole inserire per forza un altro elemento di divisione: la questione della forma dello Stato. Che alla testa dello Stato sia un principe o un presidente eletto, è forse questo il problema principale e più urgente che bisogna risolvere assolutamente oggi o a breve scadenza? È forse un postulato della coscienza storica del paese rivedere nel 1953 quello che è stato fatto nel 1946 anche a costo di nuove divisioni, di nuove convulsioni? L’on. De Gasperi a questo punto ha rievocato le circostanze storiche che nel 1946 condussero alla soluzione del problema istituzionale. L’idea del referendum nacque in nome ed in difesa della libertà e dei sentimenti del popolo. I socialisti e i comunisti insistevano perché il problema della Monarchia o della Repubblica fosse risolto dall’Assemblea costituente; noi dicemmo di no, dicemmo che occorreva fare appello al popolo, e poiché continuavano a insistere, noi sostenemmo che esistevano un principio ed un secondo metodo secondo i quali la maggioranza impone le sue decisioni alla minoranza e che occorreva che tale principio fosse accolto come norma di condotta ed anche come metodo di pacificazione. Così si giunse al referendum dopo lunghe discussioni e con una legge approvata da un Consiglio dei ministri del quale facevano parte monarchici e repubblicani. La legge fu firmata dal luogotenente: fu insomma un patto fra principio e popolo, un patto tra i diversi partiti. I risultati del referendum furono proclamati dalla suprema Corte di Cassazione il 10 giugno 1946 e furono per oltre 12 milioni in favore della Repubblica e per oltre 10 milioni in favore della Monarchia. Evidentemente c’è una fortissima minoranza che desiderava la Monarchia. Ma se c’è un principio che consente agli uomini di andare avanti insieme, quale è esso se non il principio del rispetto della maggioranza espressa dal voto? Ora si possono certo ammettere sentimenti verso l’istituto monarchico, ma non è certamente di estrema urgenza di riproporre la questione, riaprire le contese e i contrasti, ritornare in queste elezioni parlamentari alla battaglia di prima. Io parlo a tutti coloro che hanno un pensiero proprio e non seguono una disciplina di partito. Bisogna esaminare se risollevare la questione istituzionale è utile, se può portare dei danni o dei vantaggi alla nazione e al popolo, poiché la questione fondamentale è l’interesse del popolo ed io sono persuaso che anche l’ex re non ritenga che il sentimento monarchico sia materializzato nei partiti politici. Dicendo questo io non riporto una mia idea campata in aria, ma ripeto le parole che Umberto, il 1° novembre 1944 disse a un grande giornalista del New York Times: «il luogotenente generale non ritiene che il sentimento monarchico dovrebbe materializzarsi in un partito politico. Egli considera la propria posizione al di sopra dei partiti politici e non desidera che monarchici e repubblicani battaglino» . Debbo ritenere che, se Umberto non lo desiderava allora, anche oggi non ritenga utile per la patria che questa battaglia sia riaperta. E lo stesso Umberto, riprendendo una idea che era nostra, affermò: «la forma di governo non altera il problema della democrazia». La questione fondamentale è infatti la questione del governo di popolo. È il governo nominato dal popolo, si o no? È un governo che fa l’interesse del popolo? Questa è la questione fondamentale, l’altra è una questione secondaria, contingente. C’è poi qualcuno che afferma che è urgente richiamare la Monarchia per consolidare la pace, per evitare la guerra. Magari l’esperienza storica ci desse questa tranquillità, questa sicurezza. Secondo lo Statuto, era il re che decideva della guerra o della pace. Con la nuova Costituzione repubblicana, è il Parlamento che decide della guerra e della pace. Ma anche allora, nel 1940, è proprio vero che decise il re? Io voglio essere più giusto e misericordioso verso la responsabilità di Vittorio Emanuele III e debbo dire che, se è vero che formalmente la dichiarazione di guerra portava la firma del re, è vero però che il re fece disgraziatamente la volontà del fascismo [e] del governo che lo rappresentava. Il 23 agosto 1939, Roosvelt sorrideva al re, in un messaggio: «è convinzione mia e del popolo americano che vostra Maestà possa grandemente influire nell’evitare lo scoppio di una guerra. Una guerra mondiale causerebbe sofferenze a tutte le nazioni sia belligeranti che neutrali, sia vincitrici che vinte e porterebbe certamente devastazioni». Il re poteva dire una parola, ma non la disse, e la storia lo ha giudicato. La poteva dire o non la poteva dire questa parola? Non è in questo momento che noi crudamente siederemo a tribunale, ma diciamo che la esistenza della Monarchia non ha cambiato niente nella questione della pace e della guerra, né ha ritardato la dichiarazione di guerra. Né la Monarchia, come sperano alcuni signori più o meno «scorporati» proteggerebbe gli interessi di coloro che stanno bene, di coloro che hanno proprietà. La Monarchia non può proteggere una sola classe: se lo facesse si metterebbe contro gli interessi del popolo. La Monarchia segue la evoluzione sociale. E così quando Umberto nella già citata intervista disse che la «Monarchia, al pari di tutte le istituzioni politiche d’Europa post-bellica, si muoverà verso sinistra» , io non mi scandalizzai davvero in quanto compresi che sinistra voleva dire un movimento di progresso [e] di riforma. Ma mi mette assai in sospetto, invece, questa specie di tacito compromesso di non aggressione che esiste tra le forze di estrema destra e di estrema sinistra. Si ripete un vecchio giuoco ed io voglio ammonire i monarchici di non dimenticare ciò che avvenne nel 1943, quando il re rifiutò di aderire alla richiesta degli anglo-americani di lasciare il posto al suo erede dichiarando che i comunisti appoggiavano tale soluzione. Anche oggi i monarchici credono che i comunisti li appoggino. Forse è così e credono che domani i comunisti sarebbero avversari teneri. L’on. De Gasperi ha citato l’ex segretario di Stato americano Cordall Hull, il quale in quell’epoca disse, riferendosi alle dichiarazioni del re: «oggi i monarchici quasi in ringraziamento, appoggiano in questa lotta i comunisti che ancora una volta, come allora, danno a vedere di voler salvare Costituzione e democrazia, ma intendono invece disintegrare l’una e l’altra». Qual è dunque, la vera questione per la quale bisogna battersi? La vera questione che ha la precedenza assoluta è la seguente: non si tratta di restaurare la forma di regime, non si tratta di sapere che cosa il capo dello Stato debba portare sulla testa, ma si tratta di instaurare nella sua essenza il regime, cioè il governo del popolo. Ciò significa ad esempio attrarre nell’orbita della ricostruzione attiva le classi popolari del Mezzogiorno. Questo è il problema di oggi ed esige la concentrazione di tutti gli sforzi, la continuità della direttiva. A questo punto l’on. De Gasperi ha ricordato come nel 1950, impostandosi il piano per la Cassa del Mezzogiorno egli disse come non sarebbe bastato il denaro se non ci fosse stata anche la collaborazione intima, profonda ed efficace delle popolazioni meridionali. Noi non pretendiamo che alcuno rinneghi i propri sentimenti, ma abbiamo il diritto di chiedere che, operando politicamente sul terreno costituzionale, ciascuno senta il dovere di concentrare i propri sforzi nella redenzione e nella elevazione del popolo meridionale, che fu tanto trascurato e che meritava un tale sforzo, che deve essere anche difeso contro i pericoli che lo insidiano: il pericolo del comunismo disgregatore e quello di altri movimenti disgregatori. Nessuno trova che sia decisivo nella politica economica e sociale in Italia se al Quirinale sieda un uomo per diritto ereditario o per elezione. Tutti i problemi della evoluzione economica, della giustizia sociale, del regime politico stesso, tutto ciò sfugge al capo dello Stato il quale firma e promulga la legge. Ma le leggi le fa il Parlamento eletto dal popolo; dunque è il popolo che governa. Non solo non è urgente, non solo non c’è alcuna scadenza per il problema monarchico, non solo esso non è necessario, ma è dannoso per la stessa unità del paese e in specie delle forze democratiche, deviato pericolosamente dalla lotta anticomunista. Non vedete le speranze di Togliatti e di Nenni? Nenni è venuto fuori con l’«alternativa» e Togliatti riprende l’attacco comunista. E tutti e due sorridono pensando che Lauro fa da battistrada al comunismo. Ecco un esempio: i monarchici, cioè Lauro, dichiarano che bisogna fare ogni sforzo per impedire che i partiti di centro superino il 50 per cento dei voti, perché essi vogliono che il Parlamento non abbia una maggioranza stabile e quindi un governo solido. Ma il non esserci un governo solido vorrebbe dire non avere governo affatto, perché se i partiti di centro non superassero il 50 per cento non sarebbe possibile fare un governo né a sinistra né a destra, a meno che non vogliamo dare lo spettacolo, che sarebbe veramente oltraggioso oltre che inumano, di vedere l’estrema sinistra unita alla estrema destra. A questo punto il presidente del Consiglio richiamandosi all’accusa che fa anche l’estrema destra alla cosiddetta «legge truffa» nonché al modo in cui è stata eletta l’amministrazione comunale di Avellino (cioè, i partiti collegati di estrema destra, conseguendo il 32 per cento dei voti, cioè la maggioranza relativa, hanno ottenuto il 66 per cento dei seggi) ha domandato ironicamente perché questi avversari della cosiddetta «legge truffa» non si dimisero, allora. Ecco qui come in altre città sono stati eletti con una legge consimile. L’on. De Gasperi si è poi chiesto perché proprio nel Mezzogiorno si svolga un violento attacco contro il centro democratico e contro il governo. Questo attacco non è condotto sulla questione monarchica, non è prodotto mediante una critica su determinati punti o metodi, non ammette neppure che qualcosa sia stato fatto (ed ammetterlo sarebbe un buona tattica per i monarchici); ma questi signori si stanno facendo concorrenza fra loro nella calunnia più schifosa specialmente contro di me, negando a noi il patriottismo verace e sostanziale del nostro lavoro insultando l’onore della nostra bandiera e della nostra vita. Secondo i loro giornali, niente abbiamo fatto, niente di buono; oppure si ammette che quel che è stato fatto è stato fatto male. Ma è proprio nel Mezzogiorno che si sente questa accusa. Dove eravate voi mentre noi concentravamo tutti i nostri sforzi per il piano del Mezzogiorno, per la rinascita di queste terre abbandonate? Eravate in alto mare a fare quattrini . L’on. De Gasperi ha ricordato che, all’atto della impostazione del piano, ed anche recentemente, egli ha avuto rilievi da parte di settentrionali, perché il governo «impiega troppo denaro nel Sud». Io ho risposto: «voi settentrionali riceverete in cambio grandi vantaggi perché il mercato si espande con lo sviluppo nel Meridione». L’on. De Gasperi ha ricordato che in due anni la Cassa del Mezzogiorno ha approvato – al 31 marzo 1953 – lavori per complessivi 241 miliardi: sono lavori già appaltati, in corso di esecuzione. Non si può fare tutto in un momento, non abbiamo la bacchetta magica ma, come vedete, si sta lavorando. Il concetto di quest’opera è ispirato ad una esigenza di giustizia mondiale, di equa distribuzione dei beni, non a odio di classe. Dove c’era, infatti, il pericolo di diminuire la produzione, spezzando la proprietà, l’unità è stata rispettata; in tali casi i proprietari si sono assunti il compito di dimostrare che le eccezioni allo scorporo devono servire di esempio per lo sviluppo futuro dell’agricoltura. L’on. De Gasperi, richiamandosi a questo punto a certe malevole accuse di avversari, ha rievocato due recenti casi di cui egli ha sentito tutta la fierezza italiana dell’opera ricostruttiva: in una riunione internazionale, infatti, ha sentito un delegato olandese dire a un collega francese che se la Francia seguisse una politica finanziaria accorta come quella dell’Italia, la Francia avrebbe una moneta salda come la lira italiana. Un altro episodio è rappresentato dalla decisione degli americani di inviare tecnici della Università di Harvard a studiare loro che pure hanno realizzato grandiose opere come quella della bonifica del Tennesse, le grandi dighe, la bonifica e le trasformazioni fondiarie delle zone del Bradano e dell’Agri, che interessano 587 mila ettari. L’oratore ha quindi citato alcuni dati fondamentali dell’opera per la rinascita del Mezzogiorno. Del piano decennale di 1.280 miliardi, 390 miliardi sono destinati ad opere di bonifica, 100 per la sistemazione montana, 280 per la riforma agraria, 110 per gli acquedotti, 90 per opere stabili, 30 per il turismo. In base alla legge supplementare del 1952, si sono aggiunti 75 miliardi per la rete ferroviaria, 140 per l’agricoltura e 50 per gli acquedotti. Di tutta questa spesa, il 70 per cento va all’agricoltura, della quale nel Mezzogiorno vive il 52 per cento della popolazione. La Cassa porterà l’acqua in tutti i Comuni; essa contempla la costruzione di 2.200 chilometri di nuove strade, la bonifica di 360 mila ettari di terreno, la costruzione di 158 borgate rurali e di 50 mila case coloniche con 2.800 centri aziendali: 125 mila operai lavorano per la Cassa del Mezzogiorno in 16 mila cantieri. La grande opera che stiamo completando e che è frutto di tenacia, di volontà, di sforzo finanziario e di cooperazione è in pericolo se il governo non ha dietro di sé una stabile maggioranza. E voi del Mezzogiorno, comunque la pensiate, non potete assumervi la responsabilità di interrompere questa azione. L’on. De Gasperi ha ricordato che alcune iniziative del passato come le leggi Zanardelli furono interrotte per causa della prima guerra mondiale. Questa volta l’interruzione potrebbe venire da una guerra interna, da una guerra civile, guerra provocata, impedendo una maggioranza stabile, da gente che non serve una Monarchia, ma si serve della Monarchia. Ci si accusa anche di essere uomini deboli che non hanno coscienza della dignità della nazione. La verità è che non facciamo spacconate. Noi abbiamo ricostruito l’esercito, il nostro glorioso esercito; abbiamo ricostruito le forze dell’ordine. E i signori monarchici non pretendano ora di salvare l’Italia dal comunismo. Siamo stati noi a salvare l’Italia dal comunismo. Abbiamo coscienza e fiducia nell’avvenire della patria, ma siamo anche consapevoli delle limitazioni costituite dalla mancanza di materie prime ed è perciò che portiamo avanti le ricerche di energia endogena anche nel Mezzogiorno. Proprio ad Avellino Mussolini il 30 maggio del 1936 pronunciò il discorso in cui parlava degli otto milioni di baionette che mai avemmo e del «tirare diritto» contro tutti . Ma il tirare diritto, il voler fare da sé hanno portato al conflitto contro tutti, al disastro. Noi non vogliamo rifare questa esperienza. Noi lavoriamo per la pace, per l’Italia rinnovata e forte nella collaborazione internazionale. 