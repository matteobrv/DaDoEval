Il presente fa seguito al mio 1307/C. Per quanto concerne la ratifica del Trattato della CED preciso che nella conversazione da me avuta con Dulles ho chiarito che da parte nostra delibereremo in merito ai protocolli aggiuntivi solo quando saremo sicuri che il progetto, in via di massima, troverà una maggioranza nel Parlamento francese. Altrimenti rischieremo di esporci al destino dell’Unione doganale italo-francese. Il segretario di Stato mostrò di rendersi conto delle nostre ragioni. Tuttavia in seguito insistette perché noi si procedesse. Risposi che avevo già presentato alla Camera il programma e che in settimana (in realtà martedì prossimo) sarebbero iniziati i lavori della Commissione e che avrei fatto tutto il possibile per arrivare alla ratifica prima delle elezioni italiane. (Solo per Parigi). Si prega di voler cortesemente comunicare quanto sopra anche alla Delegazione Esercito Europeo. 