Riferimento telegrammi di codesta Ambasciata 695, 696, 697, 698. A mio parere, il progetto francese presenta seguenti inconvenienti: 1)trattasi di una proposta che i sei Ministri fanno ad un organo interno del Consiglio d’Europa, il quale vi dovrà, se e quando possibile, secondo la sua procedura e gli umori dei rappresentanti di quindici Parlamenti et Governi, applicazione. La conseguenza di tale impostazione sarebbe quindi, nella migliore ipotesi, di ritardare inizio lavori per la Comunità Politica Europea, anziché accelerarlo come era lo scopo dichiarato quando si è cominciato a parlare dell’iniziativa; 2)risulta vago mandato affidato all’Assemblea CECA, contrariamente a quanto si è cercato di definire nell’articolo 38 del Trattato CED. Il citare questo articolo nelle premesse e poi formulare i termini del mandato, accentua se mai il distacco dalla sostanza del mandato dell’articolo 38; 3)l’incarico viene, nel progetto francese, affidato ad una assemblea, che non è l’Assemblea della CECA nella sua figura giuridica, ma quasi un comitato di studi del Consiglio d’Europa, tant’è vero che si incaricano del lavoro «membri» e non l’Assemblea in quanto tale; 4)il paragrafo e) del progetto francese darebbe l’impressione infine che i ministri intendono esonerarsi della responsabilità diretta che essi ed i loro governi si sono assunta con l’approvare l’articolo 38. Ritengo di dovere, in queste condizioni, insistere sulla proposta che, come documento di lavoro, sia usato il progetto nostro, sia pure integrato opportunamente. Infatti: 1) tale nostro progetto è definito negli scopi e nella via da seguire, rappresenta un tutto organico, che mantiene e conferma l’impegno già assunto dai Governi con l’articolo 38 del Trattato CED. Né d’altra parte potrebbe apparire eccessiva la sua accettazione, appunto perché non fa che riconfermare un impegno già esistente. 2)Tiene conto degli sviluppi successivi alla firma del Trattato CED, senza escludere la collaborazione con altri Stati membri del Consiglio d’Europa ed in particolare prevedendo quella con l’Inghilterra. 3)Inoltre costituirebbe, ciò che è essenziale, un accordo fra i sei Ministri per accelerare i lavori verso la Comunità Politica Europea e non una proposta di rinviare ogni decisione circa inizio di tali lavori ad un altro organo. Siamo beninteso disposti ad aggiunte e modifiche al nostro progetto particolarmente per quanto riguarda la sede a Strasburgo, l’accettazione dei principi del Piano Eden, la eventuale partecipazione e collaborazione degli inglesi e di delegati di altri Paesi in qualità di osservatori, l’utilizzazione delle «facilities» del Segretariato del Consiglio d’Europa e infine tutti i collegamenti possibili col Consiglio stesso. Alla luce di quanto sopra e di quanto ho già comunicato nel mio telegramma 6832 – 33 –34/C e telespresso 21/1749 del 16 corrente, La prego di voler urgentemente insistere con Schuman, affinché sia posto il nostro progetto a base della prevista, e da me auspicata, iniziativa italo-francese. Inoltre prego telegrafare circa l’accettazione da parte francese della mia proposta di ordine del giorno nella successione degli argomenti da me telegrafatiLe. 