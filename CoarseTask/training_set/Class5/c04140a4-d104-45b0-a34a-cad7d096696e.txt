La Costituzione nuova è fatta; ora bisogna rinnovarci noi stessi in uno spirito di fraternità più sentita e più giusta, affinché i principi di solidarietà che essa proclama non rimangano lettera morta e il popolo senta che la repubblica democratica è il regime politico che apre la via ad ogni sociale riforma secondo giustizia. Il governo preparerà le riforme popolari che le nuove Camere democraticamente delibereranno ed intanto farà ogni sforzo per garantire al popolo libertà e consapevolezza nell’atto elettorale che sarà chiamato a compiere. Onde l’augurio che reciprocamente possiamo farci in questo primo anno di normale funzionamento della repubblica è che la consultazione popolare si svolga in un’atmosfera di legalità e di rispetto delle opinioni con un impegno di fedeltà assoluta al metodo democratico al di fuori del quale non vi può essere né ordine, né legge, né libertà. Il secondo augurio è che la repubblica si faccia nei cuori e nel costume, sulla base del dovere morale che impone a chi ha di dare a chi non ha, a chi è più forte di sopportare il peso del più debole. Ecco perché il Consiglio straordinario dei ministri di stamane, dopo aver provveduto a dare maggiore solennità alla presidenza della repubblica, deliberandone la sede definitiva per ogni solenne celebrazione, ha pensato ai più indigenti per suscitare intorno ad essi un fervore di solidarietà profonda ed integrale. Noi chiediamo una celebrazione di giustizia, di generosità, di sacrificio, che oltre a lenire le conseguenze della stagione e della disoccupazione, interpreti nei fatti e nel gesto l’inizio di un periodo di doverosa fratellanza senza la quale statuti e forme di regime sarebbero forme vuote. I vice presidenti e altri membri del governo vi parleranno più particolarmente della nostra iniziativa nei prossimi giorni. Oggi mi limiterò, anche perché il tempo stringe, a leggervi il testo del nostro appello: «Italiani! Il vostro primo pensiero nell’alba di questo anno che si apre con l’entrata in vigore della Costituzione repubblicana, in cui sono sanciti i nuovi diritti e doveri sociali dei cittadini, si deve volgere verso coloro su cui gravano maggiormente le conseguenze di un luttuoso passato di guerra e di rovina. La lenta e faticosa, benché sicura, rinascita economica del paese non ha ancora permesso di sottrarre al flagello della disoccupazione numerosi gruppi di lavoratori, vittime di una situazione alla quale i governi succedutisi dalla liberazione in poi hanno cercato con ogni mezzo di far fronte. Finanziamenti alle industrie, opere di bonifica e di irrigazione, incoraggiamenti alla esportazione, ricostruzione ferroviaria, stradale, edilizia, lavori pubblici straordinari, riapertura di sbocchi all’emigrazione, massima occupazione in ogni settore, hanno permesso a milioni di italiani di essere riavviati o conservati ad una proficua occupazione. Se l’azione governativa ha indubbiamente contenuto e limitato il flagello della disoccupazione non l’ha potuto, però, debellare. La vittoria completa non potrà essere realizzata che a conclusione di quell’opera di ricostruzione a cui sono impegnate tutte le energie nazionali. Urge e si impone, pertanto, provvedere a quanti, privi di qualsiasi risorsa, mancano persino del pane. Fra le iniziative ispirate a questo alto intento va segnalata la proposta della Confederazione generale italiana del lavoro, di raccogliere tra i lavoratori occupati una offerta nella misura di una mezza giornata del loro salario e tra i datori di lavoro in misura corrispondente. Il governo, apprezzando la proposta, ha deciso di allargare l’invito a tutti i cittadini ed ha pertanto deliberato l’istituzione di un Fondo nazionale di soccorso invernale per i disoccupati. Il Fondo sarà costituito dal provento della sottoscrizione nazionale che il governo indice dal 1° al 18 gennaio. Il governo apre la sottoscrizione con lo stanziamento della somma di un miliardo; i ministri e i sottosegretari hanno complessivamente sottoscritto per lire un milione. Un comitato presieduto dal presidente del Consiglio e composto dai vice presidenti e dai ministri dell’Interno, del Tesoro e del Lavoro e dai rappresentanti delle Confederazioni nazionali dei lavoratori e datori di lavoro delibererà della concreta devoluzione della somma raccolta. Italiani! Il governo della repubblica vi chiama a raccolta per un’opera di civismo che darà la misura del sentimento di solidarietà di ciascuno ed è la volontà di tutto il popolo di lottare contro la miseria e le sofferenze dei più diseredati dei suoi figli». 