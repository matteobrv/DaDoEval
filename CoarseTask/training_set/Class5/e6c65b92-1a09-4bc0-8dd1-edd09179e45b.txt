Riferisce sull’amministrazione fiduciaria in Somalia . Fa presente che gli inglesi insistono e vorrebbero che i loro presidi fossero tutti sostituiti da altrettante truppe italiane. Crede che nel caso si verificassero incidenti appena arrivate le truppe italiane e mentre la Commissione dell’ONU compie ancora le sue indagini in Eritrea, potrebbero derivarne danni per noi. È necessario, pertanto, usare prudenza anche per quanto riguarda l’entità delle forze da inviare. Ha presentato un memoriale all’ambasciatore Mallet. Verranno inviati 3.000 uomini ed arruolati gli indigeni come un tempo. Come commissario straordinario si è pensato a Nasi che non è mal visto dall’Etiopia e dagli inglesi. Egli gli affiderebbe l’incarico per sei mesi, sostituendolo poi con un civile da scegliersi. [Seguono gli interventi dei ministri Pacciardi, contrario a recarsi in Somalia in una posizione di debolezza per il timore di agitazioni nazionalistiche appoggiate da potenze ostili (anche a fronte dei 25 presidi, con oltre 6.000 uomini, stanziati dagli inglesi) e Pella, che prende parola sugli eventuali finanziamenti del Ministero del Tesoro]. Le ragioni delle due tesi non vanno considerate sotto il profilo dell’economia di bilancio. Sarebbe sommamente imprudente se, pur vedendo prospettive di pericolo, accedesse alle soluzioni più restrittive per semplici motivi di risparmio. Tuttavia non può fare questione di prestigio delle armi italiane; si deve soltanto amministrare ed evitare tutti i possibili incidenti. Il Ministero degli Esteri condivide questa impostazione della questione. [Segue un’interruzione di Pacciardi: «lo Stato Maggiore ritiene la forza di 5.000 uomini come il minimo indispensabile»]. Fa presente che lo Stato Maggiore aveva previsto anche l’invio di reparti della Marina e dell’Aeronautica mentre nella specie trattasi soltanto di amministrazione fiduciaria e non di occupazione. [Seguono gli interventi di Gonella e di Scelba, per il quale si tratta di inviare non corpi dell’esercito, ma forze di polizia]. È il governo che deve decidere. Ed anche i tecnici non sono concordi. Le cifre sono relative. Se dobbiamo prevedere incidenti gravi 3.000 o 5.000 uomini non portano grande differenza. E non è opportuno estromettere subito gli inglesi che forse potrebbero giovarci. D’altra parte se rifiutassimo di andare? Saremmo esclusi per sempre dall’Africa. Quanto minori sono le nostre forze altrettanto minori sono i pericoli di guerra. Nasi è concorde su questa impostazione. Il 16 gennaio p.v. dovremmo sbarcare a Mogadiscio, nonostante che soltanto il 9 gennaio cominci la discussione per lo Statuto dell’Amministrazione fiduciaria. Ci devono concedere il tempo necessario per permetterci di fare gli arruolamenti delle truppe di colore. Non sottovaluta le obiezioni di Scelba per quanto riguarda il generale Nasi. Propone di nominarlo senza pubblicare la sua nomina: nel frattempo si saggerà l’opinione inglese. […] Pensa che, ove possibile, sarebbe opportuno differire la partenza del contingente di truppe, tanto più che il Negus ha chiesto la sospensione della deliberazione relativa al mandato fiduciario e bisogna che l’ONU faccia conoscere le sue decisioni in proposito. […] Insisterà per regolare le partenze in base alle decisioni che verranno adottate dalla Commissione di tutela per lo Statuto. Bisogna soprassedere dal dare ogni ordine di partenza. Spera intanto di avere subito il consenso inglese per l’invio di una commissione per gli arruolamenti . 