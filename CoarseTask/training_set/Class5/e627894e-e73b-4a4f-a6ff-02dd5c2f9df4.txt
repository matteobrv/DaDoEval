Caro direttore, Ella mi ha chiesto le mie personali impressioni di fronte all’imminente campagna elettorale amministrativa. Se ben capisco, ai lettori di Oggi più che la cosiddetta impostazione politica, propria della terminologia dei partiti, interessa il lato psicologico ed umano di questa vicenda. Sarò franco e confesserò che la prima mia impressione è di fastidio, perché la campagna amministrativa finisce sempre col diventare una stortura. Si dovrebbe parlare di criteri amministrativi, di programmi comunali, di affari provinciali; e invece, volere o no, la polemica si svolge sulla politica nazionale e internazionale, sulla Repubblica o la Monarchia, sulla attività governativa, sulla guerra e sulla pace. E s’è dimostrato inutile il tentativo di sbarrare la via alla fiumana verbale politica, che sommerge ogni problema concreto; inutile dare rilievo al fatto che gli eletti sono chiamati ad amministrare un determinato Comune o una ben circoscritta Provincia e non a fare le leggi in Parlamento o a concludere trattati internazionali. Tant’è, bisogna rassegnarsi – per ora – a questo fatale andamento, che non è in verità di tutti i paesi, ma che in Italia è diventato ormai una tradizione difficilmente superabile. A rendere più acuto il fastidio, si aggiunge anche la consapevolezza, nata dall’esperienza, che gli avversari – parlo degli avversari più rudi e inconciliabili – non ammettono nessuna regola di fair play e ti si buttano addosso come mastini tentando di strapparti le vesti e morderti a sangue. Si dirà che anch’io, quando occorre, so difendermi con le unghie e coi denti e non risparmio gli avversari. Sarà, ma lo faccio con uno sforzo, nel quale trabocca l’amarezza di vedere che si condanna tutto e niente si riconosce; che si giunge al dileggio e alla diffamazione; e che c’è una parte così faziosa e così fanatizzata da plaudire tanto più forte quanto più grossolana è l’invettiva e più violento l’attacco. Sì, lo confesso, tutto ciò mi dà fastidio, benché l’esperienza mi abbia ormai indurito e quasi calafatato verso le frecce più velenose. Ma sotto la veste ufficiale c’è pur l’uomo, e l’uomo rimane amareggiato, avvilito, quando vede un suo simile venir meno alle leggi dell’umana probità e gentilezza. Un’altra circostanza rende queste lotte estremamente penose. Prima ancora di iniziare la partita, sappiamo che l’avversario bara e froda. Noi ci impegniamo in base a una regola del giuoco che si chiama Costituzione democratica; è supposto che questa sia anche la regola dell’avversario; ma la supposizione, diciamolo pure, è una menzogna convenzionale, che manteniamo velata, per evitare di peggio. Non vi è esempio di un regime conquistato dai bolscevichi nel quale essi abbiano lasciato vivere e circolare i loro avversari sconfitti. In nome della Costituzione reclamano a gran voce libertà, diritti e governo; ma quando vi siano arrivati eliminano ogni libertà e ogni diritto altrui in nome della loro dottrina totalitaria e delle esigenze della conquista di classe. E poi gli amici o quelli che tali dovrebbero essere! L’esperienza più curiosa l’ho fatta coi partiti cosiddetti minori. Ho tentato a più riprese di mettere assieme tutte le forze che credono nel sistema democratico e hanno volontà di difenderlo. Ogni volta che ho ripetuto i miei sforzi, pensavo al paese, all’Italia che bisognava consolidare nelle sue libere istituzioni; e poi mi lasciavo guidare da un certo senso eclettico che mi faceva desiderare che in un periodo di ricostruzione tutte le tendenze e tutte le tradizioni rispettabili contribuissero a rinnovare la struttura politico-sociale del nostro paese. Chi avrebbe potuto prevedere che un giorno mi si sarebbe mossa l’accusa di voler distruggere proprio quei partiti che chiamavo a collaborare? Eppure ci furono i soliti «furbi» che mi tacciarono di trasformismo e di corruzione politica. E si proclamò che per rifarsi alle sorgenti vitali, convenisse entrare in lotta contro il governo democratico e fargli opposizione, una opposizione misurata e calcolata, cioè qual tanto che bastasse a indebolire il governo senza però assumere la responsabilità di rovesciarlo. Si osò anche parlare di duplice totalitarismo e, mantenendosi in una presunta equidistanza, si attenuò l’avversione all’unico, reale, minaccioso totalitarismo statale del socialcomunismo. Con qual pro? Oggi pare si comprenda finalmente. Ma lo schieramento difensivo, per quello che riguarda i partiti minori, è oramai intermittente e qua e là lascia scoperti dei varchi, verso i quali l’avversario, saldamente inquadrato, muove violento e insidioso. Innanzi alla sua fanatica e granitica compattezza che esercita innegabilmente quella suggestione sulle masse, che corrisponde ad una legge fisica ed è propria di un esercito in marcia, noi ci spieghiamo in ordine sparso, raggruppandoci a seconda degli interessi di categoria o delle correnti subacquee e ci preoccupiamo soprattutto di dimostrare la nostra fiera indipendenza dal governo che abbiamo noi stessi designato, di fronte allo Stato che abbiamo costituito, nel partito che abbiamo organizzato. Questo personalismo nella tattica e nel movimento si chiama libertà e libertà legittima è veramente, ma fino ad un certo punto; al di là di questo punto, parlare di libertà è commettere abuso di qualifica. L’individualismo contiene senza dubbio fermenti di progresso e sprigiona quelle forze dinamiche che sono necessarie per la lievitazione delle idee e il lancio delle iniziative; ma ciò vale per i tempi, direi, normali; quando invece bisogna assumere posizioni di combattimento e prepararsi all’urto, allora si impone la necessità che pochi comandino e molti, tutti, obbediscano e agiscano secondo una unica parola d’ordine. Solo così si sostiene l’urto, si inchioda sulla linea di difesa la massa elettorale, e si salva il paese. Lo so, è duro concludere che la elezione, cioè la scelta finisce per diventare operazione di massa; ma è la realtà, la realtà che s’impone oggi e che un po’ forse ci siamo creata colle stesse nostre mani. D’altro canto le espressioni militari che adoperiamo hanno per fortuna solo un significato analogico. In termini di democrazia il comando vuol dire fiducia e la parola d’ordine si traduce con direttiva. Ma che fatica comprendere ed accettare questa realtà! C’è della gente che trova ridicolo l’appello unitario, che non dà alcuna importanza alla disciplina esteriore, che considera un proprio sfogo in un articolo di giornale più meritorio di un gesto di osservanza statuaria e regolamentare. E così viene meno quel senso coesivo che deriva dal dominio di una idea suprema che ci deve animare, da una necessità di azione che ci deve unire. Quante volte mi sono sorpreso nel desiderio che un regime ferreo di partito totalitario sopravvivesse a completare l’educazione civica di taluni signori che hanno sempre pronto il cosiddetto appello della loro coscienza, quando si tratta di rifiutare il loro doveroso contributo alla salvezza di tutti. Naturalmente ho sempre scacciato questo peccaminoso desiderio che si aggiornasse in tal modo la propedeutica politica, perché l’avvento del totalitarismo soffocherebbe (e questa volta per sempre) la personalità di tutti. Per quanto mi riguarda, la mia coscienza di cittadino e di cristiano è sempre in allarme e mi grida che il mio paese ha il diritto di chiedermi ogni sforzo, ogni sacrificio, che sia necessario per salvare la sua indipendenza, la sua dignità nazionale, la sua personalità storica. Tra queste esigenze, la più incalzante è quella della disciplina, che vuol dire subordinazione delle proprie preferenze, delle proprie tendenze particolari alla suprema necessità del momento. Se siamo capaci di questo sforzo tutto si salva; se mancherà questo atto di insorgenza del nostro spirito, al di sopra delle nostre divisioni, tutto sarà perduto. C’è qualcuno che dubita della fatalità di questa alternativa? Io no, ho l’esperienza di cinquant’anni di vita politica, ho misurato il pericolo da vicino e da tempo lo guardo in faccia; e se la esperienza personale non bastasse, nelle conferenze internazionali l’ho raffrontata a quella degli uomini più responsabili che governano il mondo. Tale è il destino della nostra generazione ed è viltà inutile quella di volervisi sottrarre per egoismo personale o interesse di classe. «Oggi» va difesa la libertà; «domani», garantita la libertà, ottenuta la sicurezza, discuteremo di tutto il resto. Libertà vuol dire oggi conservare, difendere, nelle sue linee essenziali, l’ordinamento politico, che protegga la dignità personale, l’integrità familiare, il sano sviluppo della nazione, la linfa vitale della sua civiltà. E queste linee essenziali non sono ormai argomento di dottrina, ma sono trasfuse in formule concrete da lunga esperienza di storica convivenza. Domani? Quando verrà questo domani? Non lo so, ma ben vedo chiaro il dovere e il compito di oggi. Ed ecco che innanzi a questo ineluttabile imperativo della storia rinasce in me la forza del combattimento; e il fastidio è superato dalla gioia di parlare al popolo e di servirlo ancora una volta richiamandolo a contrastare il male e a consolidare colle proprie mani il suo destino. Sì, i vari fastidi che più sopra mi hanno dato noia, sussistono; ma il dovere è quello di superarli, di passar sopra a tante piccole cose, di levar gli occhi all’orizzonte e di veder grande. Quanti credono fermamente nell’Italia di domani e la vogliono fondata sulla giustizia sociale e sulla consapevolezza della sua storia e della sua missione civile nel mondo, bisogna facciano appello al senso di responsabilità e di solidarietà di questa nostra generazione, perché è proprio essa, nata fra due guerre e maturata in una vigilia tormentosa, che tiene le chiavi di un’era di rinnovamento. Mi scusi, caro Direttore, se questo finale ha una certa aria di apparente retorica. Ma oso sperare che la schiettezza delle confessioni precedenti avvalli la sincerità anche di questa conclusione. E poi m’è venuta sulle labbra, perché faccia riflettere, non a me solo tocca di difendere il paese. Tutti dobbiamo servirlo e tutti siamo responsabili. E forse taluno prenderà coraggio vedendo in me come in tanti altri meglio di me che gli anni passano, ma che la speranza sempre rinverdisce quando germogli sulla terra dei padri e germini la nuova fioritura per i nostri figli. 