Il presidente del Consiglio inizia con un’esposizione dei motivi in base ai quali il Governo italiano ritiene inaccettabile lo studio presentato dal Dipartimento di Stato per la questione del T.L.T. In particolare l’on. De Gasperi chiarisce che una soluzione, che lascia alla Jugoslavia circa 40 mila italiani restituendone neppure 10 mila e che non risponde né al principio della linea etnica né allo spirito della Dichiarazione tripartita, non può esser presa in considerazione: sarebbe impossibile farla accettare all’opinione italiana in quanto gli anglo americani stessi già avevano in più occasioni dato la loro adesione all’accoglimento di questi due principî. Il segretario di Stato dichiara di essere già al corrente della nostra risposta. Comprende i motivi addotti dal presidente, che è il miglior giudice della situazione italiana. Aggiunge che il Dipartimento aveva concepito tale soluzione, in quanto la considerava l’unica che potesse essere presentata a Tito e per la quale il Dipartimento riteneva di poter svolgere pressioni con qualche probabilità di successo. Avendo constatato l’inaccettabilità per noi della proposta, egli la considera superata (dropped) e ritiene che il problema possa essere ripreso dopo le elezioni italiane. Il presidente chiede ad Acheson se egli consideri esaurito questo suo tentativo. Il segretario di Stato risponde in modo affermativo, dichiarando che se ne dovrà occupare il suo successore. Riprendendo, l’on. De Gasperi osserva che francamente noi ci aspettavamo qualche cosa di diverso; se, ad esempio, voi aveste salomonicamente proposto una spartizione della Zona B nei suoi distretti, ciò avrebbe potuto costituire un punto di partenza per ulteriori aggiustamenti e integrazioni con reciproci compensi fra le rispettive minoranze. Il segretario di Stato ribadisce il concetto di rinviare ulteriori tentativi di soluzione a dopo l’insediamento della nuova Amministrazione e forse a dopo le elezioni. A questo punto l’on. De Gasperi obbietta che anche quest’ultima prospettiva presenta purtroppo gravi inconvenienti. Accenna anzitutto alla questione del riarmo della Jugoslavia ed alla cooperazione generale, ed in proposito annuncia un suo intervento nella seduta della NATO di domani. Come governo noi continueremo ogni sforzo per assicurare il pieno contributo italiano ai piani di difesa, ma nessun governo italiano potrà ottenere una collaborazione sincera e popolare con la Jugoslavia, se non muta lo stato d’animo. A meno di pensare ad un attacco russo, che ci troverebbe tutti uniti; ma purtroppo sarebbe un rimedio ben peggiore del male. Il presidente accenna infine alle possibili ripercussioni che potrà avere il problema insoluto di Trieste sulla ratifica degli accordi CED. Abbiamo presentato il disegno di legge pochi giorni or sono ma – aggiunge rispondendo a precisa domanda rivoltagli – il dibattito sarà lungo e pieno di incognite. Molti nel Paese ed in Parlamento affacceranno le loro perplessità in questi termini: mentre la Jugoslavia conserva la piena e illimitata disponibilità del proprio esercito, l’Italia vedrà le sue forze assorbite in un organismo sopranazionale. In una situazione così pericolosa, avete assicurato con garanzie le frontiere? Acheson domanda se i suoi collaboratori abbiano qualche osservazione da fare. Perkins interviene spiegando che il Dipartimento di Stato, nell’avanzare la sua proposta, aveva ritenuto che essa potesse essere presentata come equa in quanto gli italiani rimasti nella zona B sarebbero stati bilanciati dagli slavi a Trieste. Il presidente reagisce vivacemente, affermando che ben conosce questa speciosa argomentazione di Tito. Ma, egli obbietta, gli slavi di Trieste furono già più che ampiamente compensati dai 300 mila italiani rimasti nei territori ceduti alla Jugoslavia in forza del Trattato di Pace. Vorreste forse farci pagare due volte questo sacrificio? Di più: il criterio della «bilancia etnica», soggiunge il presidente, può rimettere in discussione tutta la frontiera con le più gravi conseguenze. Il discorso è caduto infine sulla Germania e l’Indocina. 