Dopo aver espresso parole di cordiale e vivo riconoscimento all’amministrazione dello Stato dai colleghi del passato ministero che non fanno parte dell’attuale gabinetto, accenna al metodo di lavoro del nuovo ministero che deve essere informato ad un migliore coordinamento. Bisogna coordinare le iniziative e i programmi e seguirne l’andamento. Accenna poi all’attività del CIR che è costituito principalmente dei ministri senza escludere, peraltro, qualche riunione con alti funzionari e tecnici. Ripete quanto ha detto nella relazione programmatica ai gruppi parlamentari sulla procedura dell’attività governativa, che dovrà svolgersi attraverso discussioni collegiali in seno al CIR e al Consiglio dei ministri con conseguente unificazione esecutiva delle decisioni relative. Bisogna, con l’impegno politico della solidarietà e della collegialità, superare anche la meccanica ripartizione delle competenze dei singoli dicasteri. Accenna ai Sottocomitati del CIR ed ai compiti dei ministri senza portafoglio che saranno i seguenti: Campilli – presidente del Sottocomitato del CIR per il coordinamento dei programmi relativi alla produzione e all’occupazione; La Malfa – presidente del Sottocomitato del CIR per il coordinamento dei programmi di azione degli enti e delle società a cui lo Stato partecipa; Petrilli – incaricato dell’elaborazione della riforma amministrativa e burocratica. Propone di rinviare a lunedì la nomina degli altri sottosegretari di Stato . Sì. Si è consultato con i presidenti delle Camere. Sa che Orlando ha espresso analogo parere. Farà consultare anche De Nicola. […] Prega Vanoni di tenersi a disposizione di Sforza per la discussione in seno alla Commissione. […] Accenna a Nasi. Si è parlato di lui come amministratore per il primo semestre. Erano stati fatti sondaggi anche nel campo internazionale ed esistevano dichiarazioni dello stesso Negus circa il comportamento umanitario del generale Nasi. La sua presenza sarebbe stata utile per frenare eventuali interferenze dei militari sui civili. Gli etiopi però hanno ora posto il veto. In Etiopia ci sono anche i sovietici che possono dare noia. Sinora Nasi ha lavorato senza una regolare nomina. Resta ora da vedere se non sia meglio affidare allo stesso Nasi la preparazione occorrente qui in Italia, nominando per la Somalia un amministratore civile. Daremo istruzioni per quanto riguarda i confini somalo-etiopici. [Segue il breve intervento del ministro degli Esteri Sforza: «già si è creata una zona neutra»]. Ma è chiaro che mai ci lasceremo trascinare in una guerra. Nella dichiarazione di governo si parlerà chiaramente al riguardo . 