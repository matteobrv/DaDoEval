Egli ha cominciato con un ringraziamento che ha rivolto in modo particolare a coloro che della riforma agraria si sono occupati, in primo luogo il ministro Fanfani, successore del ministro Segni, che fu iniziatore della riforma, ai loro collaboratori e ai rappresentanti dei partiti democratici e al segretario della Democrazia cristiana, che rappresenta il partito più forte. Questo partito è la garanzia migliore che la riforma in corso sarà portata a compimento. Non c’è infatti nessuna ragione di interrompere un lavoro iniziato con tanta fortuna, né di arrestare una riforma, della quale si vedono i frutti. Tutto invece induce il governo a proseguire. È stato detto che questa riforma è una rivoluzione, è vero: è una evoluzione pacifica che si svolge in forma legale, democratica. Una rivoluzione che deve conseguire i suoi risultati senza alcuno spargimento di sangue e anche con sacrificio personale. Questa di oggi è festa del lavoro: festa per i contadini che hanno ottenuta l’assegnazione di terre celebrata anche con un pensiero ai mutilati del lavoro. È una festa che non porta con sé alcun atto di ingiustizia, nessuno spirito di ostilità di classe, nessuna ostilità preconcetta. Non è vero che il governo sia contro i proprietari terrieri. Non è vero che abbia condannato l’attività e l’inattività di alcuni. La riforma è il prodotto di una evoluzione storica: dalla proprietà estensiva si passa ineluttabilmente alla proprietà intensiva. Come membri della nazione italiana, corresponsabili tutti del progresso generale della nazione, quello che si vuole è trovare lavoro per coloro che vogliono lavorare, senza ostilità per alcuno. In questa nostra azione di costituzione della piccola proprietà contadina, c’è anche un riconoscimento per quanto è stato fatto prima. Non si può dimenticare quanto è stato fatto dai nostri avi. È la storia che ha preparato le condizioni della trasformazione e del progresso. Questa storia deve essere oggi illuminata da un senso sociale, da una ispirazione cristiana, sulla quale noi vogliamo fondare i criteri di una maggiore giustizia sociale. Non si è voluto lasciare che l’evoluzione storica della proprietà si compisse spontaneamente, perché l’aumento della popolazione, il problema della disoccupazione divengono questioni pressanti, che si pongono non soltanto in termini economici, ma in forme sociali. Si tratta cioè di un problema di carattere politico e amministrativo, di adeguamento della struttura sociale. Senza una revisione della concezione della proprietà terriera, senza l’adozione di misure perequative, tutte le forze negative si svilupperebbero, fino a sconvolgere la situazione in modo tale che la democrazia non potrebbe essere più salvata. Si è ritenuto anche doveroso di dare ai contadini non soltanto il diritto, ma anche il senso della proprietà. La riforma agraria è stata iniziata per sostanziali ragioni di giustizia. È un problema essenzialmente di perequazione. Si vogliono evitare conflitti, inasprimenti che potrebbero arrivare fino a mettere in pericolo la libertà stessa oltre che il progresso sociale. Si è pensato, si è riflettuto a lungo. Sono state ascoltate le opinioni di tecnici e il passo è stato misurato sulle possibilità finanziarie del paese: soltanto dopo di ciò è stata iniziata questa riforma, che per il governo e per la Dc rappresenta un atto di fede e di costanza, senza speculazione alcuna. Per chi ha fede nella democrazia non c’è certamente bisogno di rivoluzioni, perché il progresso si attuerà pacificamente, nella legge e nell’ordine. I problemi della famiglia, della casa, hanno spinto a questo atto: perché se si dimenticano questi due problemi, si finisce per diventare facilmente schiavi della dittatura. E c’è alla base della riforma un’altra ferma convinzione: non esiste progresso se non esiste vera libertà, non esiste possibilità di vita. Ecco la meta: famiglia e casa. Passando a parlare del sistema di attuazione della riforma, l’on. De Gasperi ha poi detto che gli enti di riforma saranno provvisori. I contadini saranno aiutati attraverso questi enti, perché non esistano rischi e perché occorre una capacità tecnica, insieme con lo spirito di sacrificio. Il vostro impegno deve essere il riconoscimento di avere assunto – mediante l’applicazione della riforma agraria – un dovere particolare verso la nazione, la quale anche in questo campo compie un grande sforzo. Voi anche dovete lavorare perché altri contadini, i vostri figli e i figli dei vostri figli trovino terra da coltivare: così facendo essi contribuiranno anche allo sviluppo dell’economia nazionale. Dopo aver accennato alla risoluzione di alcuni problemi locali, ai quali il governo si è interessato o si sta interessando, il presidente del Consiglio ha detto che il governo vorrebbe fare molto di più in tutti i campi, ma difficoltà di ogni genere, e specialmente difficoltà di ordine finanziario, impediscono talvolta la realizzazione di giuste richieste per soddisfare le quali non manca la volontà. Tutti, si capisce, chiedono qualcosa e questo deve essere per il governo uno sprone per maggiori realizzazioni nell’interesse della nazione e del popolo. Una delle principali virtù della democrazia è la pazienza, che vuol dire anche saper attendere con senso di responsabilità ai nostri doveri. L’Italia è un paese povero, ma – come ho potuto constatare anche recentemente a Lisbona – la nostra povertà è dignitosa, nobile, è povertà di lavoratori che hanno coscienza del proprio lavoro, che lavorano – come noi lavoriamo – per una maggiore giustizia sociale. 