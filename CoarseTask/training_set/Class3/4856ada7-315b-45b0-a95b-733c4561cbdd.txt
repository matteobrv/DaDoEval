«Nel momento, scrive l’Izwiestia , in cui il nazismo schiaccia coi piedi i resti della democrazia borghese, la nostra costituzione innalza la bandiera della più completa democrazia. Nel momento in cui il nazismo difendendo gli interessi dei padroni, soffoca ogni libertà, i Sovieti istituiscono il suffragio libero, diretto e universale …». Questi accenti trionfali di fanfara, coi quali la stampa sovietica russa accompagna il nuovo progetto della Costituzione russa, ci mettono già in sospetto che essa non sia altro che una manovra di propaganda ad uso dei compagni dei vari fronti popolari stranieri. Nonostante questo sospetto tuttavia conviene esaminare oggettivamente il contenuto del nuovo progetto, poiché, nonostante le intenzioni machiavelliche, può ben darsi che anche in Russia certe regole di convivenza sociale, che corrispondono alle esigenze della natura umana, finiscano coll’imporsi o collo strappare al despotismo almeno delle concessioni. La Costituzione in progetto, la quale finora non venne adottata che dal governo e dovrà venire sottoposta al congresso dei Sovieti, consta di 146 articoli divisi in dodici capitoli. Il primo capitolo è dedicato alla struttura sociale e non lascia dubbio che l’Unione sovietica manterrà l’economia socialista caratterizzata dalla proprietà comune degli strumenti e dei mezzi di produzione. La proprietà socialista, secondo l’articolo 5, prende sia la forma di proprietà di Stato (bene nazionale), sia la forma di proprietà cooperativa (kolkhoz). Tuttavia l’articolo 9 stabilisce che parallelamente al sistema socialista, è ammessa anche la piccola economia privata dei contadini che lavorano direttamente la terra, e degli artigiani a domicilio, economia fondata sul lavoro personale dei cittadini sulle loro entrate e suoi loro risparmi, in quanto sieno frutto del loro lavoro, sulla loro casa e la loro economia domestica come pure sugli oggetti d’uso personale. Il capitolo II è dedicato alla struttura dello Stato. L’U.R.S.S. rimane una federazione di 11 repubbliche. Organo sommo dello Stato è il Consiglio supremo che esercita il potere legislativo, è eletto per 4 anni ed è costituito da due camere, l’una chiamata Consiglio dell’unione, l’altra Consiglio delle nazionalità, eguali in diritto e aventi tutte due l’iniziativa legislativa. Questo Consiglio supremo in seduta comune delle due camere elegge il Presidio dello Stato composto del presidente, di 4 vicepresidenti, di un segretario del Presidio e di 31 membri. Questo Presidio è responsabile innanzi al Consiglio supremo e possiede le prerogative che esercita in Europa il re o il presidente della repubblica. Il governo, cioè il Consiglio dei commissari del popolo, viene eletto dal Consiglio supremo in seduta comune delle due camere ovvero, nelle vacanze parlamentari, dal Presidio. Il capitolo X definisce i diritti dei cittadini, cioè la eguaglianza giuridica di tutti i cittadini senza distinzione di nazionalità o di razza, la libertà di coscienza, la libertà di parola, di stampa, di riunione e di manifestazione, la libertà della persona, del domicilio e della corrispondenza. Le apparenze dunque sembrano dar ragione a coloro i quali sostengono che la dittatura russa va lentamente evolvendosi verso la democrazia. Certo non si tratta del sistema parlamentare, perché i commissari del popolo (ministri), una volta eletti, non sono responsabili innanzi al Consiglio supremo ossia al parlamento, ma innanzi al Presidio dello Stato. Tuttavia le libertà surriferite, sono elementi tolti di peso dallo Stato rappresentativo europeo. Ma a parte che finora il nuovo statuto non è stato definitivamente promulgato, rimane la grossa incognita della sua applicazione. Che cosa vuol dire la libertà di eleggere ed essere eletti con le altre libertà di parola e di stampa in uno Stato socialista, che possiede tutte le stamperie, tutti i magazzini di carta e in realtà tiene nelle proprie mani tutte le condizioni materiali necessarie all’esercizio di questi diritti? È possibile pensare alla libertà di associazione, e quindi alla possibilità di costituire movimenti e società politiche, quando permane in funzione il partito comunista totalitario? Vi è infatti nel progetto Stalin un articolo 139, così concepito: «Conformemente all’interesse dei lavoratori e allo scopo di sviluppare l’iniziativa dell’organizzazione e l’attività politica delle masse popolari, si assicura ai cittadini il diritto di raggrupparsi in organizzazioni speciali: sindacati, associazioni, cooperative, organizzazioni giovanili ecc. ecc. e i cittadini più lavorativi e più coscienti della classe lavoratrice si uniscono nel partito comunista che è all’avanguardia dei lavoratori nella lotta per lo sviluppo del regime socialista e che costituisce il mezzo dirigente di tutte le organizzazioni dei lavoratori tanto sociali che dello Stato». La nuova costituzione dunque registra come un fatto che deve perdurare anche «de jure», l’esistenza e il carattere del partito comunista; onde è a supporre che si consideri come un diritto acquisito anche la continuità delle sue funzioni totalitarie. Ciò si deve dedurre anche dalla circostanza che il nuovo regolamento elettorale mantiene che le candidature amministrative e politiche possano venir presentate soltanto dal partito comunista e dalle associazioni culturali operaie. Ma quel che più importa è di osservare che tutta questa camuffatura democratica viene a sovrapporsi ad una società socialisticamente organizzata, la quale in via di fatto, limitando al minimo la proprietà privata, distrugge quasi totalmente la sfera di indipendenza individuale, per la quale le libertà garantite si potrebbero sviluppare o avere pratico fondamento. E che dire della libertà di culto, quando è sempre lo Stato che possiede edifici, beni e oggetti di culto, e quando questo stesso Stato, avendo in mano tutti i mezzi di propaganda, non soltanto tollera ma praticamente favorisce la propaganda contro la stessa libertà di culto? Che dire poi dei poteri del parlamento quando si consideri che il sistema finanziario del sistema socialista è tale da costituire lo Stato intermediario fra la compera e la vendita delle derrate? Su 78 miliardi di entrate 62 miliardi provengono dalla imposta sulla cifra d’affari che colpisce i prodotti di consumo. Questi miliardi costituiscono la differenza fra il prezzo pagato dallo Stato ai produttori e le somme che esso ritrae dalla vendita dei prodotti alla popolazione. Lo Stato, ad esempio, compera dai produttori il grano ad un prezzo fissato dall’amministrazione e vende il pane ad un prezzo fissato pure dalla sua amministrazione; ne ricava così secondo l’ultimo bilancio 21 miliardi e 21 milioni. Quale effetto può avere di fronte ad un tale sistema la legislazione finanziaria di un parlamento che si raduna due o tre volte l’anno? È un cumulo dunque di incognite che si presenta a chi voglia giudicare oggettivamente la nuova evoluzione russa. Tuttavia che certe leggi di natura le quali corrispondono ad impulsi e ad esigenze di conservazione si facciano sentire anche nello Stato comunista, è oramai certo e non è da escludersi che i nuovi germi entrino in concorrenza feconda coi fermenti rivoluzionari. Ne abbiamo un sintomo nel nuovo progetto di legge per la conservazione della famiglia che il Cremlino, con un sistema del tutto nuovo, ha sottoposto al pubblico referendum. Il progetto prevede la proibizione dell’aborto procurato con gravi penalità per i medici o per i mariti che avessero spinto le madri a sottomettersi ad un intervento chirurgico. Il progetto contiene inoltre disposizioni per difficoltare il divorzio, colpendolo con un’imposta progressiva e aumentando in misura proibitiva le pensioni alimentari per figli. Inoltre si prevedono i premi di natalità a partire dal settimo figlio (2000 rubli per anno, per 5 anni) e molti altri articoli prevedono l’aumento degli asili infantili, degli orfanatrofi ecc. Dato che in Russia il pericolo di una diminuzione demografica non si manifesta ancora, poiché essa cresce pur sempre di 3 milioni d’anime all’anno, la vera ragion della legge si deve ricercare piuttosto nel fatto che gl’interventi chirurgici consentiti da un infame provvedimento del 1920, per confessione di tutte le autorità sanitarie, finiscono per distruggere la salute della donna. Le polemiche suscitate dal referendum, dimostrano lo stato vergognoso della moralità pubblica in certe sfere della società sovietica e specialmente nelle classi operaie e impiegatizie. Ma è probabile che la grande massa rurale non sia ancora infetta nella stessa misura e che capi dello Stato si preoccupino di limitare il contagio. Comunque, il nuovo codice familiare dell’U.R.S.S., rappresenta un sintomo evoluzionista che merita tutta la nostra attenzione. Il Belgio ha superato la sua crisi operaia a minor prezzo e con minori lesioni dell’ordine pubblico di quello che sia avvenuto in Francia. Van Zeeland che, fungendo da arbitro nelle trattative fra padroni ed operai, aveva fatto inclinare la bilancia nel senso delle rivendicazioni operaie, innanzi al parlamento però seppe difendere gli interessi essenziali dei produttori rifiutandosi di legare troppo strettamente la questione della riduzione della durata del lavoro alla conservazione dei salari praticati sulla base di 48 ore settimanali. Ma sovrattutto l’autorità dello Stato non venne messa in questione, perché fin da principio Van Zeeland, pur dimissionario, aveva ottenuto il consenso dei ministri socialisti e democratici cristiani per rigorose misure d’ordine atte ad impedire l’occupazione delle officine. Le occupazioni infatti non si ebbero sia in forza delle misure preventive del governo, sia perché in esse gli elementi più moderati degli operai trovarono un appoggio per dissuadere i più esaltati da atti illegali. Alla fine gli scioperi si conclusero con un aumento medio del 10% sulle industrie, aumento che si trova equo per gli operai perché si ristabilisce così il salario precedente alla svalutazione, e d’altro canto sopportabile anche per le industrie esportatrici. Il paese ha visto quindi con soddisfazione ritornare al governo un ministro così previdente e così abile e ne ha approvato il programma sociale e politico. Van Zeeland ha fatto alla Camera delle dichiarazioni di principio sulla riforma parlamentare. Circa il corporativismo egli disse: «Si applica questa parola ad una serie di regimi molto differenti gli uni dagli altri, tanto nella loro concezione quanto nella loro realizzazione, sia che si tratti della Germania, dell’Italia, del Portogallo o dell’Austria. Io non desidero avvicinarmi a nessuno di questi sistemi. Cerchiamo il sistema propriamente belga; quello della libertà organizzata. Appoggiamoci sulle organizzazioni esistenti e domandiamo il loro concorso». In quanto al regime parlamentare Van Zeeland rilevò che esso è in crisi perché è mutato il mondo dell’economia e della produzione. «Questo regime parlamentare ad un certo momento della storia fu perfetto; ora deve adattarsi a compiti nuovi. La questione è di sapere se un regime che si riforma può venir modificato per uno sforzo dal di fuori. Penso che nel Belgio il regime possa modificarsi per uno sforzo dall’interno. In Europa e nella maggior parte degli stati le istituzioni del secolo passato si introdussero per un atto di violenza esterna e nella maggior parte di questi paesi il regime di libertà fu un’importazione. Noi invece siamo uno dei più vecchi paesi di libertà che esistano. Da secoli i belgi si governano sulla base di chartes, franchigie, costituzioni liberamente accordate. Essi hanno adattato questi regimi alle differenti evoluzioni dell’economia e della produzione. Essi possono riuscirvi un’altra volta, associando la libertà col realismo. Coloro i quali non vogliono credere alla permanenza di un regime di libertà fondato sul realismo, attendono una risposta ai loro dubbi. Dategliela! Il Belgio deve essere la terra delle esperienze riuscite. Ciò facendo voi respingerete altre esperienze». Questo discorso ottenne un grande successo presso la maggioranza ed è considerato come una risposta programmatica del nuovo ministero al movimento rexista suscitato dal Degrelle. Abbiamo già messo in rilievo la parte veramente pastorale e socialmente illuminata fatta dai vescovi francesi in occasione dei recenti moti sociali . Seguendo l’esempio del card. Verdier, che per il suo atteggiamento ebbe anche il plauso cordiale del Santo Padre, molti vescovi di Francia hanno rivolto ai padroni ed agli operai degli eccitamenti e dei moniti, ricordando la Rerum novarum e la Quadragesimo anno e mettendo in particolare risalto la organizzazione professionale. «Il diritto d’associazione, scrive mons. Dutoit (Arras) , è un diritto naturale che appartiene tanto ai padroni quanto agli operai. Nel nostro mondo del lavoro il diritto di associazione è il diritto sindacale. Nessuna autorità, nessuna pressione da qualunque parte essa venga possono impedire ai padroni e agli operai d’usare di questo diritto nelle forme previste dalle leggi. Ma ciascuno deve usarne secondo coscienza. È doveroso di collaborare all’organizzazione professionale aderendo al sindacato; dovere che potrà fra breve venir rinforzato da un obbligo legale. È doveroso altresì per i cristiani di aderire ad un sindacato che si ispiri ai principi cristiani, che rispetti la proprietà, la famiglia, la vita religiosa del lavoratore e i fini spirituali del lavoro. Tale la caratteristica comune dei sindacati raggruppati nella Confederazione francese dei lavoratori cristiani…». Questa esplicita raccomandazione della Confederazione bianca si trova quasi in tutte le pastorali dei vescovi. Si annunzia difatti che il numero dei suoi aderenti è di questi giorni molto accresciuto. Ma ecco che il governo di sinistra, costituendo le commissioni paritetiche, alle quali rimane affidata in ogni provincia la conciliazione dei conflitti del lavoro vi ha incluso per gli operai «la organizzazione più rappresentativa» ossia la sola rappresentanza della Confederazione rossa, con l’esclusione dei sindacati cristiani. La Confederazione bianca ha presentato un’energica protesta contro quest’attentato contro la libertà sindacale ed è certo che ora si svilupperà un’energica campagna per ottenere la rappresentanza proporzionale di tutti i sindacati. È caratteristico che i sindacati cristiani i quali hanno sempre preconizzati gli organi di conciliazione si trovino ora esclusi, mentre viene affidato il monopolio della rappresentanza operaia a quella Confederazione rossa che ha sempre affermata la sua ostilità alla procedura arbitrale. I cattolici hanno di qui innanzi il compito di rinfacciare ai socialisti la loro incoerenza, finché non si arrenderanno alle esigenze dell’equità. L’assemblea dei cardinali e dei vescovi della Francia radunatasi a Parigi parecchio tempo prima della costituzione del presente governo ha deliberato delle direttive per il clero, per i cattolici e per le loro associazioni in confronto ai partiti politici e alle leghe, direttive che ora vengono rese di pubblica ragione. Rilevato che il clero, pur non trascurando i propri doveri civici, dovrà evitare di infeudarsi a partiti politici e che i cattolici dovranno avere la cura costante di mantenere la Chiesa e la Azione Cattolica al di fuori e al di sopra dei partiti, le direttive episcopali stabiliscono che «i dirigenti e militanti dell’Azione Cattolica, non saranno nello stesso tempo direttori, rappresentanti o propagandisti di un partito politico». Rispetto alle leghe i membri del clero inscritti al gruppo «Croci di fuoco», a titolo di ex combattenti, pur non essendo obbligati a dare le dimissioni, si asterranno in via di fatto dal partecipare attivamente alla vita della lega e per l’avvenire i sacerdoti dovranno astenersi dal dare il loro nome a qualsiasi lega politica. Le associazioni giovanili cattoliche si terranno al di fuori e al di sopra delle leghe e si asterranno dall’aderire a qualsiasi organizzazione che fosse in collazione con un movimento formalmente condannato, che si segnalasse per assenza di principi cristiani, che si appoggiasse su dottrine di violenza o mancasse di rispetto di fronte alla Chiesa. I vescovi, affine di impedire che le cerimonie religiose diventino manifestazioni politiche, stabiliscono che nelle chiese non vengano accettate che la bandiera nazionale e quella di organizzazioni specificamente cattoliche o puramente professionali. 