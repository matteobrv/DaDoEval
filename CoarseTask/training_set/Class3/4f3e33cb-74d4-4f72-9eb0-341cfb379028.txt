Premessa INDICE Premessa INTRODUZIONE: L’Esposizione mondiale della stampa Le organizzazioni internazionali della stampa cattolica Agenzie e centri d’informazione per la stampa cattolica Cinematografo, radio, pubblicità Avvertenza EUROPA: Austria Belgio Cecoslovacchia Francia Germania Gran Bretagna Irlanda Italia Città del Vaticano Jugoslavia Lussemburgo Malta Olanda Polonia Portogallo Romania e paesi balcanici Stati scandinavi e baltici Spagna Svizzera Ungheria AMERICA SETTENTRIONALE: Canadà Stati Uniti d’America Messico AMERICA CENTRALE: Costarica Cuba Repubblica Dominicana El Salvador Guatemala Haiti Honduras Panama AMERICA MERIDIONALE: Argentina Brasile Bolivia Cile Columbia Equatore Paraguay Perù Uruguay Venezuela ASIA: Asia occidentale Cina e Manciuria Impero giapponese India, Birmania, Ceylon Indocina Siam AFRICA: Africa equatoriale francese Africa orientale britannica Africa italiana Marocco francese Algeria e Tunisi Basutoland Madagascar OCEANIA: Australia e Nuova Zelanda Indie orientali olandesi Isole del Pacifico Isole Filippine VARIA: Stampa di cooperazione missionaria Riti orientali Pubblicazioni di alta coltura Azione Cattolica Stampa degli Ordini e Istituti religiosi INTRODUZIONE Rispondendo ad un primo invito del Comitato Ordinatore dell’Esposizione, il celebre apostolo della stampa ungherese P. Bangha manifestava il timore che la Mostra potesse riuscire una pura esibizione di vanità, coll’effetto di cullare i cattolici in uno sterile compiacimento dei risultati ottenuti, i quali, visti nel loro insieme possono forse apparire cospicui, ma, considerati relativamente a tutta la stampa mondiale, costituiscono pur sempre una penosa situazione d’inferiorità. Tale preoccupazione non sfuggiva al Comitato, il quale già nelle sue prime istruzioni (O.R. 21 febbr. 1935) raccomandava ai vari Centri nazionali per l’Esposizione che «lo stato attuale della stampa cattolica di ogni paese venisse illustrato con dati statistici e comparativi in modo da precisare la situazione reale dell’attività cattolica nel campo della stampa». Un mese dopo il Comitato annunziava il proposito di organizzare un’inchiesta in tutti i paesi del mondo, invitando i Comitati nazionali e numerose personalità della stampa e della coltura a raccogliere statistiche, informazioni e ogni elemento utile per poter rispondere alle seguenti domande: Quale fu nella storia della stampa periodica il contributo dell’ispirazione cattolica? Quali e quante sono le forze cattoliche di stampa in confronto di ciò che dovrebbero essere in rapporto alla popolazione e alle necessità di difesa contro le forze ostili? Come sono esse attrezzate tecnicamente e finanziariamente in rapporto agli ultimi sviluppi dell’organizzazione e del progresso meccanico? Come si è provveduto nel vostro paese alla formazione spirituale e intellettuale dei giornalisti cattolici? «È dunque l’immagine della realtà – concludeva la circolare – che il Comitato intende mostrare ai visitatori di tutti i paesi per offrir loro un soggetto di meditazione e di fermi propositi. A tale scopo la Segreteria (ed in modo speciale Mons. Giuseppe Monti) elaborava con grande cura un questionario minuzioso che nelle sue domande particolareggiate e insistenti indagava tutti i lati del complesso problema e preparava anche uno schema per studi di maggior mole sulla stampa di ogni paese. I dati e le informazioni raccolti in quest’inchiesta mondiale – era detto ancora nella circolare – raggruppati in sintesi storiche e descrittive, elaborati e presentati nella maniera più intuitiva e più espressiva che offra la tecnica moderna presenteranno allo spirito e alla coscienza del mondo cattolico il problema della stampa nella sua pienezza e nella sua universalità. Le cifre globali saranno utilizzate nella sezione generale, mentre i risultati particolari saranno messi in evidenza in ogni reparto nazionale». Programma ambizioso, compito poderoso, che all’Esposizione si è potuto attuare soltanto in parte. Moltissime risposte giunsero troppo tardi, molte arrivarono incomplete, alcune si attesero invano. I tecnici della I Sezione che lavoravano col materiale generico dell’Istituto per la Stampa di Monaco non poterono ricavare a tempo dai risultati dell’inchiesta gli elementi integrativi per fissare statisticamente la situazione della stampa cattolica. A queste deficienze si aggiunsero anche ostacoli intrinseci, quali la difficoltà d’incasellare in alcune precise categorie ideologiche la stampa di paesi così diversi e di così differente sviluppo, il trasformismo e l’ibridismo della cosidetta stampa neutra d’informazione, la rapidità dei mutamenti della stampa in un’epoca di impressionanti trasformazioni politiche; il voler fissare insomma delle cifre e delle conclusioni intorno ad un materiale effimero per definizione ed evolutivo di sua natura. Ammettiamo dunque con franchezza che la grande inchiesta scientificamente condotta e scientificamente elaborata rimane compito d’una futura iniziativa, a cui auguriamo non vengano meno né la lena, né il tempo, né il sussidio di un’organizzazione internazionale permanente. Tuttavia se la meta non fu raggiunta, non e però mancato del tutto il successo. Quasi in tutti i paesi del mondo i cattolici, in occasione della Mostra internazionale, istituirono una rassegna delle loro forze di stampa e nelle note che seguiranno si troverà citato un numero notevole di pubblicazioni sulla storia della stampa cattolica e sul suo presente sviluppo. Da altri ci giunsero manoscritti lavori preziosi che fornirono gli elementi per questo nostro giro d’orizzonte; diversi Comitati nazionali, infine sottoposero il problema della loro stampa ad una vivisezione spietata, esibendo coraggiosamente le ferite riportate in una lotta ineguale: si vedano ad esempio le tavole di statistica figurata della Cecoslovacchia, quelle della Jugoslavia, quelle della Svizzera, quelle del Canadà. La maggioranza dei Centri nazionali portò all’Esposizione dati comparativi e non soltanto quelli che servono ad incoraggiare per i continui progressi raggiunti, ma anche quelli che dimostrano l’urgenza di riguadagnare il tempo perduto. Già la Mostra, che nella sua prima sezione esponeva le statistiche generali della stampa e nei reparti nazionali o di categoria esibiva sulle pareti tabelle e confronti statistici, che facevano riflettere, tendeva dunque a dimostrare e non a dissimulare la realtà della situazione. Se però, com’era da attendersi, l’Esposizione riuscì in prima linea, per merito anche della sua maestosa veste artistica, una legittima celebrazione dei risultati ottenuti, affinché nella casa del Padre Comune non mancasse il riconoscimento dei meriti guadagnati e dei sacrifici sostenuti, questo libro, rinunziando ad ogni pompa commemorativa, vuol essere anzi tutto un austero richiamo, fatto di cifre, note bibliografiche e rapide sintesi, un quadro che tenti ridurre in poche linee quasi schematiche il problema della stampa cattolica nel mondo. Il quadro è incompleto, perché qui e là ci sono mancati gli elementi integrativi e chi l’ha dovuto comporre coi dati affrettati o improvvisati per la Esposizione, sa che questo libro va considerato solo come un primo tentativo, come la base, sulla quale l’ardimentoso Istituto Cattolico per la Stampa di Milano potrà negli anni venturi costruire, fino alla perfezione, l’«Annuario internazionale della stampa cattolica». Ma anche così, esso dischiude allo spettatore un giro d’orizzonte tanto ampio e impressionante da suscitare interesse e da offrire copioso ammaestramento. Parte del volume è costituito dagli elenchi delle pubblicazioni esposte, quali abbiamo potuto ricostruire cogli elementi forniti alla Mostra dai vari centri nazionali: bibliografia questa che è la prima e la più completa del suo genere, ma che, a meno di venir sottoposta ad una rifusione generale, doveva risentire la diversità delle origini e rinunziare alle rigorose esigenze della metodologia scientifica. La bibliografia però è preceduta da brevi ma numerose note sintetiche, nelle quali abbiamo cercato di. costringere le osservazioni e le conclusioni, illustrate o suggerite dalla Mostra e dalle manifestazioni che vi andarono congiunte. Di questi ammaestramenti, che abbiamo notato, sintesi per sintesi, paese per paese, è possibile tirare le somme anche sul piano internazionale? Notiamo intanto che secondo un prospetto riassuntivo della stampa esposta i quotidiani inclusi in tali elenchi sono 358, i settimanali o plurisettimanali 1.151, i giornali dunque complessivamente 1.509. Confrontando queste cifre dei giornali presenti all’Esposizione coi dati che si possono ricavare dalle note illustrative che abbiamo compilata per ogni paese si troverà che parteciparono alla Mostra tutti o quasi tutti i quotidiani cattolici allora esistenti, mentre dei settimanali mancarono all’appello circa 250, cosicché la cifra totale dei giornali cattolici esistenti nel 1935-36, si può presumere in 1.509+250=1.759. Questi 1.759 organi giornalistici dei cattolici nel mondo, in quale rapporto stanno colle forze giornalistiche che i cattolici dovrebbero avere in proporzione del loro numero? Per rispondere a tale domanda, si sarebbe tentati di rifare un calcolo analogo a quello che i lettori troveranno nella sezione cecoslovacca. Premettendo cioè, sulla fede di altre tabelle della stessa Esposizione, che nel mondo si pubblichino in totale e in cifra tonda 50 mila giornali e che i cattolici costituiscano il 16,5% degli abitanti del globo, ne risulterebbe che i cattolici per raggiungere la giusta proporzione col loro numero, anzi che 1.759 giornali, ne dovrebbero possedere oltre 8 mila! Senonchè per ottenere conclusioni veramente probative, bisognerebbe fare il calcolo, non in base al numero dei giornali, ma a quello degli esemplari. Ed eccoci innanzi al mistero della «tiratura», ad un’incognita inafferrabile, che renderebbe vacillante, se non fantastica tutta la nostra costruzione statistica! Allora, rinunziamo pure a sciogliere l’equazione! Ma nelle nostre note, là ove indichiamo, per approssimazione qualche tiratura massima e qualche tiratura minima, i lettori troveranno elementi sufficienti, se non per arrivare a delle cifre complessive, certo per dover concludere che tenendo conto anche delle tirature, l’inferiorità della stampa cattolica appare, ahimè!, ancora più evidente. La prima disastrosa impressione tuttavia, può venir attenuata, quando invece di arrestarci alla stampa esposta, cioè ai giornali d’Azione Cattolica, prendiamo in considerazione anche tutta quella stampa nella quale si fa valere, in maggiore o minore misura, il pensiero cattolico. È per questo, che nelle note illustrative del presente volume, facendo delle sortite anche fuori del campo trincerato dell’Esposizione, abbiamo tenuto conto della stampa filocattolica e simpatizzante. Ora da tale considerazione più larga si può intanto concludere che la influenza reale del pensiero cattolico, sulla stampa di alcuni paesi è di parecchio maggiore di quella rappresentata dai giornali accolti alla Mostra, benché questi ne siano l’espressione più genuina e completa. Infine per ricostruire un quadro più vero delle forze in concorrenza e in conflitto, abbiamo cercato nelle note di distinguere anche fra la stampa indifferente o neutra e quella costantemente ostile; ma qui, se tale distinzione può fornirci elementi di giudizio utili nella valutazione d’ogni singolo paese, ci troveremmo assai imbarazzati se dovessimo tirarne le somme sul piano mondiale. La diversità e il trasformismo dei giornali d’informazione li sottrae a qualunque nostro sforzo sintetico…. I grandi giornali anglo-sassoni vengono quasi dappertutto classificati «come rispettosi della religione», rispetto che, ad esempio, in Australia può arrivare fino alla simpatia, come vi arrivano certi altri organi maggiori dell’America latina; ma che varrebbe classificare in tale categoria qualche giornale europeo per un suo atteggiamento momentaneamente favorevole, quando questo non derivi dalla coscienza o dalla forma mentale degli scrittori, ma da contingenze politiche o da calcoli interessati? In quanto alla stampa ostile, i lettori percorrendo le nostre note, che, per questo lato, se fondano sempre su apprezzamenti, ottenuti dai paesi d’origine, troveranno ragionevole concludere che non più di un quinto dei giornali europei e americani si può classificare come decisamente avverso al cattolicesimo pur ammettendo che in qualche paese europeo la forte tiratura di certa stampa marxista o nazista faccia superare tale quota; e pur dovendo temere che in tempi di aperto conflitto fra Stato e Chiesa la proporzione possa addirittura essere rovesciata. Comunque, parlando dell’ora presente, sembra lecito affermare che, fuori della stampa cattolica, esiste nel mondo una categoria di organi giornalistici di grande diffusione, di larga base finanziaria e avanzato sviluppo tecnico e dietro loro un forte gruppo di agenzie e di stazioni trasmittenti, che non sono programmaticamente e permanentemente preclusi all’influenza dell’idea cattolica. Ora l’esistenza in parte del giornalismo di questa politica della porta aperta offre ai cattolici un campo vastissimo da vigilare e fecondare e impone loro sul piano internazionale nuovi doveri di comune operosità. Oggidì il quesito più grave e più urgente per i cattolici pare dunque essere questo: Come influire sui grandi giornali d’informazione, sulle agenzie di notizie, sui centri nervosi dell’opinione pubblica? Chi leggerà le nostre note, ad esempio quelle sulla stampa in Polonia, e negli Stati Uniti, troverà già insinuata la risposta. Bisogna creare degli organi centrali sul tipo della KAP o del NEWS SERVICE che allo scopo d’alimentare la stampa cattolica, aggiungano quello d’informare e consigliare la stampa della zona grigia, che è la stampa della maggioranza dei lettori. Tutto indica che tale debba essere la mèta dei prossimi decenni. Creare organismi giornalistici capaci di sostenere almeno o superare tecnicamente e finanziariamente la concorrenza dei colossi esistenti e delle organizzazioni che hanno preoccupato il terreno è, per la maggior parte dei paesi, una mèta irraggiungibile. Rapidamente efficace invece può esser l’opera e il contributo dei cattolici per rendere più oggettiva l’attività delle grandi agenzie e della grande stampa d’informazione. A tale scopo è necessario che i cattolici facciano blocco e costituiscano organi centrali di controllo, di coordinazione, d’informazione. Il meccanismo agirà tanto più potentemente quanto più i vari centri nazionali scambieranno tra loro servizi ed esperienze a mezzo di organi internazionali. Abbiamo indicato in un apposito capitolo gli organismi internazionali che all’Esposizione devono nuovo impulso o addirittura il loro nascimento. I metodi organizzativi, le forme di attività saranno ancora oggetto di discussione e di elaborazione, ma poiché questa è impresa di lunga lena, bisogna fin d’ora fare ogni sforzo attorno agli organismi esistenti, perchè da loro essa si sviluppi e maturi. Non si tratta dunque semplicemente di un’agenzia che scambi fra la stampa cattolica di tutti i paesi informazioni e contributi, servizio questo assai utile, che può costituire la fase iniziale d’attività, ma bisogna arrivare a opere di controllo e d’irradiazione che di fronte a notizie, commenti, che interessano il cattolicismo e provengono dalle grandi agenzie e dalla grande stampa, siano pronte a trasmettere subito la nota cattolica e a influenzare così tempestivamente l’opinione pubblica mondiale. A sviluppare tale organismo non sono dunque chiamati solo gli editori e i giornalisti, ma tutte le forze morali e finanziarie dei cattolici a mezzo dei loro istituti ed organismi nazionali, né quest’impresa dovrà preoccupare soltanto i congressi giornalistici, ma anche tutti gli altri convegni mondiali cattolici – come già fecero quelli di Cristo Re – che, al di fuori di ogni tendenza politica, mirano a cementare e rendere operosa l’universale solidarietà dei cattolici militanti. Se sul piano internazionale questa mèta s’impone ormai con un’evidenza indiscutibile, meno univoche appaiono le risultanze della Mostra e delle sue manifestazioni per quanto riguarda la stampa entro l’ambito nazionale. Bisogna puntare con tutti gli sforzi verso la creazione del grande quotidiano o sviluppare i settimanali? Tendere al quotidiano completo, espressione di tutte le attività pubbliche dei cattolici, come uomini e cittadini e del cattolicismo come dottrina e come attività sociale o verso il quotidiano d’azione cattolica che di fronte all’attività politica si mantiene in riserva? Il Maasbode, la Croix, il Debate? È evidente che qui s’impongono le condizioni particolari di ogni paese. Tuttavia ognuno dei tipi esistenti ci ha lasciato alla Mostra il suo insegnamento. La Croix! «Notre rève c’est, diceva il Santo Padre, que non seulement la France, mais chaque pays, grand ou petit, puisse avoir sa Croix et sa Bonne Presse. Puisque toutes les Croix et toutes les Bonnes Presses réalisent une grande Fédération de Bonne Presse Catholique à la fois dans le sens dogmatique et dans le sens géographique du mot. Quelle magnifique chose serait une telle Fédération! Quel puissant instrument de vraie fraternité des peuples et des nations pour l’établissement de la vraie paix!» È ben certo che il quotidiano di azione cattolica puro, che si sottragga sistematicamente alle lotte politiche, rappresenta per tutti i paesi una riserva preziosa e una mèta ideale, com’è indiscutibile che in alcuni paesi è la forma unica possibile. Ma quale provvidenza può essere, con diverse premesse ambientali, l’organo completo che abbraccia tutta la vita religiosa, economica e sociale e politica come si svolge nella realtà, e che in un paese di commercio, come l’Olanda, esonera i cattolici dal ricorrere a qualsiasi altro giornale, perché il Maasbode primeggia anche nell’informazione finanziaria e commerciale? E chi non era ammiratore del madrileno Debate, splendido tipo di giornale di formazione e ad un tempo d’informazione, imitatore in questo fino al superamento del magnifico tipo misto che fu l’Unione di Milano? A tutti tre i tipi però dev’essere comune la caratteristica che risulta sempre più indispensabile per ogni giornale che voglia essere ed apparire organo insospettato e sicuro del pensiero cattolico: esso non deve dipendere nella sua direzione, nella sua gestione e nella stia costituzione finanziaria né da un organismo meramente di parte, né da esosi sovventori che, come ci dirà mons. Olichon a proposito di certa stampa provinciale francese, impongono alla stampa «vedute sociali e atteggiamenti politici che non concordano del tutto con le dottrine della Chiesa». L’esperienza dei cattolici portoghesi può servire di monito e d’ammaestramento. Per garantire l’indirizzo cattolico del giornale e salvaguardarne l’autonomia si è ricorsi nei vari paesi a formule costitutive diverse e sarà utile in proposito richiamare l’attenzione dei lettori sugli statuti del Debate e su quelli del Devoir di Montreal, benché sia ovvio che la salvaguardia maggiore risieda in una base finanziaria autonoma e sufficiente. Altro esempio che non dovrebbe andar perduto è quello dei giornali scritti e fatti per le classi popolari: pochi e brevi i commenti, molte e scelte le notizie, numerose le illustrazioni e le rubriche varie, e basso il prezzo di vendita. Specialmente nelle metropoli, per raggiungere il popolo dei sobborghi bisogna che i redattori cattolici rinunzino a sermoneggiare e a disputare, parlino un linguaggio semplice ed efficace, paghi di essere i pionieri e i dissodatori di un terreno incolto. Pensiamo per esempio a Vienna ove, accanto alla Reichspost è stato lanciato con successo Das kleine Volksblatt: né l’esempio è isolato, che fu preceduto e seguito da molti altri, specie nel Belgio e in Olanda. Leggendo inoltre al capitolo Francia le troppo poche parole che abbiamo potuto consacrare all’Alsatia i lettori concluderanno che oltre il grande giornale centralizzato, il sistema consorziale, sotto certe premesse, può dare risultati ammirevoli. La stampa cattolica italiana fece forse del trust giornalistico l’esperimento più famoso. Entrambi, quello per le ragioni della sua riuscita, questo per le cause del suo fallimento, ci confermano che il talento e la prudenza amministrativa ne sono la premessa indispensabile. E qui tocchiamo forse un punto critico dell’Esposizione: nonostante i propositi degli ordinatori e le insistenze dell’inchiesta, poco si è potuto apprendere ed insegnare per quanto riguarda la parte finanziaria, nella quale tra i cattolici regna spesso un dilettantismo disastroso. Una sala della parte generale era dedicata alla «scienza» della pubblicità e dell’amministrazione; un Congresso apposito vi consacrò relazioni e risoluzioni. Fu già molto; ma mancò l’illustrazione sistematica e lo sfruttamento delle esperienze fatte dai nostri organismi giornalistici su tale terreno. Bisognerà trovare modo di superare gli ostacoli, compresi quelli della gelosia commerciale, in altra occasione più propizia, perché di tali cognizioni sperimentali i cattolici hanno estremo bisogno. Coloro infatti che prendono l’iniziativa di tali imprese sono spesso uomini della penna e dello spirito, pronti a tutto sacrificare e a tutto perdere per arrivare alla mèta ideale, ma poco pratici di affari, d’industrie e di commerci. Si parte così spesso con preventivi sballati e si procede con criteri finanziari meschini o avventati. Ora, perché in seno ad uno degli organismi internazionali già costituiti o in formazione non potrà venir organizzata una consulenza finanziaria per la stampa cattolica che, utilizzando l’esperienza di tutte le nazioni, possa dare ai volonterosi contribuenti un parere tranquillante e agli imprenditori consigli provvidenziali? Lo sforzo per il giornale s’impone ormai dappertutto anche nelle zone ove il superamento dell’analfabetismo è recente o incompleto; e si leggerà con meraviglia come i cattolici indiani si affatichino intorno al The Herald di Calcutta e i giavanesi per il piccolo De Korier di Bandoeng e i cinesi abbiano creato già nel 1915 il Shi Pao di Tientsin e ovunque, anche nelle terre di missione col propagarsi fulmineo della stampa quotidiana – nelle Filippine, nell’Indocina, nelle colonie africane – i giornali si contino ormai a centinaia e i missionari sentano il bisogno di un nuovo alleato che li difenda e li sostenga nell’opera evangelizzatrice e la figura del missionario giornalista diventi ormai famigliare nelle assemblee ecclesiastiche dei pionieri dell’evangelo. Certo molti sono ancora i paesi nei quali è consigliabile di concentrare ogni sforzo sui giornali settimanali: e gli anglosassoni non hanno mancato, sia nella sala inglese che in quella nordamericana, di spiegare o giustificare le ragioni di questa loro riduzione di tiro. Comunque si pensi in argomento, rimane vero ad ogni modo che in certe situazioni l’ostinarsi in uno sforzo estenuante a sostenere un quotidiano può ostacolare lo sviluppo della stampa settimanale, che è la stampa più popolare, quella che evitando la politica quotidiana e il notiziario sensazionale, si dedica più efficacemente alla propaganda cattolica e ne può conservare più schietti i principi. E può darsi che in qualche nazione, come oggi in Germania, le condizioni della vita pubblica costringano i cattolici a trincerarsi nei settimanali. Si svilupperà allora un tipo speciale di Sonntagsblatt, ospite settimanale atteso e accolto con ansia dalle famiglie cattoliche. Ma quale genialità è necessaria per rendere veramente interessante ed efficace un settimanale! Quanta rapidità di assimilazione, quale abilità dì volgarizzazione, quale capacità di sintesi sono indispensabili! In alcuni paesi i cattolici hanno compreso la necessità di risollevare il livello dei nostri settimanali e per l’Italia è da segnalare l’opera dell’Istituto cattolico per la Stampa (ICS) che offre ai settimanali la sua preziosa e gratuita collaborazione. Nelle nostre note si troveranno ricordate sempre anche le associazioni per la stampa, sia quelle di propaganda, il cui modello rimane il Piusverein, creato nell’Austria di anteguerra dalla parola infiammata di P. Kolb S. J. e che anche in Spagna per opera delle Asambleas de la Buena Prensa ebbero larga diffusione, sia le Opere di S. Paolo, società a un tempo editoriali e di propaganda, per le quali in Svizzera sorsero anche apposite congregazioni femminili. Abbiamo accennato anche alle varie forme dei Pressvereine e Cooperative editrici, quali la K. S. W. di Budapest, la Kat. Tiskovno Drustvo di Lubiana, la Hrvatsko Knijsevno Sv. Jeronima di Zagabria, la Società di S. Canisio in Olanda; o ai consorzi per i servizi cumulativi come la Presse Régionale di Parigi, o al sistema dei giornali a catena qual’è quello ad esempio del Register di Denver. Particolare menzione venne fatta dell’opera della Gerarchia ecclesiastica, le cui manifestazioni organizzative più importanti sembrano quella della Commissione di stampa polacca e quella della C. W. C. di Washington. Tutte le sale della Mostra parevano del resto parlare il medesimo linguaggio, tutte le pareti farsi eco dello stesso consiglio: Cattolici di tutto il mondo, organizzatevi! L’organizzazione potrà essere di varia forma, da quella accentrata americana fino a quella semplicemente di vigilanza e di consulenza che recentemente P. Du Passage credeva lecito raccomandare anche all’individualismo francese; ma un organo centrale deve sorgere in ogni nazione. Il tempo perduto non si riguadagna più. A metà del secolo XIX, quando si concesse la libertà di stampa, nella maggior parte dei paesi i cattolici si lasciarono sorprendere e sorpassare. Ancor ieri nella piccola Austria postbellica, benché la stampa socialista fosse stata soppressa, quella cattolica stava ancora alla liberale come 1:4, mentre nel Lussemburgo predomina sopra tutte; ma là i primi decenni andarono perduti, mentre il Luxemburger Wort uscì tre giorni dopo la promulgazione della legge sulla stampa. Quali trasformazioni nel campo del giornale, del telegrafo e della radio ci serberà il prossimo cinquantennio, si può forse presumere meditando sul pannello esposto alla Mostra e che qui riproduciamo, il quale indicava che ciò che nel 1800 si faceva in un’ora, oggi si compie in un minuto. E chi non sente che il turbinoso ritmo della nostra epoca richiede un controllo costante, una visione sintetica, un concorso rapido di decisioni e di forze? Quest’organizzazione, lungi dall’intaccare l’autonomia delle iniziative e delle imprese, che ne rappresenta come il flusso vitale, dovrà anzi preoccuparsi in prima linea dell’uomo, del giornalista. In occasione dell’Esposizione si è molto parlato delle scuole di giornalismo, di provvidenze giornalistiche, di Esercizi e case per giornalisti: bisogna che questa causa venga riconosciuta come causa comune e debito d’onore di tutti i cattolici. Ma la generazione presente dovrà sopratutto preoccuparsi della formazione dei giornalisti futuri. L’Esposizione, nei suoi fotomontaggi e nei ritratti appesi alle pareti, negli autografi e nei cimeli pietosamente collocati nelle vetrine, ha rievocate le ombre dei grandi giornalisti dell’ottocento. Polemisti dell’epoca rivoluzionaria, apologisti dell’epoca liberale, organizzatori e ricostruttori dell’epoca sociale: da Sebastian Brunner a Vogelsang e Ambros Opitz, da Lacordaire a De Coux, Montalembert, da Maret e Ozanam, da Migne e Veuillot a Augustin Cochin, a Ernest Hello, Henri Lasserre, da Em. Joseph Bailly a Naudet; dai fratelli Staas a Eduard Ducpétiaux, dai fratelli Deschamps a Woeste e Jacobs, dagli scrittori della Revue Générale a Mons. Pottier, al duca d’Ursel e agli scrittori della Justice Sociale; da Margotti a Albertario, Sacchetti e Cornaggia, dai fondatori e scrittori della Civiltà Cattolica a Toniolo e agli scrittori della Rivista Internazionale di scienze sociali; da Scorderet a Gaspare Decurtins e Beck. Abbiamo riveduto nella sala spagnola El pensamento de la Nacion, alla quale rivista Giacomo Balmes affidava la profondità dei suoi pensieri e i fogli ingialliti su cui aveva posato la penna Donoso Cortes; e per il Portogallo ci fu ricordato il polemista Souza Montero, il sac. de Matos e quel Manuel Frutuoso da Fonseca che da semplice tipografo assurse a intrepido direttore della Palavra, per la quale un grande industriale, Francisco Goncalves Cortes, sacrificò la sostanza e rischiò la vita. La sala dell’Olanda esaltò la memoria di Yodocus Smits e Mons. Schaepman; gl’inglesi radunarono attorno al numero giubilare della Dublin Review gli autografi e i ritratti dei suoi più illustri collaboratori: i cardinali Wisemann, Waughan e Manning, il filosofo Ward, il letterato Russel, il sociologo Bagshave; gli ungheresi ornarono il loro reparto coi busti di Ottokar Prohazka e del canonico Molnar. E quale galleria edificante ci avrebbe fatto passare in rassegna la cattolica Germania, da Giuseppe Goerres a Hitze e a Hertling, ripresentando alla gratitudine di tutti i fratelli del mondo l’opera eroica della stampa tedesca durante il Kulturkampf e gli eminenti servigi resi dai giornalisti e dagli organizzatori cattolico-sociali tedeschi nella lotta contro il marxismo? È vanto della Mostra Vaticana d’aver spinto i cattolici di quasi tutti i paesi a fare e a rifare in quest’occasione la storia della loro stampa e rimane purtroppo una lacuna di questo volume il non averla potuta riassumere, per la sua mole eccessiva. Vi abbiamo però voluto dedicare almeno questo cenno, onde riaffermarne il valore e l’importanza per la formazione dei giornalisti di domani. I problemi non si ripresentano nello stesso modo, ma non mutano i termini e l’essenza. Ora par difficile dire qualche cosa di nuovo, ad esempio sulle libertà politiche, su autorità e ordine, su sovranità e costituzione, dopo quanto se ne scrisse fra il 1830 e il ’60; né è agevole trovare nuovi argomenti sui rapporti fra Stato e Chiesa dopo il violento contraddittorio che dal 1870 si prolungò per quasi tutto il secolo XIX. La questione della scuola, giornalisticamente parlando, potrebbe dirsi esaurita dopo il tenace e aspro dibattito belga e la lotta ingaggiata oggi contro il comunismo ricorda quasi per filo e per segno la fase iniziale della campagna antisocialista. I termini di Stato, Persona Umana, Individuo, Collettività si riaffacciano in diversa guisa, ma sulle stesse direttrici del pensiero umano. L’apprendere quindi l’atteggiamento dei nostri maggiori di fronte a tali problemi pubblici è utilissimo e anzi necessario, per non rifare esperienze che costarono errori, delusioni, sconfitte. Ma formare i nostri scrittori alla storia del giornalismo cattolico è indispensabile anzitutto per creare il loro carattere. Questo si costituisce, è vero, come dice il Poeta, nelle burrasche della vita; esso si alimenta però di nobili tradizioni; e nobilissime sono quelle che ci lega il giornalismo cattolico del secolo passato. Vivono ancora molti che hanno raccolto la penna dai maggiori e oggi o domani la passeranno ai giovani. Che passi in loro anche quella tradizione di amore alla Chiesa, di sano ottimismo e idealismo sociale, e di fierezza battagliera che fu quasi il codice di codesta nuova cavalleria della penna. Ma bisogna che la catena non sia interrotta, che la tradizione sia viva, che il patrimonio famigliare rimanga intatto. Giuseppe Demarteau ci ricorda in un libro che citiamo a suo luogo, le decisioni di fierezza che egli dovette prendere durante l’occupazione tedesca di Liegi. Le pressioni e le lusinghe furono molte, ma più forte fu la voce della sua coscienza, voce tramandata da padre in figlio in una famiglia di giornalisti che aveva sempre concepito il giornalismo come un’altissima missione morale. Per le riviste (cioè per tutti i periodici di carattere non giornalistico) la sala delle statistiche offriva elementi molto approssimativi. Su un totale di 150.000 riviste esistenti nel mondo i cattolici, che in proporzione al loro numero ne dovrebbero avere oltre 24.000, ne esponevano poco più di 9 mila. Ma qual significato si può attribuire a tali cifre, quando si consideri che buona parte delle riviste «non cattoliche» hanno carattere meramente tecnico e d’altro canto fra i periodici cattolici esposti non comparvero che in minima parte i «bollettini parrocchiali» i quali nella sola Francia ove il Comitato Nazionale fece una paziente inchiesta, diocesi per diocesi, rasentano il decimo migliaio? Ma è qui sopra tutto che il conteggio numerico diventa secondario, di fronte alla valutazione qualitativa. Intorno alle qualità delle riviste cattoliche abbiamo raccolto alcuni giudizi e consigli autorevoli nei capitoli sulla stampa dei religiosi, su quella missionaria e sulle riviste di alta cultura. Senza aderire a certe proposte draconiane di decimazione e concentrazione che vennero lanciate durante la Mostra, quando comparve un’apprezzata Guida bibliografica della stampa cattolica italiana, ci sarà lecito tuttavia di evocare, dando loro un significato più generale, le parole usate per la stampa Domenicana dal Rev.mo P. Maestro Generale Martino Gillet: «Ho l’impressione – egli disse – come duna polvere di riviste disseminate nel cielo… senza che alcuna possa pretendere di svolgervi un ruolo di stella di prima grandezza…». E dopo aver riaffermato il proposito di promuovere, provincia per provincia, la solidale cooperazione di tutti gli scrittori sotto la direzione del più competente, egli aggiunge che nel giorno in cui tale concentrazione sarà fatta «tutte le piccole foglie morte, intendo dire i fogli impressi, cadranno da sé, si staccheranno dall’albero di S. Domenico, che, come l’arancio secolare, emetterà nuovi germogli numerosi, possenti e fecondi che copriranno tutta la terra e produrranno dei frutti spirituali saporosi, capaci di alimentare tutte le anime che avranno sete della verità». Con l’animo e l’augurio rivolto a tale nuova primavera, ci piace frattanto chiudere questa introduzione con un commosso pensiero di gratitudine per i pionieri della stampa missionaria, per quei giornalisti e scrittori improvvisati che, come appare dalle nostre note e dai nostri elenchi, creano ad un tempo tipografia, rivista e linguaggio, rinnovando ogni giorno l’opera di civiltà attuata dalla Chiesa nei secoli. Questi periodici scarni e talvolta scialbi, scritti in idiomi primitivi, inviatici dal centro dell’Africa o dalle isole e contrade più remote rappresentano un valore che nessuna statistica può esprimere: onde qui il commento si arresta e cede il posto all’ammirazione. L’Esposizione mondiale della stampa Annunziata alla vigilia di Pasqua del 1934, se ne incominciarono i lavori preparatori il maggio dello stesso anno. Il Comitato ordinatore era presieduto dal Conte Giuseppe Dalla Torre direttore dell’Osservatore Romano e costituito da S.E. il Conte Franco Ratti di Desio, dal Cav. di Gr. Cr. Ing. Leone Castelli, dal Gr. Uff. Comm. Nogara direttore delle Gallerie e dei Musei Vaticani e da Mons. Giuseppe Monti, il quale ebbe l’incarico di elaborare l’ordinamento della Mostra e di promuovere la partecipazione degli espositori. Questa venne organizzata col concorso del comm. A. De Gasperi per quanto riguarda i paesi d’Europa e d’America e le sezioni di categoria e colla cooperazione di un apposito Comitato di Propaganda Fide, e in particolare di Mons. G. Monticone, per quanto riguarda la stampa missionaria e le terre di missione. Alla Sacra Congregazione per le chiese orientali e più particolarmente a Padre Cirillo Korolevskij fu affidato il reparto dei Riti orientali e gli officiali della Sacra Congregazione dei seminari e delle università degli studi Don Francesco Tinello e Don Giuseppe Sandri, sotto l’alta direzione di S.E. Mons. Ruffini, sistemarono il reparto degli Istituti cattolici di alta cultura. Il compito più laborioso della segreteria fu quello di promuovere in tutti i paesi i Comitati o Centri nazionali. In Austria il Comitato nazionale si costituì attorno al consigliere di Stato Federico Funder, direttore della Reichspost: nel Belgio la direzione del Comitato venne assunta da Giuseppe Demarteau direttore della Gazette de Liège, coadiuvato dal segretario Van Den Eynde, dello Standaard di Bruxelles; in Cecoslovacchia il lavoro venne organizzato dalla Società di S. Venceslao; in Francia il presidente Paul Verschave della Facoltà Cattolica di Lilla venne coadiuvato dall’attivissimo Mons. Olichon ora defunto; in Gran Bretagna organizzò la partecipazione inglese il direttore della Catholic Truth Society John P. Boland; in Irlanda il Dr. O’ Reilly di quella Truth Society; in Italia si costituì un apposito comitato presso la Giunta centrale d’Azione Cattolica sotto la presidenza del defunto comm. Ciriaci; in Jugoslavia sotto l’impulso di S.E. Saric, Arcivescovo di Sarajevo, l’organizzazione venne attuata dal Dr. Andric della Società di S. Gerolamo in Zagabria e dal Prof. Fabjan di Lubiana. Nel Lussemburgo diresse i preparativi Mons. Origer; in Olanda il direttore commerciale del Maasbode comm. Enrico Kuypers con W. Grollemberg; il Comitato portoghese venne presieduto da S.E. Mons. Sena d’Oliveira, arcivescovo titolare di Mitilene; nella Spagna il presidente della Giunta centrale dell’Azione Cattolica Angelo de Herrera passò poi la mano al segretario sig. Taboada Lago; nella Svizzera funse da segretario il Dr. Müller, direttore della Ripa, sotto la presidenza del compianto direttore delle Freiburger Nachrichten Pauchard; nella Polonia S.E. Mons. Adamski vescovo di Katovice ebbe per segretario l’attivissimo direttore della K.A.P. Mons. Kaczynski; nella Ungheria diresse i lavori il Dr. Toth del Nemzeti Ujzag; Malta ebbe un degno rappresentante nel canonico Pantarellesco di Hamrun; in Romania il lavoro di preparazione dal defunto Mons. Gabor passò al Prof. Pàl di Jassy e al Prof. Georgesco di Oradea a Mare. Centro di organizzazione negli Stati nordici fu il Dr. Scherz di Coopenagen, mentre in Lituania l’opera venne compiuta da un comitato sotto la presidenza di Mons. Dombrauskas e dal Padre Reklaitis dei Mariani. Nel Canadà l’opera del comitato organizzatore fece capo a Mons. Alfredo Chamberland di Quebec; negli Stati Uniti al Sig. Frank Hall del C.W.C. News Service di Washington. Il comitato argentino fu diretto dal Dr. Romulo Amadeo, quello brasiliano dal Dr. Alceu Amoroso Lima, quello di Montevideo dal Dr. Qualiotti sotto l’impulso dell’Arcivescovo Mons. Aragone, quello del Venezuela da Mons. Pellin direttore della Religion in Caracas. Mons. Borge raccolse le adesioni di Costarica, il sacerdote Lopez quelle di Cuba e preziosissima fu l’opera sopratutto di S.E. Luigi Centos, allora Nunzio apostolico in Bolivia. Per la parte missionaria tutti gli istituti missionari e delegati apostolici gareggiarono nel suscitare adesioni e partecipazioni. Da rilevarsi in particolare l’opera dell’Agenzia Lumen a Pechino e quella dell’Ufficio centrale della stampa cattolica in Tokio diretta dal sacerdote Dr. Taguchi. Concorsero cosi alla Mostra i cattolici di 45 Stati di Europa e d’America e di 53 regioni di terre di missione. Inoltre 33 Ordini e Congregazioni religiose ebbero il proprio reparto organizzato dalle loro autorità centrali in Roma. Fra i centri di Azione Cattolica che parteciparono all’Esposizione merita particolare segnalazione l’Unione Internazionale delle donne cattoliche di Utrecht. Le opere di costruzione e di decorazione si iniziarono nel settembre 1935. Fu coperta un’area di mq. 7.761,80 con una cubatura di m 50.978,30; vi furono impiegati 3.900 quintali di ferro, con circa 7 chilometri di tubature metalliche, 1.600 m di legname, 4.800 mq. di vetri retinati, 6.800 mq. di linoleum; operai per 3.100 giornate lavorative; 150 maestranze specializzate. I lavori si svolsero nel Cortile bramantesco della Pigna e sul Bastione gregoriano e furono eseguiti dall’Ufficio tecnico della Città del Vaticano, sotto la direzione dell’ing. Leone Castelli, su progetto dell’architetto Gio Ponti di Milano, il quale con la consulenza specifica di S.E. Mons. C. Costantini e coadiuvato nella decorazione da Ernesto Carboni, Luigi Bordiga, P. Domenico Planzer O. P., Adriano Alessandrini, Corrado Cameli, Bruto Polidori e dagli scultori Italo Griselli e Aurelio Mistruzzi, donò alla Mostra la sua sistemazione decorativa e l’applaudita veste artistica. Curarono le quindici sale della Parte Generale, il prof. Josef Krumbach, e l’architetto Hauptmann di Monaco. Alla decorazione e sistemazione dei padiglioni nazionali parteciparono studiosi e artisti di tutte le nazioni, come Paul Mellis, A. van der Plaz, Ferdinand Petit, John e Eugène Heremans, Dom. Martin O.S.B., Emile Probst, D. Ippolito Hidalgo De Caviedes, D. Gonzalo De Cardenas Rodrigo, E. Müller, Oskar Cattani, André Hilt, François Vitale, Charles Bouleau, Delarozières, Lorimy, Clemens Holzmeister, Zenone Kossak, Otto Jahn, Giovanni André, Jaroslav Cuhra, Vladimir Padlewski, Giovanni Rodeal, Tibor Gerewich, Elemer Czako, Vladimir Kirin, Adolfas e M. Valeska, Federico Vernon Murphy, T.H. Lograf, P.A. Göttelmann; Ester e Domingo Firmani, Gino Vicuso, Deoclecio De. Campos, Levandé, M.lle Mulders, M.lle Maria Romme, M.lle van Zeland, P. Wolfram Plotshe O.P., Guglielmo Buggermann, ecc. Non ripeteremo qui la descrizione delle sale della Mostra che è già stata data dal catalogo. Accenneremo soltanto alle prime quindici sale della parte generale ove fu raccolto un materiale elaborato dal Dr. Giuseppe Krumbach assistente del Prof. D’Ester, direttore dell’Istituto di scienza giornalistica in Monaco, ed eseguito sulle pareti dall’architetto Helmut Hauptmann pure di Monaco. Questa parte generale era una veduta d’insieme della storia, dell’organizzazione e della statistica generale delle pubblicazioni periodiche nel mondo. Lo sviluppo storico del giornalismo era dimostrato con fotografie delle prime pubblicazioni, con statistiche e con carte geografiche e topografiche. Grandi tavole statistiche si proponevano di rendere intuitivo lo sviluppo della stampa mondiale nella cornice generale dell’umanità, della cultura e della tecnica. Altre tabelle fissavano in cifre questo sviluppo raffrontato a quello della radio e del cinema. Seguivano alcune sale che spiegavano il processo formativo del giornale, i mezzi per trasmettere le notizie nella storia e nel momento attuale, l’organizzazione dell’ufficio di informazioni, la descrizione delle principali agenzie di informazioni; altre sale descrivevano la redazione moderna, illustravano i mezzi redazionali sussidiari, descrivevano la legislazione sulla stampa, davano una rapida idea della tecnica tipografica e dell’organizzazione amministrativa del giornale. Due altre sale invitavano i visitatori a riflettere sul contenuto del giornale e l’ultima oltre un paradigma della scienza giornalistica, conteneva la bibliografia della stampa cattolica. Di questa parte generale abbiamo potuto dare, qui e là, solo qualche rapido tocco. Per raccoglierne con utilità i risultati avremmo dovuto aggiornare cifre e statistiche, più che mai fatalmente approssimative, trattandosi di materia effimera per definizione, e beneficiare d’una collaborazione specifica che ci è disgraziatamente mancata. Chi se ne volesse più particolarmente interessare, confronti, oltre le pubblicazioni del Krumbach, citate nel volumetto bibliografico dell’Esposizione: Karl d’Ester, Zeitungswesen, Breslau, Hirt, 1928 e Dovifat, Zeitungswissenschaft, 1935, v. 2. Il presente libro si propone invece di riprodurre e raccogliere dati ed elementi di informazione, conclusioni ed insegnamenti, quali risultavano dalle sale in cui Comitati nazionali e Ordini religiosi avevano gareggiato nel mettere in mostra ed illustrare la loro opera di stampa. L’Esposizione venne inaugurata il 12 maggio 1936 alla presenza di S. Santità Pio XI che ne fu il munifico mecenate, l’augusto protettore e l’animatore illuminato e costante, e si chiuse il 31 maggio 1937 con un discorso pronunciato durante la sua Messa dal Padre Merklen direttore della Croix, e con un Te Deum di ringraziamento celebrato da S.Em. Pizzardo. L’Esposizione restò così aperta 384 giorni chiudendosi soltanto per il Natale e per la Pasqua. Ebbe 82.738 visitatori e firmarono l’albo d’onore 637 ospiti illustri, tra i quali 43 cardinali e 461 vescovi, principi e principesse reali, ministri di Stato, diplomatici, parlamentari, scrittori ed artisti. Durante l’Esposizione fiorirono varie iniziative religiose e culturali promosse o coadiuvate da un apposito «Comitato congressi e manifestazioni» con sede in Via S. Spirito, 7, e così costituto: Presidente: Cav. di Gr. Cr. Avv. Paolo Pericoli; Vice-Presidente: Cav. di Gr. Cr. Avv. Umberto Vignoli; Segretario generale: Comm. Dr. Domenico Francini. La Giunta esecutiva era composta inoltre di: Rag. Carlo Campili, On. Comm. Mario Cingolani, Dott. Gerolamo Lino Moro; Gr. uff. Costantino Parisi, Dott. Pietro Salviucci, Mons. Carlo Respighi, Mons. Giovanni Battista Rovella. Le singole nazioni erano così rappresentate: Austria: S.E. Mons. Hudal; Belgio: Mons. Desiderio Nobels; Brasile: P. Luigi Riou; Canadà: Mons. Robin; Cecoslovacchia: Rev. Giuseppe Bezdicek; Columbia: P. Giovanni Restrepo; Equatore: P. Gabriele da Ibarra; Francia: Mons. Renato Fontenelle; Germania: Raitz bar. von Frentz; Inghilterra: Mons. Guglielmo Godfrey; Irlanda: Mons. Curran; Isole Filippine: Rev. Madriaga; Jugoslavia: Mons. Majerec; Messico: P. Oñate; Olanda: Mons. Eras; Perù: P. Wilches; Polonia: Mons. Zakrzewski; Portogallo: Mons. de Souza; Romania: Mons. Juga; Spagna: Rev. Carmelo Blay; Stati Uniti: Mons. Giuseppe Hurley; Svizzera: Mons. Paolo Krieg; Ungheria: Mons. Francesco Luttor; Uruguay: Don Corrado Pavanetto; Venezuela: P. Emanuele Aguirre. Il Comitato diede la sua opera per i seguenti convegni: 1) Convegno di studi silvestriani (17-22 maggio 1936); 2) Congresso dei decorati dell’Ordine di S. Silvestro Papa (14-18 settembre 1936); 3) Congresso per la formazione dei giornalisti cattolici (22-23 settembre 1936); 4) II Congresso internazionale dei Giornalisti Cattolici (2427 settembre 1936); 5) I Congresso internazionale Cattolico della Pubblicità (29-31 ottobre 1936). Il Comitato diede poi il suo contributo di organizzazione e di assistenza alle seguenti iniziative: 1) Congresso della «Bonne Presse» (17-20 aprile 1936); 2) IV Settimana d’Arte Sacra per il clero (5-10 ottobre 1936); 3) Manifestazioni per la Radio-diffusione cattolica (10 novembre 1936); 4) II Congresso internazionale della Unione Missionaria del Clero (11-13 novembre 1936); 5) II Congresso Tomistico Internazionale (23-28 novembre 1936); 6) Convegno degli ex-allievi Salesiani (21 febbraio 1937); 7) Convegno dei Terziari Francescani (25 aprile 1937); 8) Convegno delle Opere di Apostolato e Coltura della Compagnia di Gesù (2 maggio 1937); 9) Convegno internazionale per l’Oriente Cristiano (2 maggio 1937); 10) Convegno dei Terziari Domenicani (6 maggio 1937); 11) Convegno per la Stampa Missionaria (20 maggio 1937); 12) Convegno della Primaria Associazione Cattolica Artistica-Operaia in Roma (23 maggio 1937). Esso collaborò infine col Comitato ordinatore della Mostra alla organizzazione delle 14 conferenze tenute dal 17 aprile al 30 maggio 1937 nella sede della Esposizione, conferenze illustrative dell’apostolato della stampa cattolica in Austria, nel Brasile, in Olanda, Inghilterra, nel Belgio, in Polonia, Francia, Svizzera, negli Stati Uniti d’America, in Italia e in Cecoslovacchia; su «Le pubblicazioni periodiche delle Università Cattoliche e degli Istituti Superiori Cattolici», su «L’Istituto Cattolico per la Stampa di Milano» e su «La Stampa e il Cinema». Di tutti questi convegni, in quanto hanno attinenza diretta col problema della stampa, viene fatto cenno nei vari capitoli di questo volume. Qui ricorderemo in particolare, non avendolo fatto altrove, il Congresso per la formazione dei giornalisti dal 22 al 23 settembre 1936. Vi fu riferito da vari relatori su le scuole di giornalismo negli Stati d’America, alle Filippine, nel Canadà, in Australia, in Inghilterra, in Germania, e «in alcuni paesi d’Europa». In particolare si parlò della scuola di giornalismo del Debate e di quella dell’Università Cattolica di Lilla. Riassumendo si registrò in tutto il mondo una mezza dozzina di scuole di giornalismo cattolico in confronto di un numero 12 volte maggiore delle scuole di giornalismo in genere. Le relazioni fondamentali furono quella di Giuseppe Demarteau su «La ragion d’essere della scuola di giornalismo» e quella del Prof. Verchave, illustre decano della scuola di Lilla, su «l’avvenire delle scuole di giornalismo». Entrambi gli oratori dalla loro esperienza derivarono la convinzione che la preparazione sistematica dei futuri giornalisti sia divenuta anche per i cattolici una necessità assoluta. I corsi di conferenze sporadiche, disse il prof. Verchave, sono utili ma la cosa migliore, l’ideale è quello di organizzare una scuola completa teorico-pratico-formativa, escogitando anche mezzi ordinari e straordinari per aiutare i giovani candidati meno abbienti e dotati di particolari attitudini per l’attività giornalistica. Non tutti gli esperimenti sono riusciti. Perché? Il relatore espone tre requisiti essenziali per il buon esito di queste scuole, il segreto della loro fortuna: 1) Programmi seri che comprendano innanzitutto una soda coltura religiosa, poi una coltura generale particolarmente indicata alle necessità quotidiane del giornalista, infine l’avviamento professionale pratico. 2) Un insegnamento non esclusivamente intellettuale e tecnico, ma eminentemente formativo, in vista di creare una perfetta coscienza cattolica attraverso le conversazioni, esercitazioni critiche degli avvenimenti, studio delle particolari attitudini dello studente e orientamento del medesimo verso la specialità giornalistica per la quale è meglio dotato. 3) Aiutare gli allievi nella loro carriera, sia preoccupandosi della loro sistemazione, sia seguendoli attraverso ad associazioni di ex-allievi e con speciali convegni. I voti del convegno vennero riassunti nella seguente deliberazione: 1) Plaude alle scuole cattoliche di giornalismo esistenti, le quali affermano la profonda comprensione ed estimazione che i cattolici nutrono per la professione giornalistica nella sua nobiltà di apostolato e nella sua dignità di arte. 2) Si augura che la preparazione del giornalista sia non solo spiritualmente e culturalmente degna dell’apostolato cattolico, ma tecnicamente corrispondente alle caratteristiche professionali del giornalismo; così che l’opera dei giovani giornalisti cattolici possa essere apprezzata non solo nel giornalismo confessionale, ma ovunque la stampa compie un’opera moralmente e civilmente benefica. 3) Pensa che ove non esistano le scuole, un centro competente, che può essere ovunque la associazione dei giornalisti cattolici, avvii i giovani alla scuola pratica presso le redazioni dei nostri migliori giornali, richiedendo un titolo o una corrispondente documentazione di coltura superiore. 4) Organizzi ogni anno presso qualche grande istituto religioso del Paese un corso superiore di religione specialmente volto alla storia ed all’insegnamento sociale della Chiesa Cattolica. Concluderemo col ricordare che nell’Esposizione venne aperta anche una sala cinematografica nella quale si svolsero 86 proiezioni di pellicole inerenti alla stampa ed al giornalismo del Centro Cattolico Cinematografico Italiano, della «Bonne Presse» e di una appositamente preparata, con notevole dispendio, dal Maasbode. L’Esposizione fu anche ricordata da una speciale serie di francobolli di otto valori e da una medaglia pontificale. La serie di francobolli dovuta al pittore Mezzana, è stata largamente ricercata; durante l’apertura dell’Esposizione furono distribuiti un milione e mezzo di francobolli; quelli con l’effigie di San Francesco e di San Giovanni Bosco raggiunsero il numero di 677.117. La medaglia commemorativa in bronzo è opera del Mistruzzi, e reca nel recto l’effigie del Santo Padre, nel verso un gruppo di giornali a piedi della Croce caratteristica del cartello dell’Esposizione di Gio Ponti. Essa è stata fatta coniare dal Santo Padre per i benemeriti dell’Esposizione, in numero di soli 400 esemplari. È accompagnata da un diploma artistico, inciso da Arrigo Marendino; e un diploma di partecipazione, opera dello stesso autore, venne inviato a quanti dei partecipanti lo richiesero. Sua Santità a mezzo dell’Em.mo Signor Cardinale Segretario di Stato, ha fatto pervenire al presidente del Comitato ordinatore una lettera in data 19 giugno 1937, in cui «confermando la Sua soddisfazione per il buon esito che ha coronato la Mostra della Stampa Cattolica» si degnava di aggiungere, oltre per i singoli membri del Comitato ordinatore, per l’arch. Ponti e per i cooperatori più diretti una medaglia pontificale dell’anno XVI «a tangibile ricordo dell’avvenimento e più chiara testimonianza dell’alta Sua compiacenza, sicuro che il carattere tutto paterno di questo presente sia apprezzato dalla filiale accoglienza dei destinatari nell’alto valore che Sua Santità intende attribuirgli». Le organizzazioni internazionali della stampa cattolica Nella sezione generale dell’Esposizione, alcuni quadri suggestivi erano dedicati all’organizzazione e ai centri di trasmissione delle notizie. Un pannello, che riproduciamo, segnalava tutte le «agenzie» del mondo; un altro dimostrava che la maggior parte di notizie passano attraverso le quattro più forti agenzie, legate tra loro da vincoli di reciprocità. In quella sala il visitatore doveva riflettere e distinguere: imparando a conoscere le fonti delle notizie, abituarsi ad un metodo più critico nell’accoglierle e nel valutarle. Qui doveva sorgere spontanea anche la domanda: perché la stampa cattolica non si organizza anche sul piano internazionale, allo scopo di promuovere gli ideali cattolici comuni a tutti i popoli? Se per varie ragioni e già per quelle finanziarie, conviene rigettare come utopistica l’idea di creare una propria agenzia internazionale di notizie in concorrenza coi colossi esistenti, non è detto che non si debba tentare una collaborazione, ch’essendo più limitata, diventi però feconda di molteplici iniziative. Ancora durante l’Esposizione il gran pubblico poté venir informato che tali iniziative erano già in corso. Il 2° Congresso internazionale dei giornalisti cattolici tenutosi a Roma dal 24 al 27 settembre 1936 ne dava ampia e documentata notizia. Rinviando i lettori per tutto il resto agli atti di tale congresso (Actes du deuxième Congrès international des journalistes catholiques,Tipografia Poliglotta Vaticana, 1937), ci limiteremo alle notizie più importanti. L’organizzazione internazionale della stampa cattolica è triplice. Il 15 dicembre 1927, si fondava a Parigi, per impulso di René Delforge, direttore di Vers l’Avenir di Namur, un Bureau International des Journalistes Catholiques allo scopo di costituire un legame permanente fra le associazioni e i sindacati dei giornalisti dei vari paesi, in vista degl’interessi morali e professionali dei loro membri. Qualche mese più tardi, il 19 giugno 1928, in occasione della Mostra della stampa a Colonia, e per iniziativa di Giulio Stocky, allora direttore della Kölnische Volkszeitung, si costituiva la «Commissione internazionale permanente degli editori e direttori dei giornali cattolici» allo scopo di promuovere la cooperazione fra i giornali e le agenzie cattoliche d’informazione di tutti i paesi. In occasione del 1° Congresso universale della Stampa cattolica, tenuto a Bruxelles il 1° e 2 settembre 1930, fu deciso di creare un terzo organismo che collegasse l’opera dei primi due senza lederne l’autonomia, e dopo parecchi studi e discussioni, nel Congresso di Roma del 1936 fu approvato lo statuto dell’«Union Internationale de la Presse Catholique», confederazione che raggruppa le persone e tutte le opere consacrate al giornalismo cattolico: redattori, collaboratori, agenzie, società professionali e di stampa ecc. Tutti i membri qui menzionati sono rappresentati nell’Unione attraverso le organizzazioni internazionali a cui appartengono, anzitutto il «Bureau» e la «Commission permanente». Del «Bureau» a Roma fu eletta la seguente presidenza: America del Sud: M. Sanguinetti, del Pueblo di Buenos Aires; Austria: Dr. Funder, direttore della Reichspost; Belgio: Léon Mallié, segretario dell’Association de la Presse catholique; Léo Arras, redattore-capo della Gazet van Antwerpen; Hubert Forestier, corrispondente particolare di Vers l’Avenir; Francia: Alfredo Michelin, presidente del Sindacato dei giornalisti francesi; Leone Poncet, direttore della République de l’Isère; Germania: R. P. Muckermann; Inghilterra: M. Mathen, M. Greenwood; Italia: Manzini, direttore de l’Avvenire d’Italia; Lussemburgo: Mons. Origer, direttore del Luxemburger Wort; Olanda: J. Kuypers, direttore del Maasbode; Polonia: Mons. Kaczinsky, direttore della K.A.P.; Spagna: Rafaelle de Luiz, del Debate; Stati Uniti: Frank Hall, direttore della National Catholic Conference, di Washington; Svizzera: M. Pauchard, direttore delle Freiburger Nachrichten; Abate Carlier del Courrier de Genève; Stampa Missionaria: Mons. Bouquin, direttore dell’Agenzia Fides; R. P. Staercke, del The Catholic Herald di Calcutta. Nella «Commission permanente» risultarono eletti: Presidente: il P.L. Merklen; vice-presidente: Mons. Origer; segretario: il Dr. Hoeben. Membri del «Consiglio esecutivo» erano: S. Mappus per la Francia; Dr. Funder, per l’Austria; M. Sassonville, per il Belgio, sezione fiamminga e G. Demarteau per la sezione wallone; Dr. Maggi, per l’Italia; Dr. Kuypers, per l’Olanda; Mons. Kaczinski, per la Polonia; M. Frank Hall, per gli Stati Uniti; R. P. Pauchard, per la Svizzera; Dr, Toth, per l’Ungheria. Mons. Origer, Mons. Kaczinski, M. Kuypers, furono nominati, secondo lo Statuto, rappresentanti della Commissione presso l’«Union internationale de la presse catholique». L’«Union internationale» infine proclamò, per il quadriennio 1936-1940, presidente il Conte G. Dalla Torre; vice-presidente il Dr. G. Demarteau; ed a membri del Consiglio: il P. Merklen, il Dr. Enrico Hoeben, Mons. Giovanni Origer, il Comm. Enrico Kuypers, Mons. Sigismondo Kaczinski, il Dr. Federico Funder, Giuseppe Ageorges, Alberto Michelin, l’abate Pauchard, Rafaelle De Luiz e il Dr. Sante Maggi. L’organo più continuo e più efficace di quest’organizzazione internazionale è il segretariato della «Commission permanente», diretto dall’infaticabile Dr. Hoeben in Breda (Olanda). La «C.P.» (Commission permanente) è andata poi diventando un centro di cooperazione internazionale che fece nutrire le migliori speranze. I mezzi previsti dallo statuto (scambio regolare di informazioni e d’articoli, di ritagli di giornali, e eventualmente di redattori e collaboratori: realizzazioni pratiche di campagne, inchieste e reportages concertati in comune) trovarono applicazione sempre più ampia e più intensa. «Ovunque il cattolicismo fu attaccato e minacciato nelle sue funzioni essenziali (riferiva il Dr. Hoeben al Congresso di Roma) abbiamo inviato i nostri pacifici osservatori; essi sono ritornati carichi di materiale importante. Quando scoppiò la prima rivoluzione in Spagna contro la Chiesa nel 1932, vi abbiamo mandato un redattore speciale, il signor Francesco Rodriguez. In un altro paese, ben noto per la ferocia dei suoi procedimenti dittatoriali, la Russia, abbiamo mandato il nostro confratello Dr. Kramer». A queste spoglie giornalistiche hanno partecipato una ventina di giornali di otto paesi differenti. Tali saggi dimostrano che una collaborazione internazionale in questo senso è sempre possibile e non è un’utopia. Una seconda impresa ben riuscita fu il servizio di dispacci e l’invio di fotografie in occasione dei grandi Congressi Eucaristici di Cartagine e di Dublino. La C.P. non è rimasta in silenzio sugli avvenimenti cattolici di risonanza mondiale. Apparvero nei giornali cattolici articoli notevoli sui Congressi di Friburgo, di Essen, di Amsterdam, di Praga, sulle feste di S. Emerico a Budapest, sul triduo di Lourdes e sul congresso cattolico di Malines. Dopo il Congresso di Roma, la «Commission permanente» ha costituito a Breda (Tetering Dijk, 26) una «Agenzia internazionale della Stampa» (C.P.), editrice di un servizio di stampa in due lingue (tedesca e francese). Questo servizio quotidiano è diffuso in tutta la stampa cattolica del mondo, sia direttamente, sia per mezzo dei suoi enti nazionali: di Vienna «Christliche Presszentrale», di Budapest «Bureau de la Presse Catholique de l’Europe Centrale», di Friburgo «Agence Kipa», di Milano «Istituto Cattolico per la Stampa» (ICS) e Bruxelles «Agence C.C.P.» Agenzie e centri d’informazioni per la stampa cattolica Ecco un elenco dei centri nazionali, con cui l’agenzia della C.P. Breda (Olanda), Tetering-Dijk, 263 è in stretta collaborazione: Italia Istituto Cattolico per la Stampa (ICS), Via S. Tommaso, 4, Milano. Olanda Katholieke Wereld Post (K.W.P.), Breda, Pays-Bas, tel., 3117. Paesi di Missioni Agenzia Fides, Via di Propaganda Fide, Roma. Paesi Scandinavi Mons. Irgens, dir. St. Olav. Akersveien,Oslo (Norvegia). Polonia Polska Katolicka Agencja Prasowa (K.A.P.), Miodowa 17, Warszawa. Romania Bureau de Presse, Mons. Georgesco, Parcu Stefan cel Mare, Oradea (Romania). Russia Lettres de Rome, Piazza Santa Maria Maggiore, 7, Roma (Italia). Spagna Logos, Madrid (sospesa). Stati Uniti N.C.W.C. New Service, 1312, Massachusetts Avenue, Washington (U.S.A.). Svizzera K.I.P.A., Friburgo (Svizzera). Ungheria Bureau de Presse Catholique de l’Europe Centrale, Dr. Toth Honved-utca, 10, Budapest. Jugoslavia Zivot, Zagreb, 1-147 (rivista mensile). Prima del 12 marzo I938, cioè fino all’estensione all’Austria delle leggi tedesche sulla stampa. Cinematografo, radio, pubblicità L’Esposizione doveva occuparsi almeno sussidiariamente anche della radio e del cinematografo, i due maggiori concorrenti e nello stesso tempo, i due più validi collaboratori della stampa. Grandi tabelle statistiche nella parte generale ne descrivevano la forza e la diffusione. Ogni giorno, diceva la statistica, da 1.448 stazioni trasmittenti 50 milioni di persone ascoltano la radio e 30 milioni di spettatori in circa 100 mila sale frequentano gli spettacoli cinematografici. I lettori sono ancora però in prevalenza, perché si calcola che 50.000 giornali del mondo vengano letti quotidianamente da circa 200 milioni di persone. Trattando particolarmente del cinematografo, la tabella statistica dava il seguente numero delle sale esistenti nel mondo. Nel quinquennio dal 1930 al 1935 si è passati: in Austria da 869 sale cinematografiche a 632; nel Belgio da 930 a 908; in Cecoslovacchia da 1.817 a 2.024; in Francia da 4.221 a 4.100; in Germania da 5.276 a 4.782; in Gran Bretagna da 4.226 a 4.637; in Italia da 4.221 a 4.506; in Polonia da 631 a 883; in Olanda da 236 a 150; in totale, secondo questa statistica, completata per tutte le altre nazioni, l’Europa è passata da 26.808 a 51.000 sale cinematografiche. Segue l’America, che, malgrado una lieve diminuzione negli Stati Uniti, proprio ove s’afferma la produzione più cospicua, sale da 24.083 a 43.600; quindi l’Asia che da 1.327 giunge a 7.100, di cui ben 1.330 in Giappone; poi l’Australia da 1.750 a 2.000 e infine l’Africa da 500 a 975. Così il cinematografo, nato appena nel 1890, ha già conquistato tutto il mondo e rappresenta ormai uno dei più complessi fattori internazionali della nostra civiltà. Ma dovevano passare quasi 40 anni prima che i cattolici, colpiti dal fenomeno internazionale del cinematografo e delle sue organizzazioni, comprendessero la necessità di organizzarsi essi pure internazionalmente per scambiare le loro esperienze e cooperare agli scopi comuni. Fu all’Aia nell’aprile del 1928 che si celebrò il «primo Congresso internazionale cattolico del cinema». convocato per iniziativa dell’Unione internazionale delle donne cattoliche. In tale congresso fu creato l’«O.C.I.C.» ossia «Office Catholique International du Cinématographe» che è ora diretto dal canonico Brohée ed ha il suo segretariato permanente in Bruxelles, 6 Rue Traversière. L’O.C.I.C, è un organismo di azione cattolica, approvato dall’autorità ecclesiastica, che raggruppa le istituzioni cinematografiche cattoliche dei diversi paesi allo scopo di aiutarli nel loro lavoro e di intraprendere con essi le iniziative che oltrepassano le frontiere nazionali. Esso è un centro di studi, di formazione e di propulsione. In seguito all’udienza pontificia accordata all’O.C.I.C. il 23 aprile 1934 il cardinale Pacelli gli diresse una lettera di plauso e di incoraggiamento e nel 1937 esso trovava la migliore sanzione che mai potesse desiderare nell’enciclica pontificia Vigilanti Cura, la quale come è noto, istituisce in ogni nazione degli speciali uffici per il cinematografo. L’O.C.I.C. aveva creato all’Esposizione una apposita sala, nella quale era illustrata tutta la sua attività dal primo Congresso in poi e si erano raccolti tutti i documenti atti a richiamare l’attenzione dei visitatori sull’importanza del problema. Il comitato dell’Esposizione aveva anche organizzato d’accordo con l’O.C.I.C. un Congresso cinematografico internazionale che, per circostanze imprevedute, dovette poi essere differito. Uno dei temi del convegno venne però trattato all’Esposizione in una succosa conferenza da Mons. Luigi Civardi, noto scrittore di azione cattolica, quando il 30 maggio 1937 vi prese la parola sui «Compiti morali della stampa cinematografica». Egli terminava la sua conferenza facendo due rilievi: Primo. – Grande è la potenza della stampa cattolica (quando è conscia del proprio dovere e disciplinata) sull’indirizzo morale del cinematografo. Lo prova un fatto recente. In Belgio funziona egregiamente l’Ufficio nazionale di revisione, e la stampa ne segue compatta gli indirizzi. Orbene ad Anversa il Sindacato del cinema ha protestato per il grave danno che esso risente da questo contegno della stampa cattolica; e ha minacciato di ritirare i contratti di pubblicità, se i giornali avessero continuato nelle loro segnalazioni. Indice evidente, questo, della influenza che la stampa cattolica esercita sul pubblico, nel settore particolare della moralità cinematografica. Indice insieme della responsabilità della stampa medesima. Secondo. – In Italia, come all’estero la stampa cattolica – specialmente quella quotidiana – si mostra ben consapevole di questa sua responsabilità; e svolge lodevolmente i suoi compiti morali nei riguardi del cinematografo. L’Osservatore Romano ne dà un illustre esempio. Anche il «Bureau Catholique International de Radiodiffusion» presieduto da Mons. Marschall e con sede in Amsterdam, Heerengracht 118, si trasferì nell’autunno 1936 all’Esposizione con tutto il suo ufficio di presidenza per richiamare l’attenzione dei cattolici sugli scopi di questo ufficio internazionale, e in particolare sui rapporti fra la stampa e la radio. Il Padre Dito, O. P., direttore del «Bureau», in una sua relazione sull’«apostolato cattolico con la radio» ricordò che il «bureau» venne costituito nel 1928 a Colonia, che tenne il suo primo congresso a Monaco nel 1929 e che trasferì la sua sede da Colonia ad Amsterdam nel 1935. Ventidue paesi fanno capo all’ufficio e si è constatato che in molti di essi (Austria, Belgio, Brasile, Cecoslovacchia, Francia, Irlanda, Italia, Jugoslavia, Lussemburgo, Stati Uniti, e Svizzera) vi è stata una notevole collaborazione dei cattolici alle radio diffusioni. In Olanda i cattolici possiedono una stazione trasmittente propria. Un altro membro del Bureau, Maurice Hawkard, segretario generale della «radio catholique belge», in un suo ascoltatissimo discorso ha chiamato in causa la stampa. Egli ha dimostrato la necessità che essa illumini i cattolici sul dovere di insorgere contro la immoralità radiofonica come, seguendo il celebre esempio americano della «legione della decenza», essi sono insorti dappertutto contro il cinema e il teatro equivoco. A tale scopo il «bureau» nel suo Congresso di Praga del 1936 deliberava questo voto: «i nostri rappresentanti favoriranno nei loro rispettivi paesi la creazione di un organismo cattolico che si interessi alla radio diffusione e si incarichi di difendere e sviluppare le intese cattoliche in questo campo». Ma l’azione delle leghe che a tale scopo sono sorte o si costituiranno dovrà limitarsi a influire sui pubblici poteri e sulle società di trasmissione; rimane sempre il compito di illuminare e guidare i radio ascoltatori, e questo compito spetta alla stampa. Essa lo potrà assolvere in diversi modi a seconda della diversa situazione nazionale. L’Olanda, benché i cattolici vi siano in minoranza, riesce a fornire 150.000 abbonati ad un settimanale cattolico dedicato esclusivamente alla radiofonia; anche i francesi ed i belgi hanno il loro apposito settimanale. Altrove è il quotidiano e il settimanale cattolico che sono chiamati ad agire. In ogni paese, secondo il relatore, dovrebbe esistere un centro cattolico di radio che fra altro dovrebbe avere lo scopo di organizzare un servizio stampa per informare i giornali con una documentazione di carattere generale e con una documentazione speciale fornendo un giudizio a priori sulle opere liriche o di prosa che, secondo il programma, verranno radiotrasmesse. Si tratta di fare quello stesso schedario morale che l’enciclica Vigilanti Cura raccomanda per le pellicole. Il quotidiano cattolico poi di grande diffusione dovrebbe avere un redattore specializzato per la rubrica della radio, come s’è fatto per lo sport e per il teatro. Infine il Congresso internazionale cattolico della Pubblicità, tenuto a Roma dal 29 al 31 ottobre 1936 deliberò ad unanimità di costituire un Ufficio internazionale cattolico di informazioni pubblicitarie (Bureau International Catholique de Renseignements Publicitaires). Il Comitato provvisorio presieduto dal Conte Dalla Torre fa capo al Dott. D. Francini, Via S. Spirito, 7, Roma. Tale ufficio dovrebbe avere compito di sorveglianza sulla moralità della pubblicità ed essere in genere propulsore di tutte le iniziative che possono favorire uno sviluppo onesto ed artistico dell’arte pubblicitaria. Nel Congresso si sentirono e si discussero relazioni su «la pubblicità e la morale» (Comm. Dott. Cesidio Lolli); «i limiti morali nelle varie forme pubblicitarie, (Dott. Marcello Falconi); «la pubblicità e l’arte» (Prof. Corrado Mezzana); «la pubblicità medica e farmaceutica» (Cav. Angelo Galbusera); «la pubblicità strumento di progresso ed espressione di civiltà» (On. Egilberto Martire); «la stampa cattolica e la pubblicità» (Mons. Agostino Grego). Alcune di queste relazioni meritano di essere considerate attentamente (Cfr.: Atti del 1° Congresso Internazionale Cattolico della Pubblicità, 29-31 ottobre 1936, Roma «Buona Stampa» 1937). Il relatore Mons. Grego dopo aver notato che la Mostra Vaticana era una documentazione della massa cospicua che rappresenta la stampa cattolica, concludeva che i cattolici, divenuti consapevoli di tale potenza, dovranno arrivare ad una organizzazione ed a un coordinamento internazionale della stampa cattolica anche in ordine alla pubblicità. Anche il relatore Falconi concluse per la costituzione di un organismo permanente di controllo e di vigilanza «il quale, mentre darà il cordiale appoggio alle organizzazioni similari laiche, quali esistono ad esempio in Francia, in Inghilterra ed in America, completerà la struttura di queste ultime, proteggendo la morale della pubblicità, non solo quando essa è in accordo con l’interesse di chi la riceve, ma anche quando con la morale tale interesse contrasti». Lo stesso relatore propose, e il Congresso fece suo il voto, che si introduca la abilitazione professionale degli agenti di pubblicità e si costituiscano cattedre di docenza pubblicitaria presso le facoltà di scienza economica commerciale. In tale senso il Congresso accolse anche un voto Gazzoni per l’insegnamento della pubblicità nelle scuole di commercio in Italia. Il Congresso, presieduto dall’on. Mario Cingolani, venne dopo la chiusura ricevuto in udienza dal S. Padre, che in un mirabile discorso ripetè ai congressisti il monito di Alessandro Manzoni: «il santo vero Mai non tradir; né profferir mai verbo, Che plauda al vizio o la virtù derida». La stampa cattolica nei paesi rappresentati all’Esposizione Avvertenza Come abbiamo avvertito, gli elenchi che pubblichiamo non hanno la pretesa di costituire una bibliografia scientifica. Vennero compilati tenendo di mira gli scopi dell’Esposizione, con caratteristiche spesso diverse tra loro e corrispondenti a differenti criteri di praticità e a particolari finalità. Essi riguardano le pubblicazioni esistenti alla vigilia dell’Esposizione e quelle poche che uscirono o furono inviate dopo l’apertura. Si è fatta eccezione per qualche periodico cessato poco prima di tale data, perché inviato e segnalato come particolarmente interessante. Ci corre poi l’obbligo d’avvertire che, a parte le note di cui è responsabile il compilatore, gl’indici delle pubblicazioni dell’Asia, dell’Africa, dell’Oceania e della Cooperazione Missionaria furono redatti dal Rev.mo Mons. Giuseppe Monticone, archivista generale della S. Congregazione de Propaganda Fide, il quale fu com’è noto l’ordinatore della parte missionaria della Mostra e volle sottoporsi anche al compito ingrato e meritorio di compilarne la bibliografia. Gli rinnoviamo anche qui l’espressione della nostra doverosa riconoscenza. Un particolare ringraziamento è dovuto al M.R. Padre Prof. Pasquale M. D’Elia, S.J., docente della Pontificia Università Gregoriana, per l’assistenza prestata nella redazione dell’elenco dei periodici di lingua cinese, specialmente per la romanizzazione dei titoli, che è quella adoperata dallo stesso dotto sinologo, ad esempio nella sua pubblicazione Il Mappamondo cinese del P. Matteo Ricci, Città del Vaticano, 1938. EUROPA Austria Per orientarci sulle cifre ricordiamo che prima dell’era costituzionale, nel 1835, avevamo in Austria un solo settimanale cattolico; nel 1860 si fonda il primo quotidiano, il Vaterland (vissuto fino al 1912), al quale seguono in parecchie città di provincia altri quotidiani regionali, come nel 1861 le Neue Tiroler Stimmen in Innsbruck, nel 1869 il Grazer Volksblatt in Graz e nell’anno seguente il Volksblatt di Linz. Nel 1885 vi erano in Austria 58 giornali, dei quali 11 erano cattolici, e nel 1935 le pubblicazioni periodiche cattoliche risultano assieme 208, con 12 quotidiani, 45 settimanali, 17 riviste, 42 periodici religiosi, 10 periodici missionari, 12 periodici magistrali e scolastici, 11 riviste per il clero, 18 per la gioventù, 18 per i lavoratori, i contadini e le altre organizzazioni corporative, 6 organi femminili, 6 sportivi, 6 illustrati e 5 altri di diverso genere. Il pannello sullo sviluppo storico esposto alla Mostra comincia col 1835, quando Vienna era ancora circondata dalle antiche mura e descrive poi lo sviluppo del movimento cristiano sociale sotto il grande borgomastro di Vienna Lueger fino al 1905, per concludere col periodo contemporaneo, quando la bandiera cristiana si spiegò liberamente al vento, nel nuovo Stato corporativo cristiano. Le singole categorie della stampa cattolica sono registrate ogni decennio e il numero delle linee indica il numero delle relative pubblicazioni di ogni categoria. Gli operai e gli impiegati delle singole società editoriali cattoliche nel periodo 1900-1935 sono cresciuti da 695 a 1.694 persone, l’ammontare degli stipendi e salari pagati da 2.116.000 a 6.348.000 scellini, il consumo della carta è cresciuto di 33 volte. Nonostante questo sviluppo e la soppressione della stampa socialista che ultimamente constava di 7 quotidiani e 68 periodici, la stampa cattolica austriaca sta ancora alla stampa non cattolica, come 1 sta a 4. Questa proporzione è dovuta al larghissimo vantaggio della stampa liberale che fino agli ultimi anni del ’900 tenne il campo, quasi da sola. Della storia della stampa cattolica austriaca rileviamo i seguenti aspetti caratteristici: 1) Il magistero di una grande personalità giornalistica. Fu questi il barone Vogelsang che dall’80 al ’90 in un giornale di limitata tiratura e organo di un ristretto gruppo aristocratico come il Vaterland, il quale sembrava a prima vista rivolto più al passato che all’avvenire, sviluppò una critica vigorosa del sistema economico-liberale e affrontando in pieno tutti i problemi politico-sociali della sua epoca, creò la dottrina e la scuola cristiano-sociale che altri poi e sovratutto Mons. Schindler, dopo la Rerum Novarum, definiranno ulteriormente. L’esempio di quest’uomo che pur maneggiando uno strumento effimero, semina idee secolari, va particolarmente ricordato oggi che gli austriaci cercando piani e materiali per la costruzione dello Stato corporativo cristiano vanno ancora frugando nelle scarse collezioni dei suoi articoli e nelle poche sintesi da lui pubblicate nella sua rivista Die christlich-soziale Reform. Il disinteressato seminatore non vide la messe e scomparve prima che il grande movimento suscitato poi da Carlo Lueger e da Luigi Lichtenstein facesse trionfare le sue idee nei parlamenti e sulle piazze. 2) La fondazione di Società editoriali nelle capitali delle provincie austrotedesche. Dopo il 1880 i cattolici delle varie regioni – l’Austria ebbe sempre una struttura federale – si riuniscono sotto la direzione dei vescovi e fondano i loro Pressvereine cioè delle società editoriali che hanno lo scopo di promuovere o sviluppare le pubblicazioni cattoliche. La società di S. Giuseppe in Klagenfurt fonda una tipografia e una libreria che nel 1905, dopo 11 anni della sua esistenza, aveva stampato e diffuso più di 3.000.000 di libri ed opuscoli fra il popolo. Simili società sorgono poi, a Graz, a Salisburgo, a Bregenz e ad Innsbruck, ove la «Tjrolia» ultima venuta nel tempo è oggidì forse l’organismo più fiorente e potente del genere. 3) La creazione del Piusverein nel 1905. Due anni prima per decisione del congresso cattolico di Linz, al Vaterland si era aggiunta la Reichspost, che doveva essere un organo più aderente alle correnti popolari dell’epoca e alle direttive cristianosociali. Ma entrambi i quotidiani della capitale facevano ben magra figura in confronto dei colossi della stampa liberale come la Neue Freie Presse, la Zeit e diversi altri grossi giornali, diretti per lo più da semiti, e male contrastavano il terreno alla socialista Arbeiter-Zeitung, la cui diffusione cresceva rapidamente. Benché la coalizione cristiano-sociale fosse affiancata da qualche altro giornale antisemita, la sproporzione però fra l’entità del movimento cristiano-sociale che andava conquistando dopo i comuni le rappresentanze dietali e il settore tedesco del parlamento, e i due quotidiani cattolici, poco diffusi e per di più in disaccordo sull’indirizzo politico da seguire, rimaneva vergognosa e pericolosa. I cattolici compresero la necessità di fare uno sforzo straordinario; ma non era facile trovare il sistema di superare i contrasti politici e le differenze regionali. Per un momento ci fu chi propugnò la fondazione di un nuovo quotidiano cattolico che fosse al di fuori e al di sopra dei partiti; ma un giornale non politico avrebbe incontrato delle resistenze senza riuscire efficace e nelle lotte gigantesche che agitavano allora la vita politica sarebbe apparso come una nave che facesse girare la sua elica a vuoto. Si decise così nel congresso cattolico di Vienna del 20 novembre 1905 la fondazione di una associazione della stampa che avesse il triplice scopo di combattere con la propaganda orale e scritta la stampa anticristiana, di destare nelle masse l’interessamento per la stampa cattolica e di raccogliere dei contributi per lo sviluppo dei giornali di Vienna e delle provincie. Si stabilì che il 50% sui contributi raccolti in ogni provincia venisse assegnato al rispettivo Pressverein; l’altro 50%, detratte le spese per la propaganda e la fondazione di una agenzia cattolica per la stampa, sarebbe stato diviso fra la Reichspost e il Vaterland. Ogni socio poteva precisare, all’atto del versamento del contributo, a quale dei due organi centrali volesse far arrivare il suo obolo. Nel 1915 dopo 10 anni il Piusverein aveva raggiunto i 150.000 soci con 1.000 gruppi locali e aveva raccolto circa 2.000.000 di corone. Questo risultato non soddisfaceva certo i fondatori e i propagatori della società, ma tuttavia i denari raccolti permisero che la Reichspost accrescesse il numero delle sue pagine e diventasse a mano a mano un organo completo, capace di tener testa alla grande stampa liberale viennese. Ma il Piusverein fu sovratutto una società di propaganda che risvegliò nelle masse l’interesse per la stampa cattolica e paralizzò l’influsso deleterio della stampa avversaria. Il Piusverein finì con la guerra, ma ancor oggi molti rimpiangono che non sia stato ricostituito e la collezione dei discorsi del padre gesuita Vittorio Kolb, fondatore ed animatore della «Società Piana» pubblicata nel 1920 (Gesammelte Pressereden,Vienna 1920, Mayer e Cie) rimane un insuperabile esempio della propaganda fra le masse in favore della stampa cattolica. 4) Lo sviluppo della Reichspost. Il giornale venne fondato con un metodo di diligenza e di prudenza tutto tedesco. I pochi redattori, raccoltisi sotto la direzione del sacerdote editore Ambrogio Opitz, si sentivano poco preparati al lancio del nuovo giornale e non potendo fare l’esperienza presso le grandi redazioni della stampa avversa, cominciarono a farla nel piccolo cerchio degli amici, e così la Reichspost venne scritta per alcuni mesi ogni giorno da capo a fondo e poi letta e criticata in una conferenza comune. Nel giugno 1893 cominciarono le prove stampate con particolari numeri unici, diffusi al pubblico, finché il 1 gennaio 1894 il giornale uscì regolarmente, non avendo in principio che 1.200 abbonati. Ne ebbe 6.000 nel 1900, 10.000 nel 1906, 20.000 nel 1912 e 30.000-50.000 durante la guerra. Il capitale di fondazione non superò i 25.000 fiorini. La società editrice «Herold» è una società in accomandita, il cui consiglio di sorveglianza è presieduto da un rappresentante dell’arcivescovo di Vienna. Il consiglio ha diritto di concedere o non concedere la vendita o comunque il trapasso delle azioni, cosicché in tal modo è assicurato l’indirizzo cattolico del giornale. La Reichspost possiede oggi un bel edificio che il 15 luglio 1927 venne in parte incendiato dagli anarchico-socialisti che avevano in quell’occasione dato fuoco al palazzo di giustizia. La reazione fu vivacissima ed in poche settimane una colletta di 150.000 scellini riparò i danni. La Reichspost è il tipo del quotidiano cattolico politico, nel senso che è organo direttivo della politica del proprio paese, pur non essendo formalmente ed organicamente in nessuna diretta dipendenza dai partiti. Mentre la gerarchia ecclesiastica vigila sulle direttive cattoliche del giornale, uomini eminenti del campo politico mantengono il contatto immediato fra il giornale e la vita politica. Così ad esempio, Mons. Seipel dal 1918 fino alla sua morte fu alla testa del consorzio editoriale. Sotto la direzione dell’illustre e benemerito consigliere di Stato Comm. Funder, la Reichspost tiene una linea che pur aderendo alle direttive cristiano sociali, si riserva a sua volta sufficente autonomia per poter contribuire alla loro creazione ed alimentazione. La tavola statistica esposta all’Esposizione, qui riprodotta, dimostra quale sia la parte concessa da questo giornale all’influsso e all’ispirazione del cattolicesimo. Da questa statistica e da altri dati ci risulta che nel 1935 in cifra tonda una quarta parte delle linee stampate venne dedicata direttamente alla propaganda, alla difesa ed alla penetrazione dei principii cristiani. Ciò non è poco quando si pensi che si tratta di un organo politico che reca anche un completo notiziario interno ed estero. Nella sala 14 della «Parte generale» dell’Esposizione stavano appese delle tabelle, nelle quali si cercava di fissare le diverse percentuali assegnate alle varie rubriche da vari tipi di giornali politici o di informazione non cattolici. Ecco per esempio in cifre tonde come si scompone un grande giornale politico. Politica 20%, cronaca 10.5%, economia 8%, arte e letteratura 7.4%, sport 1.6%, avvisi di pubblicità 37.8%, diverse, tra le quali anche le poche notizie religiose, 14.5%. Un altro giornale, che si dedica meno alla politica e più alla parte economica e letteraria, dava il seguente risultato: politica 5.3%, economia 15.4%, arte letteratura e tecnica 13.7%, sport 7%, avvisi 59.8%. Un altro giornale ancora che si consacra sopratutto alla cronaca sensazionale ha dato i seguenti risultati: politica 3.7%, economia 6.2%, arte e letteratura 2.8%, cronaca 33.3%, sport 8.8%, avvisi 37.7%; rimane una piccola percentuale per diversi, comprese le notizie religiose. 5) Un tipo caratteristico della stampa quotidiana austriaca,sul quale giova richiamare l’attenzione è Das Kleine Volksblatt. Venne fondato a Vienna nel 1929 per desiderio del cardinale arcivescovo Piffl, collo scopo di creare un organo dì concorrenza contro la Kronenzeitung ed altri organi socialisti stampati per la larga diffusione tra le masse popolari. Cominciò con 16.000 abbonati, raggiunse l’anno dopo 93.000 abbonati ed ora stampa 130.000 esemplari. Il giornale si qualifica come «organo popolare, scritto coi criteri del senso comune per tutte le classi della popolazione». E illustrato, reca tutti i giorni due romanzi d’appendice, ha una rubrica sviluppatissima di cronaca, un’altra intitolata «storielle allegre», una per fanciulli, un’altra per signore con «seria consultazione su richieste matrimoniali», una «pagina dei genitori», una pagina dei giovani», una «pagina dedicata agli artigiani, un’altra agli sport ed al cinema; pubblica poi giornalmente concorsi a premio, crociverba, ecc. Con tutto ciò questo giornale che naturalmente, per quanto riguarda direttive politiche o collaborazioni speciali, deve limitarsi a rifondere e volgarizzare gli organi maggiori cattolici, costa meno della metà degli altri giornali (mensile scellini 2.30, la Reichspost 5 scellini). Il Piccolo Volksblatt era stato del resto preceduto a Graz dalla Piccola Gazzetta (Kleine Zeitung), diffusa in quella regione in 70.000 copie. 6) Un altro pannello esposto al padiglione austriaco ci ricorda la creazione di Mons. Mörzinger, das Kleine Kirchenblatt (il piccolo giornale ecclesiastico) fondato come supplemento al Wiener Kirchenblatt. Sono 230.000 esemplari che settimanalmente vengono diffusi nell’attuale piccola Austria e nella parte tedesca degli stati successori dell’antica monarchia. Il distinto prelato, celebre ormai per la sua propaganda eucaristica fra i fanciulli a cui dedica missioni e congressi speciali, redige questo foglietto con un successo sempre crescente. Il S. Padre lo ha ripetutamente riconosciuto come un modello di periodico religioso dedicato alla gioventù. Si calcola che esso venga letto da 600.000 fanciulli. È l’organo della crociata eucaristica e i crociatini ne sono i principali lettori e propagandisti. Mons. Mörzinger, come si disse, dirige anche il grande Wiener Kirchenblatt dedicato alla liturgia settimanale, alla cronaca degli avvenimenti religiosi, all’Azione Cattolica, alle missioni e ad un ampio notiziario religioso caritativo ed associativo per le famiglie. Accanto al celebre settimanale liturgico Vivi con la Chiesa edito da P. Partsch dell’abbazia di Klosterneuburg, e imitato poi in Italia colle ottime pubblicazioni della «Regalità di Cristo» e in Jugoslavia con Zivot s Crkvom, i periodici del Mörzinger meritano una particolare segnalazione. Chiudiamo questa rassegna con un rapido accenno alla forte individualità giornalistica di Giuseppe Eberle, autore di meritorie pubblicazioni sul problema della stampa (Grossmacht Presse! Zertrümmert die Götzen!); fondò nel dopoguerra la rivista viennese Schönere Zukunft, la quale dopo essersi fusa con Das Neue Reich del sociologo Giovanni Messner, può considerarsi oggidì come la migliore rivista settimanale politico-sociale di lingua tedesca. Vedi anche: S.E. Mons. Luigi Hudal, La stampa periodica in Austria, Osservatore Romano,21 apr. 1937; R. Soukup, Die Kath. Presse Oesterreichs, Wien, Das Volksblatt, 1934; Kohlbach Rochus, Kreuz und Feder, Graz, 1933. P.S. Questa nota era già da lungo tempo scritta e composta, quando sopravvenne la fusione dell’Austria colla Germania. Mandando uno speciale saluto a quei benemeriti giornalisti cattolici che abbandonano il campo, auguriamoci che la stampa cattolica possa continuare la sua opera religiosa anche entro lo Stato unitario tedesco. Belgio Il Comitato belga sotto la presidenza di Giuseppe Demarteau direttore della Gazette de Liège e di Van den Eynde direttore dello Standaard di Bruxelles, non ha soltanto provveduto ad una mirabile partecipazione della stampa belga, ma ha colto anche l’occasione dell’esposizione internazionale per fare la storia della stampa cattolica del proprio paese. Nientemeno che 7 volumi sono stati pubblicati a questo scopo ad Anversa, Editions «De Vlijt». 1) La Presse catholique à Bruxelles, del baron P. Verhaegen. 2) De Katholieke Dagbladpers te Antwerpen,del canonico Floris Prims, archivista della città e membro della accademia fiamminga. 3) La Presse Catholique au pays de Liège, di Giuseppe Demarteau. 4) De Katholieke Pers te Gent, di J. Verstraelen, direttore di Het Vilk e De Tijd. 5) La Presse Catholique dans la Province de Hainaut, del baron Houtart. 6) La Presse Catholique dans la province de Namur, di Mons. J. Schmitz; e Notice sur la Presse Catholique dans le Luxembourg Belge, di J. Gyselinx, direttore dell’Avenir du Luxembourg. 7) En Eeuw Weekbladpers in Limburg di Umberto Leynen, direttore di Het Belang van Limburg. Questi studi sono una miniera preziosa di notizie e rappresentano un insegnamento per molti altri paesi, giacché il Belgio, come è noto, è come un campo sperimentale per la storia civile del cattolicismo. Se a queste fonti si aggiungono i dati dell’Annuaire Officiel de la Presse Belge, le pagine relative alla stampa dell’Annuaire Catholique, e il volume Le catholicisme en Belgique di Ed. De Moreau si avranno tutti gli elementi necessari per studiare lo sviluppo e comprendere l’attuale situazione della stampa cattolica belga. Ma l’Esposizione ebbe anche la fortuna di promuovere una magnifica conferenza di Mons. Nobels che venendo anch’egli da una famiglia di uomini illustri che molto hanno dato alla vita pubblica belga, e d’altro canto vivendo da lungo tempo a Roma fuori delle lotte di partito, era ben in grado di giudicare con competenza e nello stesso tempo con serenità. Essa ci servirà di guida e d’orientamento. Su una popolazione di 8.200.000 abitanti circa, sei decimi sono di lingua fiamminga e 4/10 di lingua francese, notando però che i fiamminghi colti conoscono entrambe le lingue. Dopo la guerra si aggiunsero inoltre 75.000 tedeschi nei territori di Eupen e Malmedy. La statistica ufficiale non contiene la rubrica religiosa; ma è noto che nel Belgio i protestanti sono pochi e gli israeliti sono addensati in gran parte ad Anversa. Gran numero però di battezzati si sono allontanati dalla pratica cristiana, specie nei centri industriali ove il socialismo ha fatto opera di scristianizzazione. La situazione della stampa è precisata nelle statistiche esposte nella sala belga e che qui riproduciamo. Su 64 quotidiani politici o d’informazione 30 sono cattolici. Su un totale di 2.200.000 copie, la stampa cattolica figura con 937.000 copie, quella anticattolica con 563.000, e la stampa neutra con 700.000. Dunque su mille copie quotidiane 426 sono cattoliche, 250 anticattoliche, 310 indifferenti. Ossia calcolando all’ingrosso la popolazione del Belgio di 8 milioni, vi è un giornale cattolico per ogni 8 abitanti, 1 anticattolico per ogni 16, e 1 neutro per ogni 11. Di queste copie quotidiane cattoliche 934.800 sono in lingua francese e 542.000 in lingua fiamminga. Bisogna notare però che questi calcoli vennero fatti alla fine del 1935 e che fu applicato un criterio assai rigoroso. In realtà parte della stampa catalogata come neutra si può considerare dal punto di vista religioso come filocattolica o simpatizzante. Alla stampa cattolica si oppone la stampa che sostiene il partito liberale. Questo possiede parecchi organi d’antica data e di scarsa tiratura che hanno mantenuto un atteggiamento dottrinale in armonia ai loro principi e che esercitano quindi un notevole influsso, vista la qualità dei loro lettori. Citiamo in particolare La Gazette, L’Etoile Belge, L’Independance, La Flandre Libérale, Le Matin, De Nieuwe Gazet. Vengono poi i due giornali a grande tiratura: La Dernière Heure che è antireligiosa e offende anche spesso la morale, e Het Laatste Nieuws il quale in via generale evita di attaccare la religione. Si aggiungono a questi numerosi giornali locali e di partito. La stampa neutra è rappresentata da Le Soir il quale sovratutto nella «tribune libre» accoglie articoli di tutte le opinioni, anche cattoliche, ed evita gli attacchi antireligiosi. La Nation Belge è un giornale politico, nato durante la guerra a Le Havre collo scopo di mantenere l’unione nazionale, inculcare la fedeltà alle istituzioni e quindi anche il rispetto alle libertà tanto politiche che religiose. La Nation diretta da Paul Neuray, conta 26 redattori tra i quali alcuni notoriamente cattolici: religiosamente lo si può classificare come un giornale fiancheggiatore dei cattolici. Il corrispondente romano della Nation è Mons. De Voghel canonista dell’ambasciata belga presso la S. Sede e giornalista di valore, il quale collaborò anche attivamente all’Esposizione, come fiduciario del Comitato belga. Una categoria a parte costituisce la recente stampa rexista che non si può classificare anticattolica, e del cattolicismo pretende anzi di servire la causa, ma che è venuta in conflitto colle direttive della gerarchia ecclesiastica belga. Altri giornali infine hanno carattere unicamente e prevalentemente finanziario, come L’Echo de la Bourse, che si ispira al liberalismo economico, ma rispetta in via di massima la religione. Forte e ben organizzata è la stampa socialista, introdotta obbligatoriamente presso numerosi sindacati operai. I quotidiani socialisti sono 7, cinque in francese, due in fiammingo. L’organo più diffuso è il portavoce del Partito, Le Peuple, che esce a Bruxelles dal 1885. A Liegi si pubblica La Wallonie, a Charleroi Le Journal, a Verviers Le Travail e Le Travailleur a Huy. I due quotidiani socialisti fiamminghi sono il Vooruit di Gand (dal 1884) e il Volksgazet di Anversa, dal 1914. Il partito socialista possiede anche numerosi settimanali. Un solo quotidiano appartiene ai comunisti: La voix du peuple, nato a Bruxelles nel 1936, ma essi affidano la loro propaganda a parecchi settimanali e a numerosi foglietti volanti, stampati e poligrafati. I settimanali del Belgio sono 614, dei quali 311 cattolici. Delle riviste i liberali ne possiedono soltanto una di notevole importanza Le Flambeau. Altri periodici, benché scritti da liberali, si possono classificare piuttosto come neutri. I cattolici oltre la Revue Générale diretta ora da M. Davignon, possiedono dopo il 1927 La Révue Belge diretta da P. Goemaere e Paul Tschoffen. La Revue Catholique des Idées et des Faits, fondata nel 1920, è redatta dal sacerdote Van den Hout, veterano della lotta gloriosa condotta dalla stampa cattolica belga durante la guerra contro la dominazione straniera. Di tendenze più democratiche è la Cité chrétienne, altra rivista quindicinale fondata nel 1926 dall’abate J. Leclercq. Nell’elenco abbiamo cercato di caratterizzare più che possibile i numerosi periodici che i cattolici oppongono agli organi liberali e socialisti e alle numerose riviste illustrate di carattere mondano, frivolo e talvolta direttamente immorale che circolano purtroppo anche nel Belgio. Tra i numerosi periodici di carattere professionale meritano rilievo quelli del Boerenbond; copiosi quelli per i lavoratori: i tagliatori del diamante, i pescatori, gli impiegati e impiegate, le scuole tecniche, il personale alberghiero, i minatori, i viaggiatori, gli innumerevoli dirigenti d’associazioni… finanche i disoccupati. Nell’elenco abbiamo cercato con un breve motto fra parentesi di specificare la loro funzione. Sviluppate anche le pubblicazioni di A.C. La Gioventù d’Azione Cattolica maschile dispone di 45 riviste di A.C., 17 d’espressione francese, 25 d’espressione fiamminga. Bisogna aggiungervi 13 riviste di carattere generale e studentesco. La Gioventù d’Azione Cattolica femminile dispone di 23 riviste. Sono dunque 81 riviste varie, graziose, moderne che passano regolarmente nelle mani della gioventù. Essa ha imparato a servirsi della stampa. La J.O.C. interviene per una grandissima parte nella diffusione veramente apostolica dei fogli – che spesso contano 6 pp. – dell’Azione Pasquale. Nel 1935, ne furono distribuite 2.810.000 copie. Delle società nel campo della stampa registriamo: Association des Journalistes Catholiques de la Belgique,fondata nel 1897, oggidì presieduta da Giuseppe Bronckart; conta 121 giornalisti e professionisti come membri effettivi e 23 collaboratori come membri aderenti; si propone la difesa e la propaganda delle dottrine e delle direttive della Chiesa e lo studio e la difesa degli interessi professionali. La sua sezione di mutuo soccorso ha distribuito finora 70.000 franchi in gratificazioni. È noto che questa benemerita associazione promuove ogni anno una pubblica sottoscrizione per le strenne natalizie al S. Padre al quale fino al 1935 erano stati già offerti complessivamente 5 milioni e mezzo di franchi. L’Union des Journaux Catholiques de la Belgique, fondata nel 1929, presidente J. Demarteau, segretario Van Den Eynde. La società si propone la difesa degli interessi morali e materiali della stampa cattolica e lo studio degli accordi per il suo miglioramento tecnico. Ne sono membri 30 quotidiani cattolici. È sovratutto a questa organizzazione che si deve la organizzazione della Sala belga. Le varie opere di stampa conosciute sotto il nome di Oeuvres de S. Paul, si fusero nel 1907 nella Fédération Nationale et Interdiocésaine des Oeuvres de S. Paul. Queste associazioni nelle loro assemblee esaminano la situazione della stampa cattolica e stabiliscono i mezzi di diffonderla e di concentrare i propri sforzi: raccolgono fondi con collette annuali od occasionali e con questi mezzi acquistano delle copie gratuite o a prezzo ridotto per penetrare negli strati della popolazione ancora refrattari. Esiste, infine il comitato di difesa contro la cattiva stampa, fondato a Seraing sur Meuse nel 1904, comitato che segnala gli attacchi diretti contro sacerdoti o le istituzioni religiose, promuove inchieste, impone rettifiche o intenta processi ai calunniatori. (Ora Comité pour la défense contre la mauvaise presse, Rue Glacière Seraing, Liège). Notiamo ancora, a proposito dell’elenco da noi pubblicato, che ad una prima lista di giornali e periodici esposti, compilata dal Comitato belga, abbiamo aggiunto per la completezza bibliografica un certo numero di altri settimanali e periodici cattolici. Ed ora volendo caratterizzare lo stato attuale del giornalismo belga, ci sia permesso di risalire un po’ indietro, valendoci della splendida relazione di Mons. Nobels. Mons. Nobels, dopo aver ricordate le repressioni della libertà di stampa sotto i tre successivi regimi della Rivoluzione francese, dell’Impero napoleonico e del dominio olandese e la parte presa da giornalisti e uomini politici cattolici alla Rivoluzione nazionale, descrive il timido sviluppo della stampa cattolica durante il cosidetto periodo unionista, cioè durante la collaborazione cattolico-liberale per il consolidamento del nuovo Stato. Nacque però ancora in quel periodo, per opera di Giuseppe Demarteau, nonno dell’attuale direttore, la valorosa Gazette de Liège. Ma vennero le lotte coi liberali. Quando cominciò a svilupparsi quella che chiameremo la crisi dottrinale liberale, dice il Nobels, la nostra stampa era fiacca. La parola non è mia: è di Monsignor Malou l’instancabile vescovo di Bruges che portava nelle sue armi il motto «repos ailleurs». Aveva egli detto al fratello, Jules Malou «la stampa quotidiana combatte mollemente… I suoi articoli non lasciano traccia: si deve rispondere al liberalismo antireligioso e anticostituzionale con studi più forti, più documentati». Ripresa dal Congresso di Malines quella idea diede origine ad una rivista che tuttora gode di giusta fama la Revue Générale. Tutta l’«élite» degli intellettuali collaborò a questa rivista: Ducpétiaux, dopo di lui Woeste e nel 1871 de Haulleville la portarono all’altezza del loro talento e della loro vastissima coltura. Una grande e importante data per la stampa è quella del Congresso di Malines. Il Congresso liberale del ’46 aveva aperto gli occhi a molti. No, l’intesa sullo stesso terreno, non era più possibile. Le leggi e le misure vessatorie, la campagna contro il ministero cattolico De Decker, la radicale «loi des couvents», i ripetuti insulti alla religione, resero fatale una lotta, che i cattolici non avevano voluta e cercarono per molti anni ancora di poter evitare. Spinto dai metodi adoperati con frutto dai Tedeschi in un loro congresso ad Aquisgrana nel 1862, Ducpétiaux sostenuto, e ben presto patrocinato dai vescovi, volle riunire i Cattolici belgi e stranieri in grandi congressi. Tale è l’origine dei celebri congressi di Malines. Immenso ne fu il risultato. Grandi personaggi della stampa, Verspeyen, il Veuillot della stampa cattolica belga, che era entrato nel Bien Public, nel 1860, Snieders che dirigeva l’assai quotato Handelsblad, Jacobs, Deschamps, de Haulleville, Woeste, Nothomb e tanti illustri scrittori, uomini politici e futuri giornalisti presero intimamente contatto. Da loro fu deciso, come abbiamo visto, la fondazione della Revue Générale. L’Enciclica Quanta cura e il «Sillabo» del ’64, secondo anno del Congresso, tolsero gli ultimi dubbi. Roma aveva parlato. Sotto l’alta guida del cardinale Deschamps la stampa fece uno sforzo di coordinazione, di penetrazione e diventò per la prima volta il grande legame culturale sociale dei cattolici belgi. A Bruxelles Malou lavora pazientemente alla metodica organizzazione della stampa massimamente periodica. Nel 1863 vien comperato da Nève il Journal de Bruxelles che detiene poi il primato durante tutto il periodo del ’70 ed i primi anni succesivi. Nel 1871, con l’aiuto di Desclée i cattolici acquistano il Courrier de Bruxelles il grande emulo del Journal. Nel 1884, nell’anno della riconquista del potere, viene fondato il Patriote il celebre giornale dei «Jourdain» che, lanciato a prezzi popolari, prende subito grande slancio. Già nel 1885 una costellazione irradia intorno a lui e nella sua luce: il Patriote illustré, Het Huisgezin, De Vlaamsche Gazet, Het Volksblad. Nello stesso anno viene lanciato un giornale, essenzialmente di notizie, tuttora molto popolare e sano Het Nieuws van den Dag. A Gand il Bien Public fondato già nel 1853, specialmente quando vi entra Verspeyen, diventa il giornale più diffuso in tutti gli ambienti religiosi del paese. La posizione dei cattolici giornalisti vi è luminosamente esposta in un articolo del medesimo Verspeyen e che sembra tuttora di piena attualità: «Nous sommes des citoyens, amis de l’Indépendance, de la Constitution et de l’Ordre public, réunis pour défendre, au moyen de la presse, les principes sociaux qui maintiennent la vie des états». Accanto al Bien Public troviamo a Gand nel ’79 De Gentenaar, nel 1886 De Landwacht che risalivano ambedue ad un antenato comune il Beursen Courant o Fondsenblad del ’54. Ad Anversa, Snieders, il padre della stampa cattolica fiamminga, con il suo poderoso Handelsblad fondato quale giornale culturale fiammingo entra recisamente, malgrado la prima ripugnanza, nella lotta ormai necessaria. L’anno ’67 vede sorgere l’Escaut che molto più tardi, nel ’94, e con più vasti criteri e più gusto letterario avrà un competitore e un vincitore nella Metropole. A Liegi lavora, indefessa, la Gazette de Liège che trasmette la sua direzione da padre a figlio e da figlio a nipote. A Verviers troviamo sulla breccia il Courrier du Soir l’antico Nouvelliste mentre a Namur l’Ami de l’Ordre fondato già nel ’39, passa la direzione ad uno scrittore francese sempre corretto e cristianamente cortese Eugène Frappier. Tournai riorganizza il suo venerabile Courrier de l’Escaut e già nell’80 la più lontana provincia del Belgio fa sentire la sua voce fedele La voix du Luxembourg. Il Limburgo non ha ancora quotidiano ma specialmente durante la lotta per la scuola il suo periodico Le Constitutionnel e De Onhafhaankelyke entreranno in prima linea. Illimitata sembra essere stata in questi momenti, come del resto in tutti i momenti di crisi religiosa, la generosità dei nostri giornalisti e dei loro sostenitori. È commovente la lettera che scrisse Demarteau figlio al suo amico Cartuyvels, allora studente di teologia a Roma: «Mon cher Charles, tout ce que je ferai pour l’Eglise et pour la foi ne sera jamais trop. Et si l’oeuvre à la quelle je me livre (era succeduto al padre nella direzione della Gazette de Liège) devait aboutir à ma ruine, à mon déshonneur au point de vue des hommes, ce malheur n’aménerait aucune plainte sur mes lèvres, ni dans mon coeur. Je serai heureux de souffrir pour mon Dieu et pour notre bonne Mère, l’Eglise catholique». Con tali mezzi e con tali uomini i cattolici potevano impegnare la più calda lotta che ebbero mai da sostenere per la difesa della fede dei loro figli. Appena tornata al potere, la scuola liberale ebbe agio di mostrare quale altro colpo intendeva portare alla religione: la laicizzazione della scuola. Depose un progetto di legge in questo senso, che fu immediatamente chiamato «la loi du malheur». Malou si riprese: «ils tomberont la dessus!». La coscienza cattolica ebbe un fremito. Questa laicizzazione, presentata come più conforme allo spirito della Costituzione, rese inevitabile il conflitto e si trattava di vincerlo. È superfluo segnalare il valido, anzi essenziale aiuto recato a questa campagna dalla stampa cattolica. Possiamo affermare che senza il suo concorso questa lotta non sarebbe stata così gloriosamente vinta. La comparsa della Rerum Novarum è la data che apre alla stampa l’ultimo periodo prebellico: la difesa dell’operaio, la lotta contro il marxismo. Anche qui bisogna ripetere che non noi, cattolici, abbiamo cercato la lotta. Il socialismo si è presentato così presto da per tutto e così essenzialmente ostile alla Chiesa ed ai suoi ministri che anche le anime più portate verso gli umili, la stessa anima «vincenziana» d’uno Snieders o di una Costance Teichman, non potevano non reagire. Purtroppo quando la voce dei nostri precursori sociali fu ascoltata, il terreno era già in gran parte conquistato. I giornali anticattolici socialisti che ebbero subito un clamoroso, e dal punto di vista tecnico, un giustificato successo furono lanciati nei grandi centri industriali già nell’84. Nel campo cattolico regnava la perplessità. Non vi erano giornali veramente operai. A. Verhaeghe che sarà il paladino della stampa cattolica sociale confessava al Congresso di Liegi: «nous avons seulement des journaux bourgeois à bon marché». È un’altra volta all’opera di un Congresso che si dovrà la organizzazione della stampa operaia: il Congresso di Liegi 1886, 87 e 90. Questo congresso fu una scuola, un faro. Raccomandò ai cattolici tutti di andare «all’operaio». Fu il conforto di quelli che erano stati messi da parte e talvolta calunniati. Fu la preparazione delle anime cristiane in un paese che conta una maggioranza di lavoratori, all’enciclica immortale di Leone XIII: «Rerum Novarum». I cattolici si misero più risolutamente all’opera. A Gand fu lanciato un giornale che trovava in parte la strada già preparata dalla Lichtstraal: Het Volk che conoscerà per lunghi anni l’umile lavoro di G. Eylenbosch. A Liegi la discussione intorno alle applicazioni pratiche della enciclica fu come la città, ardente. L’Abate Pottier, che più tardi illustrerà una cattedra romana con le sue limpide lezioni, lanciò Le Bien du Peuple che prese più tardi il nome La Dépêche. Giova per capire la posizione presa da questi giornalisti avanguardisti rileggere il programma che Pottier espose in una circolare agli ecclesiastici: «la presse est un complément et un moyen nécessaire à la diffusion et à l’application des enseignements du Souverain Pontife sur la condition et le relèvement de l’ouvrier… le mouvement d’idées et d’action que nous avons provoqué, la situation crée par l’extension du suffrage, l’intensité de vie politique qui en est résultée dans les couches populaires ont amené de nouvelles nécessités. C’est pour y répondre que mes amis ont décidé de publier tous les jours ce journal». La Gazette non credette di dover seguire le realizzazioni pratiche della «scuola di Liegi» sul salario e l’intervento dello Stato ma scrisse non di meno «il nous faut aller aux oeuvres». Ad Alost dopo lamentevoli defezioni la Volkstem cerca di raggruppare elementi perduti. Nel Borrinage Le Pays Wallon entra nel campo devastato dei minatori. Lo stesso anno dell’enciclica fu creato, col concorso di generosi patrizi ad Anversa un piccolo giornale popolare di aspetto meschino, specie quando lo si metteva a confronto col venerabile confratello Het Handelsblad. Questo piccolo giornale d’una volta che conserva tuttora la fama di essere il giornale degli umili è ora il diffusissimo Gazet van Antwerpen con le sue 26 pp. domenicali. Nella capitale sotto l’impulso di parlamentari della lega democratica cattolica, fra i quali ricordiamo il Carton de Wiart et Renkin, sorge L’Avenir Social (più tardi Justice Sociale) e nel 1895 sempre ispirata benché più largamente dalle nuove tendenze, una squadra – nominiamo «en passant» Verhaeghe, Kurth, Nothomb – fondava il XXe Siècle. A questo punto Mons. Nobels, per un sentimento nobilissimo, e benché ex combattente, si astiene dal parlare del periodo bellico. È nostro dovere però ricordare con quale dignità la stampa belga affrontò la guerra e l’occupazione straniera. Piuttosto di sottostare alla censura e correre il rischio di pubblicare notizie false o tendenziose, la stampa cattolica, come la maggior parte dei giornali, preferì tacere completamente. Demarteau racconta come da parte delle autorità militari occupanti si tentasse di distogliere gli editori da tale resistenza passiva, ma invano. Più tardi si rinnovarono le pressioni anche da parte di amici, preoccupati di non lasciare la vita cattolica senza un portavoce e le manifestazioni religiose senza un cronista. Ma il Demarteau, dovendo supporre che la censura avrebbe preteso la pubblicazione dei comunicati germanici e d’altro canto imposto un umiliante silenzio su tutto ciò che avesse potuto risollevare lo spirito nazionale belga, oppose a tali consigli ragioni inderogabili di dignità professionale e d’onore patriottico. «Io non negavo, scrive il direttore della Gazzetta de Liège che il giornale avrebbe potuto fare del bene appoggiando l’azione religiosa, tanto più apprezzabile in quanto che le chiese erano rimaste l’unico rifugio delle manifestazioni patriottiche; ma tale risultato io avrei potuto raggiungere, solo a prezzo di mancare al dovere civico e a prezzo d’una definitiva svalutazione, non soltanto per la mia persona, ma per l’opera a me affidata… Decisi dunque di restare inattivo, fino a tanto che non fosse resa alla stampa piena libertà, e mai ebbi a pentirmene» (La Presse cath. au pays de Liège, p. 123). Un altro rilievo merita di essere fatto. Soppressi i giornali, il direttore del Patriote, il settantaquattrenne Victor Jourdain, concepì l’idea di lanciare un foglietto clandestino. Comparve così la Libre Belgique, che ebbe una vita avventurosa, ma pur, mutando per ben sedici volte tipografia riuscì a uscire ogni settimana fino alla fine della guerra, raggiungendo in questo periodo 25.000 copie. Appena dopo la guerra si conobbero i nomi degli audaci editori e scrittori; e il cardinale Mercier, a titolo di gloria imperitura, volle che il Patriote riprendesse le pubblicazioni col nome fatidico di Libre Belgique. Oggi questo giornale conta 5 edizioni giornaliere e aggiunge alla sua edizione principale i quotidiani Le National Bruxellois e Le National Liegeois, come fogli a prezzi popolari e i tre settimanali Le Patriote illustré, Le National illustré e Het Huisgezin. I quotidiani tirano assieme 175.000; i settimanali 130.000 copie. La proprietà è sempre degli eredi del fondatore. Ed ecco comparire un grande quotidiano di lingua e tendenze fiamminghe la cui edizione era già stata stabilita prima della guerra: De Standaard. Già nel 1921 decide di lanciare un nuovo quotidiano affiliato per il pubblico di Anversa, centro culturale della vita fiamminga, dell’industria e del commercio: De Morgenpost. Nel 1929 s’aggiunse un terzo quotidiano: Het Nieuwsblad per le classi popolari. Questi giornali contano numerosi ed ottimi collaboratori e corrispondenti esteri ed hanno in pochi anni aggiunto un nuovo splendore alla stampa cattolica di lingua fiamminga. A Namur René Delforge lasciato il Courrier du Soir di Verviers fonda nel 1918, dietro invitò del vescovo, Vers l’Avenir. A Gand la redazione del Volk assunse anche quella del Tyd, già nel suo sesto anno di vita e come il suo confratello, organo della lega operaia cristiana. Nella regione di Verviers è fondato nel ’27 e diventa quotidiano nel ’32 un giornale per Eupen e Malmédy il Grenz-Echo e il Limburgo conosce anche lui il suo quotidiano: Het Belang van Limburg. La Gazet van Antwerpen si divide anche essa come lo Standaard ma nel senso regionale in tre grandi giornali: l’originale rimane per Anversa, per Malines stampa De Gazeet van Mechelen, per le Fiandre ed il Limburgo De Gazet. Appena durante l’Esposizione comparvero a Bruxelles due altri quotidiani il De Courant organo cattolico fiammingo e la Cité nouvelle democratica cristiana, che devono quindi venir aggiunti ai calcoli primitivi del Comitato. Infine torniamo a citare Mons. Nobels per rilevare una caratteristica secolare della stampa belga: il suo regionalismo. Il regionalismo pare svilupparsi all’inverso della estensione delle frontiere di un paese. Nel piccolo Belgio i belgi sono grandi regionalisti. Già la diversità della lingua rende meno facile la estensione in tutto il paese di un unico organo di stampa, ma constatiamo che anche i più grandi dei nostri 30 per attingere un più grande numero di lettori hanno dovuto contare con le esigenze della razza. Non per nulla la denominazione sotto la quale è conosciuto il nostro paese è un aggettivo: una volta si diceva «les provinces belgiques». Vi è di più: la diversità di lingua e di interessi rende necessaria la presenza nelle stesse città di più giornali quotidiani: Bruxelles ne conta 8, Gand 5, Anversa altrettanto, Liegi 2, Charleroi 2. Se tale è la cifra dei quotidiani, figurarsi cosa avviene per i settimanali: Gand p. e. che conta 220.000 abitanti ne ha 25; S. Nicolas, una città meno popolata di Viterbo, ne ha 7 e pure nulla ci sembra straordinario in questa grande quantità. A questi settimanali locali sarebbero poi da aggiungere i settimanali generali che non mancano di arrivare regolarmente per la «radio», lo sport, le questioni tecniche ecc. E Mons. Nobels, ben conoscendo le tendenze profondamente individualiste dello spirito belga, concluderà con una domanda un po’ timida e quasi scettica: Non sarebbe meglio di coordinare e concentrare tanti sforzi così generosi? Cecoslovacchia La repubblica cecoslovacca è nata o meglio risorta, come dicono i cechi riferendosi allo Stato moravo medievale, il 28 ottobre 1918 ed è costituita dalle antiche regioni austriache della Boemia, Moravia e Slesia e dalle ex regioni ungheresi, la Slovacchia e la Russia subcarpatica. Conta 15 milioni di abitanti ed una superficie di 140 mila chilometri quadrati. La parte occidentale è abitata dai cechi e forma la regione più intensamente popolata (137 al chilometro quadrato); gli slovacchi ed i ruteni invece occupano la parte orientale della repubblica e la percentuale di densità della popolazione raggiunge solamente 65 per chilometro quadrato. Questa grande differenza dipende in gran parte dalle condizioni economiche delle rispettive regioni. Le regioni della Boemia ed un po’ anche della Moravia sono molto industrializzate sebbene l’elemento agricolo sia pur esso molto forte. La Slovacchia e la Russia subcarpatica sono in massima parte agricole. Cechi e slovacchi insieme sono 10 milioni, gli ungheresi sono 700 mila, i tedeschi 3.3 milioni, i ruteni 600 mila. Inoltre vi sono le minoranze più esigue di polacchi, rumeni ed ebrei. La religione professata dalla stragrande maggioranza della popolazione cioè il 73,5% è la cattolica-romana, cui va ancora aggiunto un 4 per cento di cattolici uniati di rito bizantino-slavo. I cattolici di rito latino e slavo insieme formano quindi il 77.5 per cento di tutta la popolazione. Delle altre religioni ricordiamo i protestanti che formano il secondo gruppo di forza numerica con il 7.7 per cento, poi la cosidetta Chiesa Nazionale Cecoslovacca con 5.4 per cento, gli ebrei il 2.4 per cento. Senza confessioni si professano circa un 5.8 per cento della popolazione, percentuale, come si vede, abbastanza rilevante. Queste cifre che deduciamo dalla relazione che il dott. Alfredo Fuchs lesse all’Esposizione internazionale della stampa nella primavera 1937, sono alquanto più alte di quelle su cui basavano i loro calcoli le tabelle statistiche della sala cecoslovacca, compilate un anno prima e che si fondavano sui seguenti dati: Con queste cifre dinnanzi, e dopo aver fatta una coscienziosa inchiesta sulla diffusione della stampa cattolica e di quella anticattolica od anche semplicemente non cattolica, in senso stretto, il Comitato di Praga per l’Esposizione, corrispondendo con scrupolosità e veridicità mirabili alle richieste del Comitato ordinatore, si è proposto non solo d’informarci sull’attuale rapporto esistente fra stampa cattolica ed acattolica, ma di richiamare l’attenzione dei cattolici su quelle che dovrebbero essere le proporzioni ideali, fissando così le mete per gli sforzi dell’avvenire. Prima d’illustrare questi calcoli però, è necessario notare col relatore sullodato, che quasi tutti i quotidiani di Cecoslovacchia, e per ciò anche quelli cattolici, siano essi cechi o slovacchi o tedeschi, sono tutti più o meno al servizio di partiti politici. Perciò i quotidiani non sono dei veri e soli organi dell’Azione Cattolica e neppure potrebbero rappresentarla in modo assoluto; però il loro programma si basa sul principio cattolico e questa loro attività giornalistica si svolge non solo nel campo politico, ma anche in quello culturale. Conviene osservare ancora che, come alla Camera cecoslovacca sarebbe inesatto considerare come cattolici praticanti soltanto i 55 deputati (su 300) che appartengono a partiti cattolici, mentre non si può escludere che ve ne siano anche negli altri partiti, così sarebbe troppo rigido considerare tutta la stampa qui classificata «non cattolica» come ostile al cattolicismo. Vi sono naturalmente delle gradazioni e delle sfumature che vanno dal filocattolicismo sincero od opportunista, fino all’anticlericalismo più dichiarato. Dopo questa premessa doverosa, vediamo che cosa ci rivelino le diligenti tabelle del Comitato cecoslovacco. La tabella I ci dà le proporzioni fra la stampa cattolica e non cattolica nelle tre categorie: quotidiani, riviste culturali e periodici religiosi per i tre gruppi nazionali più importanti: slavi (cechi e slovacchi), tedeschi, ungheresi. II quadro I A.2 ci dice che la stampa cattolica slava pubblica 350.000 copie contro 4.720.000; il quadro I B.2 che la stampa culturale cattolica slava possiede 240.000 copie contro 1.450.000; il quadro I C.2 che la stampa religiosa dei cattolici slavi è di 1.050.000 contro 380.000 esemplari. Il quadro II ci dà analoghe indicazioni per la stampa cattolica tedesca: quotidiani 80.000 esemplari contro 1.240.000; riviste culturali-scientifiche 45.000 esemplari contro 310.000; periodici religiosi 80.000 contro 20.000. Analogamente nel quadro III per gli ungheresi: quotidiani 25.000 esemplari contro 80.000; riviste 30.000 contro 80.000; periodici religiosi 20.000 esemplari contro 10.000. Riepilogando nel quadro IV, abbiamo per le singole categorie dei nazionali assieme: quotidiani 455.000 contro 6.040.000; riviste 315.000 contro 1.845.000 esemplari; periodici religiosi 1.150.000 esemplari contro 410.000. Sommando tutti i gruppi e tutte le categorie assieme (quadro V) la stampa cattolica in Cecoslovacchia oppone 1.940.000 copie a 8.295.000 esemplari della stampa non cattolica. Fissate queste risultanze, esaminiamo quali proporzioni esistano fra stampa cattolica e popolazione cattolica. È ciò che fa la tabella II. Nel quadro I: La linea orizzontale a 100% indica il totale della produzione di stampa. La linea orizzontale a 77% indica la percentuale di cattolici di nazionalità slava; la linea orizzontale a 23% la percentuale della popolazione acattolica sempre di nazionalità slava. Per stare alle proporzioni le colonne indicanti la stampa cattolica dovrebbero arrivare a 77%, mentre quelle indicanti la stampa non cattolica dovrebbero fermarsi a 23%. Invece abbiamo: A.2) La colonna indicante la stampa quotidiana cattolica che dovrebbe arrivare a 77%, si ferma invece a 7%. La colonna indicante la stampa quotidiana non cattolica che si dovrebbe fermare a 23%, sale invece fino a 93%. B.2) La colonna indicante la stampa culturale-scientifica cattolica che dovrebbe salire fino a 77% si ferma invece a 15%; mentre la colonna indicante la stampa culturale-scientifica non cattolica, invece di arrestarsi a 23% sale fino a 85%. C.2) La colonna che indica la stampa religiosa cattolica che dovrebbe arrivare fino a 77%, si ferma invece a 72%; mentre la colonna che indica la stampa religiosa non cattolica, invece di fermarsi a 23%, sale fino a 28%. Analogamente l’esame procede per la nazionalità tedesca, nel II quadro: La linea orizzontale a 100% indica il totale della produzione di stampa. La linea orizzontale a 93% indica la percentuale dei cattolici di nazionalità tedesca; la orizzontale a 7% indica la percentuale acattolica sempre di nazionalità tedesca. Per stare alle proporzioni le colonne indicanti la stampa cattolica dovrebbero arrivare al 93%, mentre quelle indicanti la stampa acattolica dovrebbero fermarsi a 7%. Invece abbiamo: A.2) La colonna indicante la stampa quotidiana cattolica che dovrebbe arrivare fino a 93% si ferma invece a 5%. La colonna indicante la stampa quotidiana acattolica, invece di fermarsi a 7% sale fino a 95%. B.2) La colonna indicante la stampa culturale-scientifica, invece di salire a 93%, si ferma a 11%. La colonna indicante la stampa culturale-scientifica non cattolica, invece di fermarsi a 7%, sale fino a 89%. C.2) La colonna che indica la stampa religiosa cattolica dovrebbe salire a 93% si ferma invece a 74%. La colonna che indica la stampa religiosa non cattolica, invece di fermarsi a 7%, sale fino a 26%. Eguale esame per gli ungheresi: Quadro III: La linea orizzontale a 100% rappresenta il totale della produzione di stampa. La linea orizzontale a 67% indica la percentuale dei cattolici sulla popolazione di nazionalità ungherese. La linea a 33% indica la percentuale della popolazione acattolica, sempre di nazionalità ungherese. Per stare alle proporzioni, le colonne indicanti la stampa cattolica, dovrebbero salire fino a 67%; mentre quelle indicanti la stampa acattolica dovrebbero fermarsi a 33%. Abbiamo invece: A.2) La colonna indicante la stampa quotidiana cattolica, invece di salire lino a 67% si ferma a 7%: mentre la colonna indicante la stampa quotidiana acattolica, invece di fermarsi a 33% sale fino a 93%. B.2) La colonna indicante la stampa culturale-scientifica cattolica, invece di salire a 67% si ferma a 14%; mentre la colonna indicante la stampa culturale-scientifica non cattolica, invece di fermarsi a 33% sale fino a 86%. C.2) La colonna indicante la stampa religiosa cattolica, invece di fermarsi a 67% sale fino a 76%; mentre la colonna indicante la stampa religiosa non cattolica, invece di arrivare a 33%, si ferma a 24%. La conclusione per tutta la popolazione della Cecoslovacchia si trova nel quadro IV. La linea a 100% indica il totale della produzione di stampa. La linea 77.5% rappresenta la percentuale dei cattolici dell’intera popolazione della Cecoslovacchia; la linea a 22.5% il rimanente della popolazione acattolica. Stando alle proporzioni, le colonne che rappresentano la stampa cattolica dovrebbero arrivare fino a 77.5%, mentre le colonne rappresentanti tutta la stampa acattolica dovrebbero fermarsi a 22.5%. Abbiamo invece: A.2) La colonna indicante tutta la stampa quotidiana cattolica, invece di arrivare fino a 77.5% si ferma a 7%. La colonna rappresentante tutta la stampa quotidiana non cattolica, invece di fermarsi a 22.5 sale fino a 93%. B.2) La colonna indicante tutta la stampa culturale-scientifica cattolica, invece di arrivare a 77,5%, si ferma già a 13%. La colonna che indica tutta la stampa culturale scientifica non cattolica, invece di fermarsi a 22,5%, sale fino a 87%. C.2) La colonna indicante tutta la stampa religiosa cattolica, invece di arrivare a 77,5%, si ferma a 74%. La colonna indicante tutta la stampa religiosa cattolica, invece di arrestarsi a 22,5%, procede fino a 26%. Cosicché in conclusione (quadro V): Per stare alle proporzioni, la colonna indicante tutta indistintamente la stampa cattolica dovrebbe salire fino a 77.5%, mentre in realtà si ferma già a 31%. La colonna della stampa non cattolica dovrebbe arrivare solamente a 22.5%, mentre invece la vediamo salire fino a 69%. Allo stesso rigido esame viene sottoposta la situazione delle officine della stampa, cioè delle tipografie e delle società editoriali. Nella tavola che riproduciamo, la prima rubrica verticale contiene il numero delle tipografie rispettivamente delle società editoriali, la seconda il numero degli impiegati ed addetti; la terza il movimento annuale in corone cecoslovacche; la quarta il valore delle imprese. Risulta che i cattolici hanno 31 tipografie contro 1.257; gli addetti sono 2.240 contro 46.581; il movimento annuo delle tipografie cattoliche è di 66.000.000 ed il valore di 64.000.000; rapporto 1:40. Le società editrici sono 36 in confronto di 1.823; i loro addetti sono 555 contro 16.687; il movimento annuo delle società editrici cattoliche è di 42.000.000 ed il valore complessivo di 16.000.000; rapporto 1:50. I giornalisti cattolici sono 68 contro 901; rapporto 1:13. La situazione dunque della nostra stampa in Cecoslovacchia è tutt’altro che florida e lontane sono ancora le mete da raggiungere; ma altri diagrammi nella sala cecoslovacca ci avvertono che nel dopo guerra la stampa cattolica è in continuo progresso e un fatto sopra ogni altro ci riassicura, quello cioè che quei cattolici hanno chiarissima la coscienza della loro vocazione nazionale. La sala cecoslovacca era dominata dalle figure neobizantine dei SS. Cirillo e Metodio e dalla riproduzione d’una antica statua di S. Venceslao. Queste figure incarnavano la tradizione millenaria dei cechi e degli slovacchi, tradizione che all’interno i cattolici seppero vittoriosamente difendere contro ogni ritorno dello hussitismo del dopo guerra ed all’estero offre loro l’impulso d’un espansionismo spirituale che si confonde coll’estensione del cattolicismo. Religione e patriottismo cospirano assieme per fare della Cecoslovacchia un «ponte verso l’Oriente». Una parte della sala cecoslovacca era quindi dedicata all’illustrazione del santuario di Velehrad, ove operò e mori S. Metodio. Ivi il Sommo Pontefice Benedetto XV, di santa memoria, all’aurora della libertà nazionale del popolo cecoslovacco ha eretto il suo istituto pontificio per l’unionismo, centro di studio, di preghiera e di apostolato, per il ritorno glorioso dello spirito cirillo-metodiano tra i popoli slavi. Ivi si svolgono periodicamente i famosi congressi unionistici internazionali, ai quali partecipano le più elette menti del mondo unionistico per preparare la via alla conciliazione delle Chiese Orientali con la Madre Chiesa Cattolica. E per convincersi che non si tratta di un’azione forse di soli scienziati e di singoli ecclesiastici, ma di un vero movimento popolare, che non lascia insensibili nemmeno gli indifferenti, basta esser stati una volta al santuario di Velehrad. Non solamente durante le giornate dei congressi unionistici, Velehrad è la meta ardente di immense folle, che, nei variopinti e pittoreschi costumi nazionali, accorrono da ogni angolo della Repubblica – non escluse le minoranze nazionali – per implorare la benedizione divina e la protezione dei Santi sui lavori del congresso con manifestazioni di pietà che commuovono; ma anche durante le varie festività dell’anno e perfino quasi ad ogni domenica vediamo numerosi pellegrini devoti venerare questo insigne santuario, centro di una missione nobile, imponente e necessaria per il trionfo della Chiesa. I cattolici cecoslovacchi, assicura il dott. Fuchs, sono consci di questa missione affidata loro dalla Provvidenza Divina e bramano solamente di rendersene anche degni e di corrispondere all’aspettativa posta in loro dall’orbe cattolico. Perciò la lotta che conducono i cattolici cecoslovacchi per l’affermazione della fede cattolica nel proprio paese – lotta sostenuta specialmente per mezzo della stampa – ha un duplice significato: uno nazionale, per salvare la tradizione millenaria cristiana dello Stato e l’altro più universale della riconciliazione dell’Oriente slavo con l’Occidente cattolico. Si può aggiungere che anche i tedeschi della Boemia e della Moravia, in quanto sono fedeli alla tradizione cattolica ed alla scuola cristiano-sociale, si sentono oggi investiti dalla vocazione di conciliare il loro sentimento nazionale con tali tradizioni, formando così un baluardo da una parte contro il bolscevismo e dall’altra contro le minacce di un neopaganesimo antiromano. La situazione attuale della stampa in Cecoslovacchia si può riassumere nelle seguenti cifre: 6 quotidiani e 45 settimanali di carattere politico in lingua ceca e slovacca, 270 periodici cechi e slovacchi non politici, 1 giornale politico e 7 periodici non politici nella Russia subcarpatica in lingua rutena; i polacchi hanno un giornale, i tedeschi due quotidiani e 11 settimanali di carattere politico e 12 periodici non politici; gli ungheresi due pubblicazioni politiche e 7 non politiche. Tra i giornali politici dei cattolici ricordiamo quelli che hanno una diffusione più vasta. Il quotidiano ceco di Praga Lidové Listy (Giornale popolare) è il più importante e segna una tiratura di 30 mila copie, quello tedesco Deutsche Presse (Stampa tedesca) 16.500. Gli slovacchi hanno a Bratislava, capitale della Slovacchia, il quotidiano Slovak con 6 mila copie, i ruteni della Russia subcarpatica la Svoboda (La Libertà) con 5 mila copie, gli ungheresi il Sajò Vidék (La regione di Sajò). Molto fiorente è la stampa cattolica non politica. Al posto d’onore trovasi il settimanale ceco Nedĕle (La Domenica) che conta una tiratura di 240.000 copie ogni settimana. Si tratta di un’ottima pubblicazione di carattere religioso, culturale e sociale, che è molto amata dal vasto pubblico. Seguono gli Hausblätter (Fogli di casa) in lingua tedesca con 63.500 copie, il Posol Božského Srdca Ježisovno (Messaggero del Sacro Cuor di Gesù) in slovacco con 23 mila copie, poi il Russkoje Slovo (La parola rutena) in lingua rutena con 10 mila copie, il Kristus Kiràlysaga (Regalità di Cristo) in ungherese e quello polacco Wzobronie Prawdy (In difesa della verità) con 4 mila copie. Delle riviste si è guadagnata particolarmente reputazione la Filosofiska Revue dei Domenicani. Per l’Azione Cattolica merita rilievi il gruppo boemo-moravo (ceco) coi quattro periodici Prehled, organo della Lega di S. Venceslao, Katolik, organo degli Uomini cattolici, Jirto, portavoce degli studenti, Smĕrnice, rivista di formazione per i laici. La Lega di S. Venceslao, società cattolica per la diffusione della coltura, fondata prima per la diocesi di Praga ed estesa poi alle altre diocesi, ha combattuto vittoriose battaglie nell’immediato dopoguerra, e fu anche il nucleo centrale, che organizzò i congressi cattolici dal 1928 al 1935. Jitro è l’organo ufficiale della «Federazione degli Studenti» sorta nel 1913. Porta una rubrica anche in francese, destinata ai colleghi francesi. Nell’elenco bibliografico si trovano registrati anche tutti gli altri organi di società cattoliche specializzate – dagli «Orel», leghe ginnastiche giovanili, ai sindacati cristiani, alle leghe femminili, ecc. – società che nel dopoguerra si sono sviluppate sotto l’alta sorveglianza del «Consiglio nazionale cattolico ceco» (Rada Katholiku) fondato nel 1919, con sede in Praga e con l’organo mensile S. Adalbert. Nella Slovacchia, che conta 2.597.847 cattolici, l’associazione editoriale cattolica più importante è la «Spolek Svatého Vojtĕcha» (Società di S. Adalberto) in Trnava, comprende 101.685 membri in 1.708 sezioni, delle quali 339 all’estero. Pagando una piccola quota annuale i soci ricevono due libri religiosi all’anno ed un calendario. Dal 1870 in poi essa ha pubblicato 8.650.000 libri. Anche il gruppo slovacco ha naturalmente i suoi «Orel» coi periodici Tatransky Orel e Slovensky Orel, gli esploratori col periodico Lo Skaut, le società femminili con Katholickà Jednota, Veniec e Listy rodicŏm, le leghe giovanili con Plameň il quale conta 18 mila abbonati. I tedeschi di Boemia costituivano prima della guerra una frazione del movimento cristiano-sociale austriaco; anzi da Warnsdorf in Boemia era venuto il primo editore della Reichspost,Ambrogio Opitz. Dopo la guerra, i tedeschi, divenuti minoranza nello Stato cecoslovacco, dovettero riorganizzarsi su basi regionali. Il centro delle leghe cattoliche tedesche divenne Reichenberg, ove nel 1919 venne fondato il «Volksbund deutscher Katholiken» coll’organo bimestrale Der Volksbund. A Marienheim presso Teplitz venne invece costituito, pure nel 1919, il «Christlich-Deutscher Pressbund» con un bollettino trimestrale Mitteilungen ecc. collo scopo di promuovere e diffondere la stampa, specialmente quella quotidiana. Francia Se dovessimo fare eccezione alla norma che ci siamo proposti per queste note, di non risalire troppo addietro nella storia della stampa dei vari paesi, dovremmo farla per la Francia, perché lo sviluppò della sua stampa è pieno di interesse e d’insegnamenti. Ridire la storia del Correspondant, de l’Avenir, de l’Ere Nouvelle, de l’Univers ecc., sarebbe rifare la storia del pensiero cattolico francese nel sec. XIX. Dovremo invece limitarci a pochi cenni necessari per spiegare la situazione attuale. Dopo il 1870 l’Univers lavora per la restaurazione legittimista nella persona del conte di Chambord, mentre dal 1873 il cattolico Edoardo Hervé sostiene l’orleanismo nel Soleil e Paul de Casagnac promuove nell’Autorité il bonapartismo. In questo periodo i cattolici dell’alta società leggono anche Figaro e Gaulois. Mons. Dupanloup vede il pericolo di queste scissioni politiche e fonda nel 1876 con scarsi mezzi la Défense, la quale si propone di lasciare da parte la questione del regime, pur non aderendovi esplicitamente; ma in mezzo alle passioni di parte questo giornale, diretto più tardi da Giuseppe Denais, viene considerato «un organe roman à Paris» e dispare verso il 1885 assieme ad un altro giornale temperato Le Français, sostenitore del governo De Broglie. Poco prima era morto anche un altro piccolo giornale di tendenze temperatamente monarchiche La France Nouvelle. Fu allora che il padre assunzionista Vincenzo di Pauli Bailly, figlio di un valoroso giornalista, lanciò il giornale ad un soldo – gli altri si vendevano a 2 o 3 soldi – La Croix. Anche questa fu da principio di tendenze moderatamente monarchiche ma poi in seguito al ralliément eall’ulteriore sviluppo, essa si trasformò in un giornale veramente religioso e di azione cattolica, al di fuori e al di sopra dei partiti: e qui «partiti» vuol dire sopratutto «fazioni di regime». Le direttive di Leone XIII vennero accettate oltre che dalla Croix anche dall’Univers, dal quale però si staccò Elisa, la sorella di Luigi Veuillot, che fondò la Verité Française, giornale legittimista vissuto fino al 1907. Frattanto buona parte della clientela dell’Univers era passata alla Libre Parole fondata nel 1892 da Edoardo Drummont, antisemita e cristiano sociale, il quale benché fosse lontano dai vecchi regimi, osteggiò però il ralliément. Il giornale, divenuto famoso durante gli affari del Panama e di Dreyfus, venne poi assunto nel 1910 da due giornalisti venuti dalla gioventù cattolica francese, Henry Bazir e Joseph Denais, i quali vi rifusero anche il Peuple Français, giornale cattolico sociale fondato nel 1893 dall’abate Garnier per promuovere le direttive della Rerum Novarum. È noto che la Libre Parole visse anche nel dopo-guerra fino al 1924. Dal 1910 al 1914 ebbe notevole successo La Democratie di Marc Sangnier che sostenne le idee della democrazia cristiana, promosse allora da buon numero di settimanali e riviste nelle varie provincie. Nel dopo-guerra i vecchi giornali cattolici politici scompaiono e la clientela cattolico-conservatrice si divide fra il nazionalista Echo de Paris, l’Action Française, l’Eclair, il Figaro, la Liberté, il Gaulois e in parte anche l’Ami du Peuple lanciato da Coty. Negli ultimi mesi, parte dei lettori de l’Echo passò a l’Epoque. Nel 1932 Francesco Gay, editore del settimanale La Vie Catholique, e l’organizzatore dei sindacati cristiani Gaston Tessier fondano l’Aube, quotidiano che accetta l’attuale regime repubblicano, pure difendendo calorosamente i principi cattolici. Sostenuto da molti entusiasmi giovanili, ma scarso di risorse finanziarie, l’Aube ha imitato recentemente il Maasbode in uno sforzo di sistematica propaganda. Organi settimanali di cattolici organizzati in gruppi politici sono anche Le Petit Démocrate, La Jeune République, Les Veilles des Peuples di Marc Sangnier. Questi cenni riguardano, come si vede, la stampa nazionale pubblicata a Parigi: ma su per giù analogo fu lo sviluppo della stampa di provincia. Quando si trattò di radunare nella sala francese i giornali cattolici in senso stretto cioè i giornali di Azione Cattolica escludendo i politici, il Comitato di Parigi vi raccolse, oltre La Croix, altri 55 quotidiani e 242 settimanali che si pubblicano nelle varie diocesi francesi. Mentre però escluse gli organi essenzialmente politici di Parigi, non credette di eliminare alcuni altri quotidiani di provincia che, pur attenendosi alle direttive cattoliche, s’accostano più al tipo del giornale d’informazione; e ai sopra citati aggiunse 4 quotidiani e 22 settimanali «defendant les intérêts catholiques». Un pannello speciale v’illustrava la grande diffusione de L’Ouest-Eclair,che appartiene a tale categoria. A Parigi, oltre La Croix, è registrato il trust La Presse Régionale che controlla 11 quotidiani regionali e 30 settimanali, letti in 61 dipartimenti francesi, come L’Eclair de l’Est, Le Nouvelliste de Bretagne, La Liberté du Sud-Ouest, La République du Sud Est, L’Echo de la Loire, ecc. Il consorzio venne fondato il 1 agosto 1905 ed è divenuto ora una potente opera di stampa. Nei suoi uffici di Parigi sono organizzati diversi servizi generali di redazione, d’amministrazione, di pubblicità, di propaganda e di controllo; i giornali si stampano in 12 capoluoghi di provincia. Notevolissimo è il gruppo dei giornali dell’Alsazia, dei quali diremo poi. Difficile è farsi una idea della situazione relativa dei cattolici, in confronto dell’altra stampa. Nel congresso della «Bonne Presse» tenuto a Roma durante l’Esposizione, Pierre L’Ermite affermò che in Francia si pubblicavano nel 1934 fra 12 e 14 milioni di copie al giorno. Su questa media quotidiana tre milioni e mezzo si possono considerare come organi ostili al cattolicismo, 8 milioni come neutri, mentre 1.900.000 esemplari sarebbero cattolici. Circa la stampa neutra Mons. Fontenelle nella sua brillante conferenza tenuta all’Esposizione sulla storia della stampa francese disse: «La cosidetta stampa d’informazione raggiunse nel dopo guerra proporzioni astronomiche. Ad esempio giornali come Le Petit Parisien o Paris-Soir superano ogni giorno il milione di copie. Però questi giornali, una volta neutri o anticlericali, oggidì hanno perduto molto di quello che era il loro carattere sistematicamente ostile alla Chiesa e alla religione. Anzi in via generale si dimostrano rispettosi e talvolta simpatizzano colle nostre manifestazioni, specialmente quelle del Vaticano». Per caratterizzare la situazione citeremo anche l’introduzione di Mons. Olichon, altamente benemerito vicepresidente del Comitato francese, alla Guida della sala di Francia: «La più parte dei quotidiani – egli dice – nello stato attuale di cose è incapace di fare il bilancio colle proprie risorse e vive nella perpetua apprensione di scontentare le personalità alle generose contribuzioni delle quali è sospesa la loro esistenza. I giornali che si rivolgono ad una clientela, nella quale sono largamente rappresentati i cattolici, non sfuggono a questa dipendenza. Essa è tanto più dannosa in quanto li incatena precisamente sul terreno ove avrebbero più bisogno di libertà, cioè sul terreno economico-sociale. La stampa quotidiana, letta dai cattolici, dovrebbe mostrarsi preoccupata dei bisogni e dei dolori delle classi popolari e medie, della questione del giusto salario, della disoccupazione, della famiglia povera ecc. e invece vi si vede troppo frequentemente il contrario. Se si volesse dunque cercare in questa stampa il vero volto del cattolicismo, si rimarrebbe delusi, anzi talvolta in tale specchio non vi si vedrebbe che una immagine deformata, più adatta ad allontanare che a sedurre la massa che vive in una situazione mediocre, vicino alla povertà o perfino nella miseria». «La stampa specificatamente cattolica è del tutto immune da tale rischio? Pensiamo qui agli organi locali che si sforzano di condurre la buona battaglia. La loro miseria materiale li salva talvolta dalle soggezioni finanziarie. Ma per quanto povera sia la loro tesoreria, non è escluso che certi pregiudizi, certi partiti presi condizionino certi scarsi contributi a degli atteggiamenti politici e a delle vedute sociali che non concordano pienamente con le dottrine della Chiesa». Mons. Olichon conclude che «importa sovratutto educare e rinnovare la coscienza dei cattolici francesi di fronte al problema della stampa». A Parigi come fuori, egli dice, «molti giornali letti da cattolici portano notizie religiose e ricorrono alla collaborazione di scrittori conosciuti come cattolici. Ma se tuttavia sono così lontani dall’ideale cattolico, ne hanno colpa i lettori stessi che non soltanto sono soddisfatti di questo nutrimento, ma non ne accetterebbero un altro…». «Non si tratta soltanto di pubblicare informazioni religiose, di combattere le leggi persecutrici, di riprodurre dei sunti più o meno abbreviati dei documenti essenziali, di fare eco discretamente, una volta per tutte alle direttive pontificali, di pubblicare liste di sottoscrizione per scuole o per chiese. Tutto questo lavoro è buono, necessario, ma precario e di risultato meschino. Può anzi essere di effetto nocivo se è compiuto per semplice correttezza, senza ardore apostolico, senza influire sul testo di altre rubriche, soprattutto se è come immerso nella lava incandescente delle passioni politiche e sociali, in contrasto con lo spirito cristiano. Il giorno in cui i lettori saranno capaci di far passare lo spirito religioso avanti lo spirito di classe o di partito; il giorno in cui assicureranno ad un giornale ispirato da questo metodo una esistenza stabile; quel giorno il problema della stampa cattolica in Francia sarà risolto». Tuttavia l’apostolico autore, strappato recentemente alle speranze dei cattolici francesi, ricordando i meriti passati della stampa alla cui opera egli attribuisce la resistenza del popolo alla totale laicizzazione, e il meraviglioso risollevamento da tante rovine, conclude: «I cattolici di Francia coi loro 60 giornali quotidiani e 250 settimanali, colle loro 200 riviste, alcune delle quali di primo ordine e quasi 10.006 bollettini parrocchiali, possono misurare nell’ampiezza dei risultati ottenuti il premio e la giusta ricompensa ai loro sforzi». Questa stampa deve battersi sopra tutto coi giornali comunisti, socialisti e con quelli dell’ala anticlericale dei radicali. Secondo fonti comuniste il quotidiano nazionale comunista L’Humanité che nel 1934 tirava 188.000 copie, nel dicembre 1936 ne tirava 400.000. Un nostro informatore che attinse a fonti confidenziali ma sicure trova tali cifre alquanto superiori al vero. Egli attribuisce al Populaire di Blum (all’inizio del 1936) 70.000 copie, 50.000 al Peuple, 10.000 all’Oeuvre. Secondo tali informazioni, anche la Croix allora avrebbe tirato solo 170.000 copie, mentre al Congresso romano della Bonne Presse, si poté annunziare che tale cifra era ormai di gran lunga superata. A Parigi i comunisti possiedono anche un grande quotidiano della sera, Ce- Soir, mentre i socialisti tra quotidiani e settimanali ne pubblicano, in provincia, una cinquantina. La stampa comunista ha fatto in questi ultimi tempi un rapido progresso di diffusione, ma ha dovuto diluire alquanto la sua propaganda dottrinaria, perchè impegnata sopra tutto a sostenere il «fronte popolare» e a promuovere l’antifascismo. Se ne può vedere la bibliografia in Vie Intellectuelle, 10 marzo e luglio-agosto 1937. Della stampa cattolica meritano rilievo particolare «La Bonne Presse» e l’«Alsatia». La sala particolare dedicata nell’Esposizione alla Bonne Presse e il congresso ivi tenuto il 17 e 18 aprile 1936, hanno richiamato l’attenzione del pubblico internazionale su questa grande casa cattolica che esiste a Parigi da più di mezzo secolo e pubblica 36 periodici con un numero di copie di oltre 300 milioni all’anno. Si disse già che La Croix quotidiana venne lanciata dai padri Piccard e Bailly nel 1883, per sostituire il giornale cattolico popolare a un soldo La France Nouvelle. Il giornale uscì senza fondi e i due padri, affidandosi alla Provvidenza, si proponevano di continuare solo se gli abbonati si fossero annunziati sufficientemente numerosi. Il miracolo si avverò, perchè entro breve tempo si arrivò a 30.000 sottoscrittori. Gli è che padre Bailly aveva a disposizione per la propaganda un periodichetto settimanale illustrato Le Pélerin che dal 1873 in poi era stato da principio il bollettino dei pellegrinaggi promossi dagli assunzionisti e poi si era sviluppato in un periodico religioso diffusissimo (oggidì raggiunge 700.000 esemplari). Dopo il quotidiano venne fondata La Croix du Dimanche e poiché si trovò difficile di accontentare le varie diocesi con un solo settimanale nazionale, si crearono a mano a mano nelle varie regioni le Croix regionali settimanali. Attorno a queste è costituito un comitato di propaganda coi zelatori chiamati cavalieri della Croix oppure paggetti di Cristo e questi comitati sono diretti da un centro presso la «Bonne Presse» il quale pubblica anche un mensile La Croisade de la Presse. Accanto alla Croix sorsero gli altri periodici e la casa di edizioni della «Bonne Presse» che oggi occupa come sede un fabbricato di sei piani sopra una superficie di 4 mila metri quadrati e usa per i soli periodici 12 grandi rotative moderne. Nel 1899 il governo settario disciolse la congregazione sottoponendo i padri ad un processo per associazione illegale, ma allora accorse in aiuto da Lilla l’industriale Paul Feron Vrau il quale diresse la società dal 1900 fino 1926 con uno spirito di straordinaria abnegazione. Ben a ragione Mons. Fontenelle che come corrispondente della «Bonne Presse» dal Vaticano è degno successore dell’illustre Vanneufville, nella conferenza sopraccitata chiudeva l’accenno sulla «Bonne Presse» con queste parole: Se una testimonianza in proposito fosse necessaria, oserei domandarla piuttosto al Santo Padre stesso, che nell’indimenticabile udienza concessaci, proprio un anno fa, si congratulava della maniera con la quale La Croix e la «Bonne Presse» avevano capito e assunto la formidabile responsabilità della stampa incaricata di diffondere dappertutto il portentoso mistero della parola. Egli aggiungeva, in francese: «C’est à cette constatation consolante que Nous voulons unir l’expression, la proposition d’une résolution, qui répond vraiment à un désir. Peut être est-ce un rève, mais un beau rêve, que Nous permet de faire d’ailleurs la Providence, qui a deja su accomplir de si grandes choses au moyen de la Croix et de la Bonne Presse. Notre désir, Notre rêve, c’est que, non seulement la France, mais chaque pays, grand ou petit, puisse avoir sa Croix et sa Bonne Presse. Puis, que toutes les Croix et toutes les Bonnes Presses réalisent une grande Fédération de Bonne Presse Catholique à la fois dans le sens dogmatique et dans le sens géographique du mot. Quelle magnifique chose serait une telle Fédération. Quel puissant instrument de vraie fraternité des peuples et des Nations pour l’établissement de la vraie paix!» Altro consorzio di stampa molto promettente è «l’Alsatia» di Colmar. Il pannello esposto alla mostra e che noi riproduciamo ci offre un quadro eloquentissimo del suo straordinario sviluppo. Don Cetty, curato della parrocchia di S. Giuseppe a Mulhouse, fondò nel 1892 il Mülhauser Volksblatt, che già nel primo anno raggiungeva 10.000 copie. Più tardi si creò una società editoriale che acquistò la Colmarer Zeitung e il Journal de Colmar e, quando questi giornali vennero sospesi dall’autorità politica, la società editoriale «Alsatia» ne pubblicò altri due con nome diverso, la Ober Elsässische Landeszeitung e Elsässer Kurier, e alla vigilia della guerra nel 1913 acquistò un terzo giornale il Guebwiller Volksblatt. Dopo la morte di Don Cetty la direzione dell’«Alsatia» venne assunta dal sacerdote Haegy che nel 1919 acquistò anche lo Schelestädter Volksblatt. Più tardi fu la volta dell’organo cattolico di Thann e del giornale di S. Louis Oberelsässischer Volksfreund. La società editoriale così ingrossata aperse delle librerie a Colmar, Mulhouse, S. Louis, Guebwiller, Selestatt, Mulhouse-Dornach e riscattò a Strasburgo la filiale della casa Herder. Ora essa stampa 57 diversi periodici di carattere religioso, diffusi tra la popolazione alsaziana e numerosi calendari. Per organizzare la pubblicità si creò a Strasburgo, Colmar e Parigi una agenzia di stampa detta Presse Réunie e nel 1927 si acquistò una fabbrica di carta. Grande successo ebbe la rivista quindicinale illustrata Sonntag che ultimamente viene pubblicata in una edizione francese la quale si diffonde per tutta la Francia. Direttore generale dell’«Alsatia» è oggi l’attivissimo Saverio Mappus. Le riviste. – Sono noti i progressi dei cattolici nel mondo intellettuale francese. Parecchi scrittori di fama internazionale sono ricercati collaboratori di riviste neutre, liberali o tecniche. Alla politica dell’ostracismo praticata dalla passata generazione anticlericale è seguita la politica della porta aperta, ma accanto a questa collaborazione personale ed occasionale, i cattolici si sono create anche delle proprie palestre che godono un’alta riputazione. 14 sono le riviste di cultura generale, 2 quelle di scienze ecclesiastiche, 5 le riviste storiche, 4 le riviste di bibliografia, altrettante le riviste di spiritualità, ecc. ecc. Chi non conosce Les Etudes, rivista bimensile che sotto l’influenza del padre De Grandmaison divenne una rivista di interesse generale, toccando i 13.000 abbonati? Le Correspondant è ricomparso sotto la direzione di Mons. Reymond e avendo tra i collaboratori il vescovo accademico Mons. George Grente, Enrico Bordeaux, ecc. La quindicinale Vie Intellectuelle a partire dal 1928 è pubblicata dai domenicani di Juvisy sotto la direzione del P. Bernardot e colla collaborazione di numerosi laici come Claudel, Maritain, Goyau, Rops, Rabeau, Forst-Battaglia, riuscendo a guadagnarsi una diffusione ormai internazionale; Les Etudes Carmelitaines dirette dopo il 1921 da padre Bruno di Gesù Maria, s’occupano di psicologia religiosa pubblicando dei grossi fascicoli dedicati ad uno speciale argomento. Ricordiamo ancora La Revue des Jesus, diretta dal domenicano padre Chateleine e da Roberto Garric; La Revue Apologétique diretta oggidì dai cardinali Baudrillard e Verdier, la quale fornisce ai sacerdoti ed ai laici una documentazione così completa ed interessante che non si comprende come non abbia una tiratura maggiore di 3.200 copie; La Revue des Questions Historiques che esce dal 1886, diretta da Jean Baudry, La Revue d’Histoire de l’Eglise de France, organo della società storica ecclesiastica francese, La Revue de Philosophie,organo della facoltà di filosofia dell’Istituto cattolico di Parigi; La Cronique Sociale de France, fino a poco fa diretta da Mario Gonin († 1937), con 80 pp. in ottavo grande mensili e 3.000 abbonati; Les Dossiers de l’Action Populaire, quindicinale, 120 pp. per numero, rivista pubblicata dall’Action Populaire per la formazione e la cultura sociale. La Vie Catholique, settimanale di informazione generale fondato nel 1924 e diretto da Francesco Gay, si propone di rilevare e volgarizzare i fatti e gli insegnamenti della vita religiosa, della vita letteraria, della vita sociale e della vita scientifica. I periodici di Azione Cattolica sono i portavoce o l’espressione delle varie associazioni. La Fédération Nationale Catholique fondata nel 1924 dal generale De Castelnau, quando all’arrivo al potere di Herriot pareva doversi scatenare una nuova campagna anticlericale, pubblica Credo, mensile, Le Monde Catholique, settimanale, France Monde Catholique, mensile illustrato, Radio-Famille, organo dell’associazione omonima creata dalla stessa federazione fra gli abbonati della radio per difendere la moralità e la libertà delle emissioni. Inoltre circa una cinquantina di periodici diocesani risalgono a circoli o società aderenti alla federazione. Le Petit Echo e la Ligueuse sono bollettini della Ligue Feminine d’Action Catholique. L’Association Catholique de la Jeunesse Française pubblica degli organi mensili o quindicinali che corrispondono alle sue sezioni specializzate J.O.C.I., A.C., I.M.C, (jeunesse maritime), J.E.C. (studenti), J.I.C. (classi medie). Altre pubblicazioni fanno capo alle Fédérations Diocésaines des Jeunes Filles che dopo il 1933 sono dirette da un segretario centrale, subordinato a sua volta al segretariato generale di Azione Cattolica. Seguono le pubblicazioni dell’Association du Mariage Chrétien, dei Groupes specialisés d’Action Catholique, e dei 60.000 Scout de France. Qualche cenno ancora sul movimento speciale creato dal periodico della «Bonne Presse»: Le Noël. Questo nome designa un trittico di riviste, o meglio una rivista su triplice piano: il primo, L’Etoile Noëliste, per la quale le bambine da otto a quindici anni accedono al secondo piano, Le Noël, rivista artistica letteraria educativa per le giovinette e signorine da quindici a trent’anni, che infine passano al terzo piano, la Maison, periodico dedicato alle giovani donne ed alle anziane. Questi periodici sono l’organo del movimento noëliste, che in tre gruppi raccoglie le abbonate delle tre riviste: les cadettes e les moyennes, les jeunes filles, les amies de la maison. La rivista Le Noël venne fondata dal padre Bailly nel 1895 e poi affidata al padre Claudio Allez. Il movimento noelista che ha in Francia 55 unioni diocesane, si è propagato anche in Italia, (ove conta gruppi fiorenti a Roma, a Firenze, a Genova), nel Belgio, nella Svizzera, in Portogallo, in Egitto, in Argentina, nel Brasile, nel Canadà ed in Haiti. La rivista francese ha in Italia il supplemento nazionale chiamato Natale, e analogamente nel Portogallo, nel Brasile e in Argentina. Il direttore attuale della rivista, padre Point, riferendone al Congresso della «Bonne Presse» del 1936, reca i seguenti dati statistici. Le riviste noeliste penetrano in circa 80 mila famiglie noeliste. In Francia, nel 1935, il movimento ha raccolto 313 mila franchi per seminari, 509 mila franchi per le opere cattoliche, e 29 mila per i malati poveri da inviarsi a Lourdes. Nello stesso anno le vocazioni religiose furono 70. Un’altra rivista edita dalla «Bonne Presse», che ha assunto importanza internazionale è La Documentation Catholique. Fondata nel 1919, questa rivista raccoglieva l’eredità di altre quattro: Questions Actuelles, Chronique de la Presse, Action Catholique, e Revue d’Organisation et de Défense Religieuse. Fondendo queste quattro riviste, il padre Boulesteix della «Bonne Presse», ha voluto farne un organo di documentazione così perfetto e sicuro che oggidì la collezione de La Documentation Catholique è divenuto lo strumento necessario per qualsiasi studio e qualsiasi ricerca sulla vita cattolica contemporanea. Il Comitato francese ha avuto cura infine di dedicare ai Bollettini parrocchiali esposti o registrati nella sala dell’Esposizione, una pubblicazione speciale di 44 pp., alla quale rimandiamo i lettori che sull’argomento desiderassero più particolari informazioni. Ci limiteremo qui a ricordare che il primo Bollettino parrocchiale nacque nel 1890 nella parrocchia di S. Paterno a Orleans e che intorno a la stessa data l’abate Soulange-Bodin, curato della parrocchia di Plaisance a Parigi, si fece promotore di un Congresso per l’organizzazione e la redazione di Bollettini parrocchiali. Da questo momento essi si diffondono un po’ dappertutto, parte compilati direttamente dal parroco locale, parte redatti su una base comune a più parrocchie o a più diocesi, con l’aggiunta di brevi notizie parrocchiali. Alcuni dei più importanti centri editoriali di tali Bollettini sono: Bonne presse de l’Ouest, Saint-Maixent (Deux-Sèvres); Bonne Presse du Midi, Vaison (Vaucluse); Consortium des Revues Paroissiales 6 rue Georges Dupré, Saint Etienne (Loire); “ 9 rue Thiéboult, Charenton-Le-Pont (Seine); Fédération des Bulletins Paroissiaux Grand Seminaire de Langres; Oeuvre Catholique du Bulletin Paroissial Gravigny-Evreux (Eure). Circa la loro diffusione si troveranno sulla pubblicazione succitata tutti i dati occorrenti, diocesi per diocesi. Ci basterà dire ad esempio, che nella provincia d’Aix, su 656.345 famiglie, vengono raggiunte dal Bollettino parrocchiale 153.000 famiglie, ossia il 23,3%. Questo rapporto sale al 27% nella provincia d’Albi, a 35,8% nella provincia d’Avignone, a 43% nella provincia di Besançon, per toccare il 50% in Alsazia e Lorena. Nelle altre provincie il rapporto è più basso. Notevole che l’autore della pubblicazione dichiara che l’esperienza consiglia il sistema della redazione personale come molto più efficace. Nella sala francese un pannello era dedicato alla Scuola di giornalismo cattolico, fondata a Lilla presso le facoltà cattoliche nel 1924 e diretta dall’illustre Paul Verschave professore di diritto pubblico e amministrativo, degno e zelante presidente del Comitato francese. La durata degli studi è di un triennio. Il primo anno ha per oggetto esclusivo la cultura generale e gli esercizi di redazione. L’insegnamento comprende i corsi di religione (dogmi e encicliche pontificie), di morale, sociologia, economia politica, diritto costituzionale e diritto pubblico, storia delle istituzioni e del diritto, storia delle dottrine e dei partiti politici, storia civile generale, storia della letteratura francese, geografia, politica ed economica. Il secondo anno completa questa coltura generale e vi aggiunge esercizi redazionali. Dopo il secondo anno gli allievi possono ottenere un certificato di primo grado che li abilita alla professione giornalistica. Il terzo anno, oltre i corsi antecedenti ha in programma esercizi e corsi che riguardano l’amministrazione di un giornale, di una rivista o di una casa di pubblicità. Chi supera l’ultimo esame ottiene un diploma di giornalismo. Questa scuola ebbe già numerosi allievi ed una quarantina di loro occupa dei posti importanti nel giornalismo francese ed estero. I giornali cattolici francesi sono organizzati nel «Syndicat des Journalistes français» che fa parte di un’organizzazione più vasta, la «Corporation des Journalistes Chrétiens». Il Sindacato è ora presieduto da Marziale Massiani, la «Corporation» da G. Goyau dell’Académie Française. I cattolici francesi non possiedono un’agenzia di stampa, con carattere generale e forza corrispondente. La Correspondance diocésaine de Presse dell’abbé Giuzerix, 40 rue du Chevalier de la Barre, Paris, ha carattere regionale; L’Univers, II rue de Frères Vaillant, Lille si dedica alle questioni internazionali e coloniali e pubblica un assai nutrito Bollettino mensile dello stesso titolo, diretto da Folliet e Catrice. Bibliografia Una prima bibliografia della stampa periodica cattolica francese venne pubblicata da Ageorges nel 1932 nei Documents de la Vie Intellectuelle. In occasione dell’Esposizione il Comitato francese ha compilato: un Guide Mémorial di un centinaio di pagine, oltre numerose illustrazioni; inoltre: Les Revues Catholiques Françaises à l’Exposition, pp. 65; in fine: Les Bulletins Paroissiaux, pp. 44. Per incarico dello stesso comitato, Jean Monrienval, ha pubblicato: Sur l’Histoire de la Presse Catholique en France, pp. 54. Tutte queste pubblicazioni sono edite con gran lusso dalla società «Alsatia», Paris-Colmar. Vedere inoltre: Congrès de Rome, «Bonne Presse» 1936, pp. 128, e: Il giornale La Croix e la Casa «Bonne Presse», Paris, Bonne Presse. L’Annuaire de la Presse,Paris, Rue Portalis, 7 contiene anche le cifre di tiratura; ma queste sono da considerarsi assai approssimative. L’«Institut de Science de la presse» dell’Università di Parigi pubblica dal gennaio 1938 una rivista trimestrale Cahiers de la presse (Libr. Sirey). Germania Su 63 milioni di abitanti la Germania ne ha un terzo di cattolici; ma questa fortissima minoranza non poté esporre alla Mostra né la storia gloriosa delle sue lotte né illustrare l’esperienze fatte nel giornalismo e nella vita pubblica in tanti anni di battaglia e di organizzazione. In un primo tempo il Ministero della propaganda germanico aveva escluso che partecipassero all’esposizione i quotidiani cattolici, in un secondo tempo un’ulteriore decisione ministeriale rese del tutto impossibile una partecipazione tedesca, sistemata in una sala nazionale. I periodici che comparvero nelle sezioni di categoria furono un contributo dei centri ecclesiastici di Roma. La mancanza di una sala germanica tuttavia non ci esonera dal fare qui almeno qualche accenno che possa completare lo sguardo panoramico che tentiamo di dare sulla stampa cattolica nel mondo. Nel 1932 i giornali tedeschi (quotidiani, la maggior parte, altri tri-bisettimanali e alcuni pochi settimanali) erano 4.703. Politicamente parlando questi giornali erano in maggioranza indipendenti dai partiti. Gli organi di questi ultimi erano 976 dei quali 120 sostenevano il programma nazionale socialista, 135 il programma socialista, 49 il comunista, 603 appoggiavano i due partiti cattolici, Centro e Partito popolare bavarese, e gli altri le formazioni politiche minori. La tiratura complessiva di tutti i giornali era calcolata in 18.457.400 esemplari. Alla fine del 1934 il 60.2% di tutti i giornali tedeschi aveva una tiratura inferiore a 3.000 copie. L’anno scorso le tirature principali dei giornali più noti erano: Völkischer Beobachter, edizione meridionale 112.582, edizione settentrionale 282.457; Berliner Morgenpost 357.000; Berliner Tagesblatt 74.000; Westfälische Landeszeitung 175.000; Frankfurter Zeitung 72.000; Münchener Neueste Nachrichten 95.000; Kölnische Volkszeitung 18.000; Germania ora solo 7.500. Questi due ultimi quotidiani, che nel passato avevano una risonanza internazionale, come organi riconosciuti del pensiero cattolico, non possono oggidì qualificarsi tali come del resto nessun altro quotidiano della stessa categoria, in forza d’un decreto 21 aprile 1935 del presidente della camera della stampa Max Axmann, decreto che all’articolo quarto dice: «I giornali quotidiani non devono rivolgersi coi loro articoli e con le loro pubblicazioni ad un determinato ceto professionale, confessionale o avente interessi propri». Per la trasformazione di tali quotidiani venne previsto un termine di mesi tre. In via di fatto l’applicazione si è trascinata più a lungo, ma oggidì non si può più parlare di stampa quotidiana cattolica nel senso che si dà a tale parola negli altri paesi. È noto che tutti i giornali in Germania vennero messi al passo. Oltre a ciò nel 1933 alcuni grossi complessi editoriali cattolici scomparvero definitivamente. L’autorevole Augsburger Postzeitung di Augusta, fondata nel 1686, dovette cessare le sue pubblicazioni, e la cosidetta «Casa Görres» di Colonia che dava lavoro a 630 persone ed era stata benedetta nel 1927 dal cardinale Schulte, fu portata al fallimento. Nel passato oltre la Germania, la Kölnische Volkszeitung e l’Augsburger Postzeitung avevano importanza come organi del Centro il Bayrischer Kurier di Monaco e il Deutsches Volksblatt di Stoccarda; ma una diffusione maggiore avevano la Tremonia che raggiungeva 70.000 abbonati, la Essener Volkszeitung che ne contava 50.000 e il N. M. Tagblatt 40.000. Su 61 quotidiani cattolici una ventina avevano una tiratura superiore alle 20.000 copie. Si ricorderà tuttavia che in tutti i Congressi cattolici si deplorava che la stampa quotidiana non raggiungesse ancora la forza corrispondente ai due milioni e un quarto di elettori cattolici, ed è rimasta famosa la polemica suscitata sulle cause di questa situazione dall’opuscolo di Pilatus (Dr. Vittorio Naumann) (Die Katholische Presse, eine kritische Studie von Pilatus, Wiesbaden 1907). Nel Augustinus Verein, i cattolici avevano creato un’associazione che doveva curare lo sviluppo e il miglioramento della stampa. Per i periodici si potranno attingere dati più copiosi dallo Sperling (Sperlings Zeitschriften- und Zeitungsadressbuch,Lipsia 1936). Il numero dei periodici pubblicati in lingua tedesca era nell’anno 1934 di 6.288, circa un migliaio di meno dell’anno antecedente, ritornando così alla situazione del 1912; i periodici cattolici religiosi erano però saliti da 225 a 246. Circa un terzo di tutti i periodici possono considerarsi di indole tecnica o professionale. Esistono 45 periodici per la gioventù in genere, 53 per la gioventù evangelica, 56 per la gioventù cattolica; 222 sono periodici politici, 220 sportivi, 382 religiosi-protestanti, 246 religiosi-cattolici. Tra questi ultimi ha la maggior diffusione il Bonifatius Blatt con 510.000 copie. Particolare sviluppo ha raggiunto la stampa domenicale. Ad esempio il Sonntags Blatt für die katholische Familie di Monaco tira più di 100.000 copie, il Sonntagsblatt di Stoccarda ne tira 104.000; 85.000 quello della diocesi di Breslavia e cosi via. Le riviste cattoliche di carattere filosofico-teologico sono 11, e 10 quelle di carattere scientifico, storico ed artistico. Fra le riviste di cultura primeggiano ancora come diffusione le Stimmen der Zeit dal 1871, dirette dai gesuiti di Monaco e la Hochland, che si pubblica nella stessa città dal 1903. Vivono ancora i giornali per le famiglie Deutscher Hausschatz fondato nel 1874 e il Feuerreiter magnificamente illustrato che supera le 100.000 copie. È notevole che anche i giornali domenicali protestanti abbiano avuto in questi ultimi tempi uno sviluppo parallelo a quello dei cattolici. Dei periodici aderenti al movimento «Fede Germanica» o ad un indirizzo analogo, il più diffuso (51.000 copie) è Am Heiligen Quell, di Matilde Ludendorf. Grandi tirature hanno naturalmente i periodici del nazismo. Così Arbeitertum, organo del fronte del lavoro, 1 milione e mezzo di copie, Unser Wille und Weg, pubblicato dal Göbbels, 140.000 copie, der S. A. Mann, 490.000 copie, Der Schulungs Brief, 1.150.000 copie, Hitler Jugend, 300.000 copie. Tutte le organizzazioni e corporazioni di stampa sono raggruppate in una speciale sezione della Camera di Cultura germanica. I periodici di carattere religiosocattolico sono riuniti nell’Organizzazione della stampa cattolico-ecclesiastica, Berlino, Oranienburger Strasse 13,14 e mediante questa alla Camera di Cultura. È ben noto che la Germania è la culla della cosidetta scienza giornalistica (Zeitungs-Wissenschaft). Parecchie sono le scuole superiori che tengono corsi o seminari di pubblicistica. Gli istituti più interessanti sono i seguenti: Museo della Stampa, Aquisgrana, Pontstrasse 13, fondato nel 1885; l’Istituto germanico di pubblicistica, Berlino 6-2, Breitestrasse 36, diretto dal Prof. Dovifat; l’Istituto di pubblicistica presso l’università di Monaco, diretto dal Prof. D’Ester ed altri istituti analoghi a Friburgo in Brisgovia, presso le università di Halle, Amburgo, Eidelberga, Münster, Lipsia, Colonia. I cattolici hanno molto contribuito allo sviluppo di questa scienza. Basterà ricordare K. D’Ester, Zeitung und Leben, 20 vol., 1935; la Zeitungswissenschaftl. Monatschrift che esce dal 1926 ed è pure diretta da K. D’Ester assieme a W. Heide; inoltre il Dovifat ha pubblicato nel 1931 Zeitungswissenschaft in due tomi. L’Esposizione della stampa in Colonia ha mostrato al mondo i grandi progressi tecnici raggiunti in Germania. Oltre lo Handbuch der Deutschen Tagespresse vedere: C.F. Schrieber, Die Reichskulturkammer, Berlino 1934. P.S. Ricordiamo che i dati di questa nota si riferiscono al momento dell’Esposizione vaticana. Gran Bretagna La Gran Bretagna comprende l’Inghilterra, la Scozia e il Galles; nella sala della Mostra erano inoltre esposte anche le pubblicazioni delle isole inglesi del canale della Manica abitate da buon numero di cattolici. In base all’ultimo censimento (1931) la popolazione totale era di 45 milioni. Di questi, secondo l’annuario cattolico del 1936, i cattolici sono circa 3 milioni di cui 2.335.890 in Inghilterra e Galles e 612.177 in Scozia. Di fronte a loro, secondo l’almanacco Whitaker (poiché come è noto l’anagrafe ufficiale non contiene la rubrica della religione) gli anglicani sarebbero circa 25 milioni (dei quali farebbero Pasqua solo 2.463.000), i non conformisti e i presbiteriani 4 milioni e i metodisti 3 milioni; e trascuriamo le sette minori. I cattolici sono distribuiti nei centri industriali e commerciali di Londra, Birmingham, Cardiff, Liverpool, Manchester, mentre piccolo è il loro numero tra la popolazione rurale. Per giudicare la situazione bisogna ricordare che all’inizio del secolo XVIII i cattolici erano soltanto sessanta mila ossia l’uno% della popolazione, ed in genere appartenevano alle classi più indigenti. La legge di emancipazione del 1828, ottenuta da O’ Connell, diede grande impulso al cattolicismo e l’esodo degli irlandesi dalla loro isola verso la Gran Bretagna fra il 1845 e il 1850 ingrossò smisuratamente il numero dei lavoratori cattolici. La stampa, come è noto, gode in Inghilterra la massima libertà: questa è però una conquista recente perché solo nel 1772 diventò lecito pubblicare le discussioni parlamentari e solo nel 1855 si abolì il bollo sui giornali. La libertà, aggiunta all’enorme sviluppo industriale della popolazione – una quarantina di milioni su 45 s’occupa d’industrie e commercio – spiegano il gigantesco accrescimento del giornalismo inglese. I giornali, quotidiani o settimanali, sono 1.878, i periodici, esclusi i bollettini scolastici e parrocchiali, assommano a circa 4.000. A Londra si pubblicano 23 giornali del mattino e 4 della sera; nelle Provincie dell’Inghilterra e del Galles 29 giornali del mattino e 70 della sera, nella Scozia 6 e 9 e nelle isole britanniche 1 e 4. Si calcola che i giornali del mattino pubblicati a Londra abbiano una diffusione complessiva di 9.800.000 copie, quelli della provincia 1.172.000 copie e quelli della domenica 14.350.000. I giornali di maggiore rinomanza, capeggiati dal Times di Londra, e i più importanti della provincia, come il liberale Manchester Guardian e la conservativa Jorkshire Post, rappresentano larghe zone della pubblica opinione, mentre altri giornali raggruppati in consorzi editoriali, sono controllati da gruppi finanziari come quelli dei Rothermere, Beawerbrook, Berry, e Inveresk. Dei giornali domenicali il più antico, perché fondato nel 1791, è il conservativo Observer e quello che ha maggior tiratura, si crede 4 milioni, è il News of the World. Le riviste settimanali più lette sono lo Spectator, liberale, il supplemento letterario del Times e The New Statesman, di data recente, con tendenze anticlericali. Delle tre riviste mensili più reputate vanno ricordate The Nineteenth Century, The Contemporary Review, The English Review. Delle riviste trimestrali la più antica è la Quarterly Review pubblicata nel 1809. Molto diffuso è l’organo letterario Cornhill Magazine ai settimanali religiosi non cattolici: The Church Times, fondato nel 1863, è dell’alta Chiesa, The Church of England News Paper, 1894, è della Chiesa bassa. The British Weekly 1886 è non conformista, The Methodist Times, è del 1886. Delle riviste 370 circa sono trimestrali, 1.200 mensili e degli altri periodici molti sono annuali. Di fronte a questi organi di stampa neutri o acattolici esistono 350 pubblicazioni periodiche cattoliche, inclusi i settimanali, con una diffusione totale approssimativa di 700.000 esemplari. Conviene aggiungere però che dei bollettini parrocchiali non si è potuto dare una statistica esatta. Chi volesse farsi una idea dello sviluppo della stampa periodica cattolica inglese fin dai primi tempi dopo lo scisma, legga il saggio pubblicato dal canonico Fletcher nel numero speciale della Dublin Review, aprile 1936, sotto il titolo Early Catholic Periodicals in England. Qui ci limitiamo a ricordare alcune date riguardanti le pubblicazioni esistenti. Nel 1836 Daniel O’Connel si accordò col Dr. Nicholas Wiseman, poi cardinale, e allora rettore del collegio inglese a Roma, e con l’avv. e giornalista irlandese Michael J. Quin per fondare una rivista trimestrale cattolica che controbattesse la Edimburgh Review,organo calvinista acerbamente ostile al cattolicismo, e la rivista conservatrice Quarterly. Nacque così la Dublin Review, pubblicata a Londra ma che prese il nome di Dublino in omaggio al maggior centro cattolico. La rivista ebbe una serie di direttori e collaboratori che si identificano coi nomi più celebri del cattolicismo inglese, dal cardinale Wiseman al cardinale Waughan e Manning, dal filosofo, antagonista di Stuard Mill, il Dr. Ward, al letterato Russel, al sociologo Bagshawe, per finire coi contemporanei Hilaire Belloc, Christophe Dawson ecc., non escluso buon numero di scrittori non cattolici che animano talvolta la controversia. La rivista che cambiò spesso editore e dovette superare molte difficoltà finanziarie, ha celebrato nel 1936 il suo centenario sotto la direzione di Denis Gwynn. Quattro anni dopo la fondazione della Dublin un quacquero convertito, Federico Lucas, fece un tentativo ancora più audace, quello di lanciare il primo settimanale cattolico The Tablet. Dell’epoca vittoriana sono pure alcuni altri periodici, tuttora viventi come la rivista The Month fondata dai gesuiti nel 1864 sul tipo del Cornhill. Altri periodici come la Catholic Gazette, la rivista dei domenicani Blackfriars e la Clergy Rewiew sono di data più recente. Venti anni dopo il Tablet venne pubblicato il secondo settimanale, The Universe,che doveva poi superare in tiratura tutti gli altri settimanali cattolici. Dopo parecchi cambiamenti di titolo un terzo settimanale assunse nel 1872, quando passò agli ordini di Mons. Nuget, il grande propagandista sociale di Liverpool, il nome The Catholic Times, il quale dal 1879 si aggiunse un supplemento mensile The Catholic Fireside. Infine nel 1884, nell’epoca più accesa delle discussioni sociali, l’irlandese Charles Diamond, col consenso del cardinale Manning, fondò il Catholic Herald, settimanale dedicato specialmente alla classe operaia. Il suo editore riuscì ad organizzargli attorno una trentina di edizioni locali e di periodici associati, alcuni dei quali come il Glasgow Observer, continuano ora una vita indipendente e rigogliosa. Altra propaggine dello stesso gruppo fu la rivista settimanale per le famiglie Home-Topics. Nel 1934 alla morte dell’editore, il Catholic Herald passò ad altri proprietari che mutarono il suo stile e il suo orientamento. Per la caratteristica e la funzione particolare di questi settimanali ci richiamiamo a quanto disse il Rev. Hughues del collegio inglese a Roma durante la sua conferenza all’Esposizione sulla stampa cattolica della Gran Bretagna. Il Tablet, passò sotto una nuova direzione nella scorso aprile. Il consiglio direttivo si compone delle seguenti note personalità dell’ambiente dell’Azione Cattolica inglese: Douglas Woodruff, Christophe Dawson, F. W. Chambers e Thomas Burns. Da quando essi ne hanno assunto la direzione The Tablet ha pubblicato degli articoli dovuti alla penna di quasi tutti gli scrittori cattolici più in vista in Inghilterra; per esempio, di Hilaire Belloc, Christophe Hollis, Arnold Lunn, Ronald Knox, Evelyn Waugh, Alfred Noyes e David Mathew… per citarne alcuni soltanto. Ogni settimana dopo l’articolo di fondo seguono di solito tre altri articoli sotto firme diverse. Poi s’aggiungono le lettere dei corrispondenti dalle varie capitali d’Europa. The Tablet merita un elogio speciale per l’ottima recensione che fa delle novità librarie. Lo scopo di The Catholic Times è alquanto diverso da quello di The Tablet. Con la piena approvazione della gerarchia ecclesiastica esso si dedica a una intensa propaganda per la giustizia sociale in base alle encicliche papali. The Catholic Times cerca di tutelare nell’attuale assetto industriale della società gli interessi delle classi povere. Non risparmia colle sue critiche gli sfruttatori del proletariato, ma lavora in pari tempo per creare tra padroni e operai una buona intesa in base a un senso di reciproca fiducia. Combatte accanitamente ogni idea di lotta di classe. Questo giornale è molto letto anche da acattolici che vogliono conoscere il punto di vista cattolico sugli avvenimenti mondiali. Per stimolare maggiormente l’interesse di questi lettori si cerca di promuovere sul giornale delle discussioni intorno ai vari problemi del giorno fra persone di idee divergenti, mantenendole però sempre dentro i dovuti limiti della giustizia e della cortesia. The Universe – riassumiamo sempre la caratteristica dello Hughues – è un giornale di Azione cattolica e religiosa, in senso stretto, col proposito di evitare qualsiasi discussione politica e di escludere ogni argomento controverso fra gli stessi cattolici. Ha carattere popolare e alla fine del 1936 tirava 117.269 copie. Il Catholic Herald invece, della nuova direzione, allarga le basi e i compiti; tende a diventare cioè un giornale completo che studia e valuta anche i problemi politico-sociali nazionali e internazionali da un punto di vista cattolico; tratta le questioni economiche e finanziarie e dedica delle pagine al cine, al teatro, alla radio, all’automobilismo, ecc. Tirava durante il 1936 23 mila copie, ma ora ha superato rapidamente le 50 mila. Il successo del Catholic Herald ha rimesso in discussione il problema del quotidiano. Sulla mancanza del quotidiano cattolico nella Gran Bretagna gli organizzatori della sala inglese all’Esposizione, avevano sentito il bisogno di dare ai visitatori una spiegazione, scrivendo a grandi lettere in una tabella le seguenti parole: «La Gran Bretagna non possiede un suo quotidiano cattolico, perché i cattolici possono far parte di qualsiasi dei grandi partiti politici inglesi dei quali nessuno è anticattolico. Un giornale cattolico quotidiano non dovrebbe avere colore politico; ora l’esperienza dimostra che nessun giornale senza tendenza politica può prosperare nella Gran Bretagna». Il Rev. Hughues nella conferenza succitata si è spiegato sullo stesso argomento come segue: «Il motivo principale perché non esiste ancora in Inghilterra un quotidiano cattolico è probabilmente perché non c’è un partito politico il cui programma sia sostanzialmente cattolico. I cattolici sono, come s’è detto, una piccola minoranza e perciò sarebbe assolutamente impossibile creare oggi in Inghilterra un partito politico cattolico. Per conseguenza si trovano dei cattolici nelle file di tutti i partiti politici, tanto fra i conservatori, quanto fra i laburisti. Ora, non occorre spiegare che ogni cittadino è più portato a leggere l’organo politico del partito a cui appartiene, né si potrebbe esigere che facesse altrimenti. Oltre a ciò i grandi organi della stampa quotidiana acattolica dispongono in Inghilterra di enormi capitali, ciò che rende la loro concorrenza formidabile. Tempo fa si cercò di lanciare un quotidiano israelita, ma la cosa non attecchì. Si capisce, quindi, che per ora non c’è possibilità alcuna di dar vita a un quotidiano cattolico». Un altro nostro relatore afferma che «la popolazione cattolica è troppo sparsa e politicamente e socialmente troppo divisa per potere sostenere anche un solo quotidiano cattolico che potesse far concorrenza ai colossi dell’altra stampa». E Denis Gwynn nel ricordato numero giubilare della Dublin Review dice che se l’esperimento dell’attuale settimanale Catholic Herald dovesse riuscire, il primo ulteriore passo da tentare sarebbe la pubblicazione di un giornale domenicale o meglio l’acquisto di un domenicale esistente, per metterlo sotto controllo cattolico. Ma anche questo passo è congiunto ad enormi difficoltà tecniche e a spese straordinariamente elevate. Il domenicale dovrebbe arrivare almeno ad una diffusione di 500.000 copie per figurare degnamente accanto a quelli esistenti, parecchi dei quali superano una circolazione di tre milioni di esemplari. L’impresa, egli dice, inghiottirebbe milioni ed esigerebbe uno stato maggiore di scrittori ed amministratori che forse i cattolici inglesi non ancora possiedono. Meno ancora è possibile pensare al quotidiano. Circa metà dei cattolici vivono nella provincia metropolitana di Liverpool, poco più di mezzo milione nella Scozia e tre quarti di milione nella provincia di Westminster. È fantastico, egli dice, di supporre che tutti desiderino il medesimo tipo di giornale. Dei cattolici potranno acquistare giornalmente un quotidiano, forse sette-ottocentomila, anche ammesso che il medesimo giornale possa soddisfarli, tanto se vivono a Brighton come a Wigan o Clydeside. Ora nessun quotidiano popolare può sperare di resistere battendo la presente concorrenza, se non tira almeno un milione di copie. Il Gwinn crede più pratico concentrare gli sforzi dei cattolici nella creazione di una agenzia per la stampa, come hanno fatto gli americani. Come i lettori vedono, la questione ha degli aspetti specificatamente inglesi ed è dovuta anche al fatto che buona parte della stampa quotidiana della Gran Bretagna evita di combattere la religione cattolica o meglio, per tal riguardo, ha fatto notevoli progressi. Essa invero accetta o subisce la concezione cristiana della società più che non la favorisca; tuttavia da quando per disposizione di legge non pubblica più in maniera diffusa le relazioni sui divorzi e sui processi scandalistici, le sue colonne sono più monde da letture riprovevoli. Talvolta compaiono degli articoli che trattano di questioni morali, dell’immortalità, dell’unione delle Chiese, della morale comune ecc., in modo da preconizzare una certa direttiva morale, benché troppo spesso la mancanza di principi sicuri lasci alla fine i lettori perplessi e sfiduciati. E in quanto al cattolicismo, se si può ammettere che la grande stampa abbia fatto progressi verso la tolleranza e il rispetto della nostra religione, non si può però ancora dire che quando si tratta di conflitti fra Stato e Chiesa nelle varie nazioni del mondo, essa renda sempre a Dio quel che è di Dio. Rimarrebbe da dire qualche cosa su due particolari gruppi di periodici. Il gruppo nuovo del dopoguerra è quello che si dedica all’Azione Cattolica o all’azione sociale. Così il Catholic Worker un mensile di piccolo formato, che ha una certa diffusione fra gli operai, The Christian Democrate, Catholic Truth, The Catholic Women’s Outlook (Donne Cattoliche), e l’interessante organo professionale The Catholic Medical Guardian. Fra i numerosi periodici editi dai collegi o case religiose, come la Downside Rewiew, Oscotian fondato nel 1828 e Pax, sono diventate riviste di alto valore con contributi importanti di carattere storico e critico. La Gran Bretagna possiede 78 agenzie di informazioni giornalistiche, le più importanti delle quali sono la Reuter e l’Exchange Telegraph. Esiste anche una piccola agenzia di informazioni cattoliche la A.M.I.C. New Service che ha 100 abbonati e la sua sede in Londra, 23 Eccleston Square. Per la preparazione dei giornalisti è istituita all’università di Londra una laurea in giornalismo con un corso normale di due anni accademici. Altre scuole di giornalismo hanno carattere privato, come ad esempio The London School of Journalism, 57 Gordon Square e The Regent Institute, Regent House, Palace Gate, Londra, che tiene dei corsi di giornalismo per corrispondenza. Un’associazione cattolica specifica per la diffusione della stampa non esiste, ma provvede anche a tale compito la benemerita Catholic Truth Society (40 Eccleston Square, London), il cui illustre secretario John P. Boland ha organizzato la partecipazione inglese all’Esposizione internazionale e prima ancora una mostra nazionale. A lui dobbiamo molti dati che compaiono in questa nota. Bibliografia Whitaker’s Almanack (12, Warwich Lane, London). Catholic Directory (Burns Oates & Washbourne, 43-45, Newgate St.). The Newspaper Press Directory (Mitchell House, 1-2, Show Hill, Holborn Viaduct). Willing’s Press Guide (Willing House, 356-364, Gxays Inn Rd., W.C.I), 1934. The Press in England, di Kurt von Stuttersheim (Allen & Unwin, London), 1934, 8s. 6d. Sulla stampa cattolica vedere anche The Dublin Review, numero del centenario, aprile 1936. Irlanda La sala irlandese della Mostra recò a parecchi visitatori qualche delusione. Come mai la nazione cattolica per eccellenza aveva una stampa cattolica così scarsa? Per rispondere a questa domanda bisogna precisare bene le condizioni dell’ambiente. È noto che l’Irlanda è divisa ora politicamente in due zone, lo Stato libero ossia la Repubblica irlandese e l’«Irlanda del Nord», chiamata dagli irlandesi «le sei Contee dell’Ulster». Gli avvenimenti storici che condussero a questa situazione sono complessi, ma si possono riassumere ricordando che il popolo irlandese, prevalentemente d’origine gaelica ma con mescolanze danesi, normanne e galliche, respinse ostinatamente la nuova religione imposta da Enrico VIII all’Inghilterra. Questa resistenza durata 300 anni si manifestò ripetutamente in insurrezioni armate che finirono col ribadire le antiche catene e dal 1693 al 1798 il popolo irlandese giacque prostrato sotto il sistema passato alla storia col nome di «leggi penali». In questo periodo la popolazione indigena non venne meno, ma l’Inghilterra con ripetute colonizzazioni introdusse nell’Irlanda settentrionale una minoranza protestante che scisse l’unità popolare e religiosa dell’Irlanda. Alla fine del secolo XVIII comincia la lotta per l’emancipazione e per la graduale conquista dei terreni da parte del popolo; tutti ricordano le lotte gloriose di O’Connel e il movimento Home-Rule. Durante la guerra europea i partigiani delle soluzioni radicali ottennero il sopravvento. Nel 1916 si ebbe una rivolta sanguinosamente repressa, ma dopo la guerra in seguito a lunghe trattative, nel 1921 il governo inglese ritirò le sue forze armate e consegnò il governo dell’isola agli eletti del popolo. Le «sei contee dell’Ulster» vennero conservate all’Inghilterra con un parlamento locale. Lo Stato libero ha una popolazione di 3 milioni di abitanti, l’Ulster 1.195.000. Religiosamente i cattolici dello Stato libero sono 2.751.269, vale a dire il 92,6% della popolazione; il resto è diviso fra anglicani, presbiteriani, metodisti, israeliti. Nell’Irlanda settentrionale invece i cattolici sono 420.428, gli anglicani 338.724, i presbiteriani 393.374; le altre sette hanno minoranze trascurabili. I cattolici sono dunque nell’Ulster il 40%, e ciò malgrado vengono trattati con una intolleranza ed una ostilità che scoppia frequentemente in sfoghi d’odio e di barbarie con scene orribili di incendi e di linciaggi; nell’Irlanda libera invece i protestanti vengono trattati con ogni tolleranza e benevolenza e poiché una parte di loro combattè per l’autonomia irlandese, partecipano oggidì anche all’amministrazione. L’anno scorso De Valera ha fatto votare una costituzione che proclama l’Irlanda Stato cattolico, ma con l’impegno di trattare gli eterodossi in base ai principi dell’equiparazione. Il partito al governo è il Fianna Fail, il partito dell’opposizione con carattere conservatore è il Fine Gail; vi sono ancora i gruppi dei laburisti e degli indipendenti ed esiste «l’armata repubblicana irlandese» con un’organizzazione semi clandestina che non vuole nessun legame di sorta col British Commonwealth. L’ala radicale di quest’ultima organizzazione professa principi comunisti. Finalmente esiste anche un altro partito «corporativo nazionale» fondato e diretto dal generale O’Duffy. I membri di tutti questi partiti fatte rare eccezioni per gli eterodossi ed esclusi pochi comunisti, sono cattolici praticanti. Il nuovo Stato spera di riorganizzare il paese in modo da farne veramente la patria degli irlandesi, poiché è d’uopo rilevare che le emigrazioni hanno finora dissanguato la patria nativa. Secondo la statistica del 1921 vivevano fuori d’Irlanda delle persone nate nell’isola nientemeno che 1.817.457, la maggior parte naturalmente negli Stati Uniti e gli altri in Inghilterra e nei Domini. In tale ambiente storico e politico quali sono le condizioni della stampa? Rinunciando a tracciarne la storia per la quale il P. Stefano Brown S. J. ha raccolto dati preziosi, ci limiteremo a dire che in un primo periodo la stampa di Dublino e di Belfast finiva coll’essere sussidiata o comprata dal governo inglese. Il popolo diffidava quindi dei giornali che non esercitavano su lui alcun influsso. Dal 1802 in qua il Freeman’s Journal di Dublino cominciò a sostenere la causa nazionale e cattolica, ma O’Connel che soleva influire sulle masse con la suggestione della sua parola, non s’occupava gran che della stampa politica. Nel 1859 venne fondato a Dublino il quotidiano Irish Times che fu poi comperato ed è ancora proprietà della famiglia Arnott, grande ditta commerciale di Dublino. Il giornale era inizialmente organo degli interessi protestanti e la sua politica era conservativa e unionista, ma nel 1921 accettò lo Stato libero ed appoggiò non senza qualche riserva il partito governativo. Inoltre esso ha modificato il suo atteggiamento in altre materie dando largo spazio alle notizie cattoliche. In Cork sorse nello stesso tempo il Cork Esaminer e a Belfast, di fronte al protestante Belfast New Paper, il cattolico e nazionalista Irish-News. Nel 1905 venne lanciato a Dublino un nuovo tipo di giornale indipendente da tutti i partiti e pensato ed attuato come una impresa prevalentemente commerciale, The Irish Independent. Fu tuttavia sempre diretto da irlandesi cattolici e benché nel passato si sia talvolta dimostrato malamente informato sui problemi cattolici, negli ultimi anni la sua linea di condotta si può considerare più ortodossa e corrispondente al punto di vista cattolico. Nel frattempo sorgevano due movimenti che dovevano portare notevoli rivolgimenti nel campo della stampa. Il movimento linguistico pubblicò dopo il 1882 vari periodici e settimanali in gaelico, l’ultimo soppresso dal governo inglese nel 1919. Questo movimento si fuse poi con quello esplicitamente politico del Sinn-Fein il cui giornalista principale fu Arthur Griffith. I diversi periodici e giornali da lui promossi e favoriti ripudiarono qualsiasi attività parlamentare in Inghilterra e fino all’insurrezione del 1916 esercitarono un grande influsso sulla coscienza pubblica. Accanto a questi organi ufficiali dei Sinn Feiner agiva nello stesso senso The Leader edito da un cattolico, D.P. Moran. Fra gli insorti del 1916, fucilati come ribelli, fu anche il socialista nazionale James Connolly che aveva portato in Irlanda idee marxiste mescolate a tendenze separatiste, fondando nel 1898 il The Worker’s Republic. Accanto a lui James Larkin costituì la Transport and General Worker’s Union che organizzò parecchi scioperi e poi partecipò ai movimenti ed alle insurrezioni politiche. Dopo il 1921 il partito operaio si costituì in senso laburista distinguendosi nettamente dal comunismo. Il settimanale comunista fondato nel luglio del 1935 è già scomparso. Un avvenimento di maggiore importanza nella storia del giornalismo è la fondazione per parte di De Valera del quotidiano The Irish Press che uscì per la prima volta nel 1931. Esso è destinato ad opporsi allo Irish Independent che pur non essendo organo di partito, tuttavia appoggia l’opposizione di Cosgrave. L’attuale situazione della stampa dal punto di vista cattolico si può quindi considerare come segue. La stampa antireligiosa non esiste, fatta eccezione di uno o due periodici a tinta radicale e comunista. Non esiste una stampa anticlericale e nemmeno una stampa che sostenga le idee del liberalismo religioso in senso continentale. La maggior parte dei giornali e dei periodici si possono dal punto di vista religioso definire incolori, benché nutrano tutti rispetto e simpatia per le idee cattoliche. I due quotidiani principali The Irish Independent e The Irish Press non si professano cattolici nel senso che questa parola ha nel continente, ma in via di fatto rivaleggiano tra loro per cattivarsi i lettori cattolici. Perfino il terzo grande giornale Irish Times, che prima era l’organo dell’unionismo in politica e della comunità protestante, dà oggi largo spazio a notizie che interessano i cattolici ed evita ogni espressione che possa urtare i cattolici. Cattolici in senso stretto e di A. C. non si possono dire che i due settimanali The Irish Catholic e The Standard i quali non hanno nemmeno tutta la diffusione che dovrebbero avere, data la concorrenza dei grandi settimanali cattolici di Londra. Da notarsi ancora che nell’Ulster alcuni giornali sono così intollerantemente protestanti, da poter venir definiti come anticattolici. Riassumendo: i quotidiani in Irlanda toccano la dozzina, 5 a Dublino, 4 a Belfast, 2 a Cork. Il più diffuso è l’Irish Independent con circa 150.000 copie. Tutte le pubblicazioni periodiche irlandesi assommano, secondo i rilievi di P. Brown, a 348 delle quali 159 sono quotidiani e settimanali, la maggior parte di mera circolazione locale e 189 sono periodici mensili, trimestrali ed annuali. In Irlanda inoltre i soli settimanali inglesi hanno una diffusione di 350.000 copie. Recentemente per diminuire tale concorrenza ed anche per impedire l’entrata di periodici anticattolici ed antinazionali si è imposta una tariffa doganale sulla stampa importata. Una commissione di censura della quale fanno parte anche un sacerdote cattolico ed un pastore protestante, vigila sull’attuazione di questa legge ed in genere sull’applicazione del Publication Act del 1929 che proibisce lo spaccio di pubblicazioni «contro la pubblica moralità». The Irish Catholic venne fondato nel 1888 ed è ora diretto da O.J. Fogarty; The Standard è più recente, perché usci la prima volta nel 1928. Esso si definisce «un Irish organ of catholic opinion», ha una tiratura media di 30.000 copie. Diciamo ora qualche cosa dei periodici. The Irish Ecclesiastical Record fondato nel 1864 circola prevalentemente tra il clero, benché pubblichi anche articoli di carattere generale. Raramente parla di politica o di attualità. The Irish Monthy, fondato nel 1872 è ora un periodico d’Azione cattolica e s’occupa di sociologia, di educazione e di letteratura. Non diverso è il contenuto del Irish Rosary redatto dai domenicani, che porta però anche in ogni numero un vigoroso commento sugli affari correnti. Il Catholic Bulletin si distingue dai periodici precedenti perché si dedica anche alla propaganda politica di partito criticando severamente i cattolici che non seguono le sue direttive. D’altro canto esso contiene quasi sempre articoli di valore cattolico in senso generale. Studies è l’unica rivista di carattere scientifico letterario e serve d’organo semi ufficiale ai professori dell’università nazionale; ne è redattore il padre P. Connolly S.J. Up and Doing è un organo di azione cattolica edito dalla Truth Society; The Illmedist una pubblicazione pia dedicata ai bambini con 80.000 copie. Come risulta dall’elenco due dei periodici sono totalmente o prevalentemente scritti in gaelico. Nemmeno in Irlanda esiste una società che si dedichi esplicitamente alla stampa. Vi provvede in qualche misura la Catholic Truth Society che per l’opera zelante del suo segretario F. O’Reilly ha anche organizzato la partecipazione irlandese alla mostra internazionale. Il tentativo fatto nel 1925 di costituire una Catholic Writers Guild ebbe breve durata, ma già quello ch’essa poté allora fare acuisce il desiderio d’una sua pronta resurrezione. Italia In base ad una statistica del Ministero della Stampa e Propaganda i quotidiani italiani sono 80, i periodici di carattere politico (per lo più settimanali) 132, le riviste 530, le pubblicazioni ufficiali 58, i periodici diversi 3.859, i bollettini vari 7.000; totale 11.659 pubblicazioni periodiche. D’altro canto secondo una inchiesta fatta dal segretario del comitato italiano, sezione storica, padre Giuseppe Roberto Claretta O.M.V., la stampa cattolica in senso stretto o stampa d’Azione Cattolica si compone di: quotidiani 6 (o più esattamente 5, se si considera che l’Ordine di Como è una edizione dell’Italia di Milano); settimanali o plurisettimanali di cronaca locale 117, periodici illustrati 5; riviste e periodici di cultura 187; riviste religiose 925; periodici organi delle associazioni di Azione Cattolica 67: totale 1.239 pubblicazioni. Si aggiungono i bollettini parrocchiali e foglietti della stessa indole dei quali il Comitato non è riuscito a precisare il numero, ma che secondo un calcolo di probabilità potrebbero sommare da 4.500 fino a 5.000 unità. Dei quotidiani il più diffuso è l’Avvenire d’Italia fondato nel 1896 col titolo l’Avvenire e che nel 1933 aggiunse alla redazione principale di Bologna una particolare redazione a Roma per un’edizione romana. Secondo l’inchiesta del padre Claretta l’Avvenire d’Italia avrebbe complessivamente una tiratura che oscilla fra 50 e 60.000 copie. L’Italia di Milano, sorta il 25 giugno 1912 pubblica anche un’edizione particolare per la diocesi di Como sotto il titolo del vecchio quotidiano l’Ordine che vi era stato fondato nel 1879 da Mons. Pietro Carsana vescovo di quella città. La tiratura dell’Italia, sempre secondo la citata inchiesta, da un minimo di 30.000 copie raggiunge un massimo di 55.000. Il Nuovo Cittadino di Genova si pubblica dal 1929 con una tiratura di 12 fino a 15.000 copie. L’Eco di Bergamo fondato nel 1880 ha una diffusione locale. Qui bisogna avvertire però che le pubblicazioni periodiche che escono nella città del Vaticano hanno una diffusione in massima parte italiana e quindi nel calcolo complessivo della stampa cattolica italiana bisogna pure tener conto dell’autorevole organo vaticano, l’Osservatore Romano, del suo assai diffuso settimanale l’Osservatore della Domenica, e, fra le riviste, della quindicinale Illustrazione Vaticana (alla quale recentemente si è aggiunta la Rassegna Internazionale di Documentazione) e della rivista mensile di carattere apologetico Fides. Se guardiamo allo sviluppo della stampa cattolica italiana, troviamo che secondo le statistiche del padre Gaetano Zocchi nel suo opuscolo II Giornalismo (estratto dalla Civ. Cattolica), nell’anno 1884 esistevano 173 pubblicazioni cattoliche, delle quali 20 giornali quotidiani e che 20 anni dopo nel 1904 il censimento del giornalismo cattolico promosso dall’Opera dei Congressi Cattolici dava: 26 quotidiani cattolici; 150 settimanali o plurisettimanali; 74 periodici letterari e di cultura; 22 riviste; 232 periodici religiosi e bollettini: 24 giornali cattolici italiani all’estero; un totale insomma di 728 pubblicazioni periodiche. Una statistica ufficiale governativa dello stesso periodo registrava l’esistenza in Italia di 3.000 pubblicazioni periodiche. Nel 1918 i quotidiani cattolici erano 20, nel 1920 salivano a 26, nel 1922 erano 25, nel 1925 scendevano a 20 e nel 1926 a 14. Le ragioni di questo regresso sono molteplici, parte di carattere interno, cioè dovute a trasformazioni delle attività cattoliche, parte a cause finanziarie, e parte infine ai rivolgimenti politici. Considerando però la situazione dal punto di vista del buon costume e dei rapporti colla Chiesa, bisogna porre in attivo la cessazione, entro l’attuale clima politico, della stampa socialista e comunista, come pure di alcuni organi di ispirazione costantemente anticlericale e massonica e il miglioramento generale avvenuto per questi riguardi nella stampa italiana specie dopo i Patti lateranensi. «Il Ministero – riferiva recentemente il ministro della Cultura Popolare in una relazione alla Camera italiana – ha compiuto una vera e propria opera di bonifica eliminando oltre 400 riviste e settimanali per il loro carattere frivolo, dilettantesco o quasi esclusivamente pubblicitario». Ripetuti e calorosi appelli del Sommo Pontefice e dell’Episcopato italiano dimostrano però che ciò non esonera i cattolici dal dovere d’intensificare la loro opera in favore della propria stampa. La stampa cattolica, diceva nello stesso salone dell’Esposizione S.Em. il card. Pizzardo, ha tutta una «sua caratteristica speciale di lavoro; una sua tutta particolare utilità e necessità, pei cattolici, per le loro famiglie, per il popolo che va sempre più confortato nel suo credo, nel suo costume, nelle sue aspirazioni religiose». «L’Azione Cattolica Italiana, aggiunse nel convegno medesimo il suo presidente Cav. di Gr. Croce Vignoli, non può esitare nel riconoscere e adempiere un dovere che lo stesso Papa d’Azione Cattolica ha definito imprescindibile». «In ogni tempo la parte avuta dai cattolici nella evoluzione della vita nazionale è stata essenzialmente espressa e realizzata attraverso la loro stampa; questo è avvenuto quando le condizioni esterne, per il fuoco anticlericale incrociato dei massoni e dei socialisti investiva le nostre posizioni. Tanto più questo accadrà nell’Italia riconciliata a Dio, nella quale, sotto piena sottomissione all’Episcopato, noi siamo investiti del mandato di ricondurre a Dio tutti gli italiani, per opporre un fronte spirituale unito e temprato nella fiamma della stessa fede ai ritorni offensivi dell’errore che ora infuria al di là dei nostri confini dove si combatte la prova decisiva per la civiltà cristiana col fragore della guerra civile». «La prova, prima di esser vinta nei conflitti cruenti è combattuta negli urti ideali. Nella lotta delle idee si incrociano l’arma dell’errore e l’arma della verità. Una vittoria o una sconfitta su questo terreno, può scongiurare o affrettare la catastrofe; ma una presunzione è assurda e fatale: quella di vincere senza le armi del combattimento». La storia della stampa italiana è del resto ricchissima di esperienze che in parte odierni organismi giornalistici possono aver raggiunto e con l’evoluzione dei tempi anche superato; tuttavia esse rimangono come documento dei progressi ai quali l’intellettualità cattolica italiana può arrivare se favorita dalle circostanze di tempo e di luogo. Non è nostro compito di richiamare qui tali esperienze che vanno dal successo delle grandi personalità giornalistiche del primo periodo (Giacomo Margotti aveva all’Esposizione un proprio reparto) agli audaci tentativi organizzativi e di sviluppo tecnico e redazionale per conquistare l’opinione pubblica; ma alcune pubblicazioni recenti ci danno occasione di ricordare dei momenti particolarmente interessanti per lo sviluppo del giornalismo cattolico italiano. Filippo Meda, ad esempio, il giornalista cattolico più fecondo e più sostanzioso dell’ultimo cinquantennio, in un articolo di ricordi giubilari (Illustrazione Vaticana, nov. 1937) descrive come si preparò a Milano nel primo decennio del 1900 la fusione delle due correnti, fino allora in aperto contrasto, l’intransigente, rappresentata dall’Osservatore Cattolico e la conciliativa dalla Lega Lombarda. Il giovane Filippo Meda, redattore dell’Osservatore Cattolico, esprimeva la tendenza delle forze giovanili che volevano la cessazione della guerra fratricida e l’unione delle forze di tutti i cattolici. Ed è significativo come il vecchio e battagliero Don Albertario fosse aperto alle correnti nuove: «Egli sapeva le mie tendenze e non le ostacolò mai, anche se non si sentì sempre apertamente di aderirvi; egli mi lasciò sempre grande libertà di indirizzo ed io a mia volta mi facevo scrupolo di non abusarne e di non obbligarlo a troppo sensibili e troppo rapide modificazioni di rotta». Dopo la crisi del 1898 l’Albertario veniva con scarsa attività in redazione, «ma la sua presenza era pur sempre una garanzia in faccia ai cattolici milanesi ed italiani perché egli coi suoi rari articoli, ma più attraverso le conversazioni cogli amici che affluivano numerosi a fargli visita, dava una specie di ratifica all’indirizzo ormai apertamente rinnovato del giornale e che si concretava nella preparazione a base di democrazia cristiana, con l’osservanza fedele dell’ortodossia dottrinale e della disciplina: l’ultimo scritto suo comparso alla vigilia della sua morte, era appunto intitolato Vetera et Nova e fu come il suo testamento». L’Osservatore Cattolico, sotto la direzione di Meda, visse ancora altri cinque anni durante i quali egli dovette compiere sforzi non piccoli per sorreggerlo di fronte all’evoluzione tecnica del giornalismo. Il Meda accenna qui ai ripetuti appelli agli amici per avere dei concorsi, ma sempre con scarso risultato… Le mie esperienze, conclude in altra parte dell’articolo, mi avevano dato un insegnamento «al quale purtroppo non era facile che io corrispondessi, perché, sebbene poi più tardi mi sia trovato a maneggiare per alcuni anni le finanze e il tesoro del Regno, non ho mai goduto fiducia presso i ricchi, i quali davano volentieri magari le migliaia di lire a improvvisati creatori di imprese sacre o profane, perdendole regolarmente nei dissesti e nei fallimenti, ma a me e in me al giornale cattolico, trovavano già troppo rischio affidare le venti lire (anteguerra) dell’abbonamento, giustificandosi, se mai, col rilevare che il giornale cattolico è – o meglio era – bene al disotto dei giornali… non cattolici, per ricchezza e prontezza di informazioni, varietà di collaborazioni, ecc.». «Eppure esiste un rapporto diretto – e qui posso ben usare il presente se anche correttamente dovrei usare l’imperfetto – fra le condizioni economiche del giornale ed il suo rendimento tecnico e morale; onde il miglior modo di aver un giornale il quale sia fatto in maniera da corrispondere a tutte le esigenze ed a tutti i pregi che si desidera anzi si pretende di trovare in esso, è quello di aiutarlo pecuniariamente. Giornale ben fatto, ben informato, ben scritto, capace di servire efficacemente alle idee ed alle opere in nome delle quali sia sorto e si mantenga, non può darsi se non quando un tale assetto economico gli consenta di non essere asservito alle preoccupazioni finanziarie d’ogni fine di mese, e magari di settimana». «Questo rapporto io l’ho sentito in me stesso, e posso recare in proposito la mia testimonianza personale: intendo dire che la mia penna correva più o meno agile e leggera, la mia fertilità mentale era più o meno pronta nel suggerirmi il meglio, la mia volontà di lavoro era più o meno alacre e resistente, a seconda delle notizie che mi venivano dagli uffici di amministrazione, nel senso che alla depressione della cassa, alle difficoltà finanziarie, ai segni di rallentamento nell’interesse del pubblico, corrispondeva immancabilmente una stasi produttiva, un abbassamento della genialità inventiva, una tal quale aridità mentale». L’Unione nella quale si fondevano l’Osservatore e la Lega Lombarda, comparve il 14 dicembre 1907 e tutti ricordano che fu un esperimento assai riuscito del tipo di giornale ad un tempo di opinione e di informazione, di battaglia e di cultura, di difesa e di propaganda politico-sociale. Prima che a Milano, il rinnovamento giornalistico s’era fatto valere a Torino ove l’on. Angelo Mauri, già redattore capo dell’Osservatore Cattolico, aveva fondato nel 1903 il Momento e il settimanale Momento Illustrato e con criteri analoghi di modernità e di atteggiamento nazionale era sorto a Roma nel 1906 per opera del marchese Gaetano De Felice il Corriere d’Italia, il quale nei suoi migliori giorni raggiunse e superò 60.000 copie. Ed ora siamo al grande esperimento di concentrazione, al cosidetto trust giornalistico, cioè alla Società Editrice Romana; vasto organismo giornalistico del quale facevano parte il Corriere d’Italia a Roma, l’Unione di Milano trasformatasi il 23 giugno 1912 in Italia, l’Avvenire d’Italia a Bologna, il Momento a Torino, il Messaggero Toscano di Pisa e il Corriere di Sicilia a Palermo. Capo dell’amministrazione era il conte Giovanni Grosoli di Ferrara e direttore centrale a Roma Paolo Mattei-Gentili. Questa organizzazione poté stabilire corrispondenti permanenti a Vienna, a Parigi, a Berlino, a Londra e a Costantinopoli e creò a Zurigo, un apposito ufficio stenografico per ricevere e trasmettere in Italia i servizi telefonici esteri. Il concetto informatore dell’impresa era eccellente, e la concentrazione sembrava la logica espressione delle forze rinnovate dei cattolici italiani. L’esperimento, come è noto, fallì nonostante lo spirito di sacrificio dei dirigenti e fallì soprattutto per ragioni finanziarie: l’impresa giornalistica era troppo legata alle sorti di istituti di credito, che dopo il periodo turbinoso della guerra scomparvero o subirono vicende disastrose, in un clima viziato dalla guerra e dall’inflazione. Un fiero colpo venne portato ai giornali del trust anche con l’Avvertenza pubblicata negli Acta Apostolicae Sedis del dicembre 1912 nella quale si dichiarava che la S. Sede non riconosceva per conformi alle direttive pontificie i giornali del trust «checché ne sia delle intenzioni di alcune egregie persone che li dirigono e li aiutano». La Società Editoriale con ripetute circolari ai redattori s’affrettò a conformarsi alla avvertenza e raccomandare un’intonazione cattolica più intensa e più costante, e quando S. Santità Benedetto XV, due anni dopo fece fare delle dichiarazioni più favorevoli, forse l’Editrice avrebbe superata la crisi, se non fossero divenute acute, dopo la guerra, le complicazioni finanziarie. L’esperienza però, secondo il Gilberti, avrebbe anche dimostrato la necessità di tenere maggiormente in conto l’ambiente locale e curare di più i contatti con l’episcopato e con le autorità della regione. La parte storica della sala italiana dell’Esposizione meriterebbe da sé una descrizione minuta per ricordare i meriti e gli sforzi dei giornalisti passati, da Giacomo Margotti al Sacchetti, dall’Avv. Scala al Saccardo e al Calligaris e l’opera di maestri come il Meda, il Mauri, il Crispolti, Rocca d’Adria, come sarebbe utile ricordare le battaglie di certi organi regionali, quali il Cittadino di Brescia, diretto dall’on. Montini, il Trentino, il Popolo Veneto ecc., per i quali tutti dobbiamo rimandare allo studio che sta pubblicando il sullodato padre Claretta. Storicamente aveva particolare valore nella sala italiana un tabellone speciale dedicato alla stampa di guerra. Vi si vedevano il Prete al Campo, bollettino religioso quindicinale pubblicato dal 1915 a Roma; la Stella del Soldato quindicinale, Milano 1916; La Fiaccola mensile per i chierici militari, Padova 1917; il bollettino dell’opera di consacrazione dei soldati al S. Cuore di Gesù, Milano 1917; Voce Amica per i chierici soldati, Milano 1918. La Società della Gioventù Cattolica Italiana dal 1916 al 1918 pubblicò un settimanale per i soldati intitolato Mentre si combatte, che fu diffuso con una tiratura complessiva di oltre sette milioni di copie. Caratteristico II Postino di Siziano, dapprima poligrafato e poi stampato, edito da Guglielmo Castelli, sindaco di Siziano (Pavia). Queste pubblicazioni periodiche furono affiancate da una serie di foglietti volanti promossi specialmente dall’Opera di Assistenza civile al Soldato. Diremo più brevemente delle riviste. Col sorgere dell’Università Cattolica del S. Cuore la stampa cattolica italiana si arricchì di un gruppo notevole di riviste scientifiche e di cultura generale che recano un forte contributo agli studi ed alla volgarizzazione del pensiero cattolico. L’Università Cattolica aveva dedicato alle proprie pubblicazioni un riparto speciale dell’Esposizione. Altro gruppo scientificamente importante è quello degli organi degli Istituti superiori pontifici a Roma, che comparivano anche nella sala vaticana. Negli ultimi anni si nota un crescendo dell’attività letteraria dei cattolici italiani, della quale documento brillante è il Frontespizio diretto a Firenze da P. Bargellini, sotto gli auspici di Giovanni Papini. Nel 1929 nasceva l’Illustrazione Vaticana, impresa di carattere internazionale, con varie edizioni in lingue italiana e straniere. Un reparto speciale teneva all’Esposizione anche il noto periodico illustrato Pro Familia che ha superato 75.000 copie di tiratura. Fondato a Bergamo nel 1900 da Don Gino Daelli, si trasferì poi a Milano sotto l’oculata direzione amministrativa del Dr. Pinetti che vi ha sviluppato attorno una importante casa editrice. Negli organi di Azione Cattolica che escono parte in Roma, Largo Cavalleggeri, 33, e parte a Milano, Piazza S. Ambrogio, 5, si nota negli ultimi tempi la tendenza a sempre maggiore specializzazione. Riviste come Gioventù Nuova, Credere e Carroccio rappresentano un reale progresso tecnico e redazionale. Notevole anche lo sviluppo dello Studium, palestra scientifico letteraria dei giovani cattolici. Esce dal 1929 un annuario delle attività letterarie ed editoriali dei cattolici italiani che va sempre più perfezionandosi: si tratta del Ragguaglio, pubblicato dall’Istituto di Propaganda Libraria, Milano, Via Mercalli, 9. In Italia non esiste una associazione cattolica tutta dedicata alla stampa. Ai compiti che essa potrebbe assolvere provvede l’Azione Cattolica che celebra ogni anno la giornata pro buona stampa e tiene un proprio segretariato della buona stampa con un bollettino mensile Pro Stampa. Opere similari ma di carattere locale o provinciale esistono a Bergamo: Opera Diocesana Buona Stampa, Viale Roma, 20; Genova, palazzo arcivescovile, colla pubblicazione del mensile Luce e Ardore; a Savona, Via Garassino, 12, col mensile II Sollievo; a Milano colla Crociata Moderna, Via Catena, 4; a Torino, La Buona Stampa col Bollettino omonimo, Corso Oporto 11, e infine a Vicenza, con la Crociata per la Buona Stampa, Via S. Marco 1. Senonchè, quale frutto diretto dell’Esposizione mondiale e del discorso inaugurale pronunciato dal S. Padre (come risulta dallo stesso decreto di fondazione di S.Em. il card. Schuster), doveva sorgere l’Istituto Cattolico per la Stampa, che ha sede in Milano, via S. Tomaso, 4. Per il suo finanziamento un fondo iniziale di L. 500.000 venne offerto dall’industriale visconte dottor Leonardo Cerini di Castellanza, il quale si propone di aumentarlo nei prossimi anni. Presidente dell’Istituto è S.E. il conte dott. ing. Franco Ratti di Desio, direttore il dott. Pio Bondioli. Sugli scopi dell’Istituto cattolico per la stampa (ICS) si è espresso autorevolmente il conte Ratti stesso in un’applaudita conferenza tenuta all’esposizione. «Esso vuol essere – egli disse – un centro disinteressato e aggiornato di cordiali rapporti fra i diversi rami del giornalismo cattolico italiano ed estero. Per questo promuove e favorisce iniziative e manifestazioni varie ed anche incontri di personalità del movimento cattolico di tutto il mondo, di esponenti dell’Azione Cattolica e di giornalisti e scrittori. Naturalmente il programma dell’ICS nelle sue attuazioni pratiche è suscettibile di continui incrementi dettati dalle circostanze, dalle occasioni e dalle sue finalità. Due punti particolari hanno formato l’oggetto di un profondo esame dell’Istituto. Anzitutto che la stampa cattolica quotidiana italiana ha il suo punto debole principale nei servizi dall’estero. Le cause sono due: anzitutto le possibilità economiche molto limitate delle amministrazioni, le quali non riescono, malgrado i continui tentativi, a mantenere nei centri più importanti della vita internazionale un numero sufficiente di corrispondenti in contatto con la redazione; il numero poi ridotto ormai dei giornalisti cattolici disposti a soggiornare all’estero con stipendi ridotti e senza prospettiva di una posizione sicura. I problemi del giornalismo cattolico sono quelli del giornalismo in generale; con questo di più: che al giornalista nostro si richiede una speciale sensibilità che è frutto soltanto di una profonda coerenza di vita e di fede, una coltura religiosa specifica e ortodossa, e infine, una conoscenza particolare dei problemi di politica ecclesiastica internazionale, per cui il giornalista cattolico deve riprodurre il multiforme panorama della vita sociale in funzione della verità religiosa. Problemi dunque di mezzi da una parte e di uomini dall’altra: gravi entrambi e soverchianti le limitate disponibilità di ciascun quotidiano. Problemi vecchi di molti lustri per noi e affrontati già prima della guerra mondiale, dall’interessante esperimento del famoso trust del compianto conte Grosoli, il cui insuccesso non ha sminuito il merito di avere portato e tenuto la stampa cattolica italiana al livello dell’altra, infondendole vita, capacità e potenza. L’Istituto Cattolico per la Stampa, lasciando a ciascun giornale la più ampia libertà d’azione, si è messo a disposizione dei quotidiani per fornire loro regolari, sicuri ed informati servizi esteri. Mentre col trust grosoliano, tutti i giornali consorziati pubblicavano identici servizi, l’ICS offre a ciascun giornale un servizio particolare, con articoli firmati o contrassegnati da sigle. Questo è possibile fare grazie alla snellezza di organizzazione che fa capo al Segretariato dell’Istituto. In secondo luogo va ricordato che in una speciale condizione si trovano i giornali cattolici non quotidiani rappresentati da un numero non indifferente di periodici settimanali, quindicinali, tra i quali non mancano fogli che si pubblicano parecchie volte nel corso della settimana. La importanza di questa stampa è dovuta al fatto che rappresenta interessi e posizioni locali, e quindi è lo specchio della vita dei piccoli centri, e si diffonde largamente in tutti gli strati della popolazione, raggiungendo perfino i più umili, estranei al grande giornalismo. A questa localizzazione fa riscontro, salvo alcune eccezioni, una quasi assoluta assenza d’informazione estera, che si riduce a piccole sforbiciature di notizie dai quotidiani. Perciò la visione della vita del cattolicismo nel mondo è preclusa ai lettori dei settimanali o quindicinali o è ridotta a frammenti incapaci di riprodurre la continuità storica e vivente, di indicarne gli orientamenti, di segnalarne le espressioni e le ripercussioni da popolo a popolo, da continente a continente. L’Istituto Cattolico per la Stampa va incontro a codesti periodici, fornendo loro brevi articoli, adatti all’indole del giornale e alla mentalità del pubblico, delineanti paese per paese la situazione religiosa, politica e sociale del cattolicismo, o prospettanti i problemi più gravi di una data nazione, o rilevanti il significato di taluni avvenimenti di grande risonanza. Il lavoro di potenziamento della Stampa cattolica, come si sta volgendo al nostro Istituto, è completato dal servizio di comunicazioni che provengono dal Bureau International creato in seguito a una decisione dell’ultimo congresso di Roma, dalla «Commission Permanente des Directeurs de Journaux Catholiques». Dal segretariato generale di Breda nell’Olanda, le comunicazioni giungono all’Istituto in francese, tedesco e inglese e vengono in giornata tradotte e passate ai giornali, col servizio dei fuori sacco. Recentemente il Bureau International ha formato nelle varie nazioni dei centri di collegamento e di rappresentanza. L’Istituto Cattolico per la Stampa è appunto il suo centro italiano. L’opera dell’Istituto non si arresta tuttavia al giornalismo cattolico presente. Ho già accennato come il gruppo dei nostri giornalisti sia piuttosto esiguo: devo aggiungere che va sempre più assottigliandosi, perché i vuoti delle morti, o dei passaggi ad altre professioni, non sono compensati dall’afflusso di giovani elementi. Inoltre oggi le redazioni, per molte circostanze, non sono più le incubatrici di una volta. Un primo avviamento alla soluzione del grave problema darà appunto l’Istituto raccogliendo intorno ai propri collaboratori, che sono già giornalisti, professionisti o pubblicisti noti, un piccolo numero di giovani selezionati fra laureati che abbiano una spiccata propensione al giornalismo. L’iniziativa è ai suoi inizi e non è ancora possibile parlare di risultati. Perciò basterà averne appena accennato». Questo il programma che il valoroso Istituto va attuando e al quale bisogna augurare non manchino la comprensione e l’appoggio dei cattolici italiani. Per la formazione dei giornalisti i cattolici hanno tentato anche un corso nell’Università del S. Cuore. Lo Stato ha istituito per tale scopo la Facoltà fascista di scienze politiche presso l’Università di Perugia con un corso che dura 4 anni. L’attività giornalistica in Italia è regolata dal decreto legge 10 luglio 1923 che stabilisce i requisiti del gerente responsabile, la sua diffida e revoca e il procedimento per i reati di stampa; dal decreto legge 10 luglio 1924 sulla gerenza e vigilanza dei giornali; dai decreti 31 dicembre 1925 e 4 marzo 1926 e dal decreto 26 febbraio 1928 che stabilisce le norme per l’istituzione dell’albo professionale dei giornalisti. Per i dati essenziali oltre l’Annuario della Stampa Italiana vedere l’esauriente guida bibliografica pubblicata da Antonio Antoniazzi (La Stampa Cattolica Italiana, Milano, Istituto di Propaganda Libraria, Via Mercalli 9, 1937). Città del Vaticano La sala della Città del Vaticano consacrava due pareti alla gloriosa storia e all’odierno sviluppo dell’Osservatore Romano. Fondato nel 1861 dal marchese Augusto Baviera, divenuto portavoce ufficiale della Santa Sede nel 1878, l’Osservatore Romano può venir riguardato oggidì, per la sua collaborazione internazionale, per le sue quotidiane informazioni da ogni paese, per l’impulso illuminato del suo illustre Direttore, anche come l’organo centrale dell’Azione Cattolica mondiale. L’Osservatore Romano scrive il S. Padre in una lettera al conte Dalla Torre, «oltre la parte ufficiale, ha un proprio e caratteristico campo d’attività: attività che si esplica sia nel difendere e divulgare sempre più largamente la dottrina della Chiesa, le prerogative della S. Sede, l’autorità e il supremo magistero del Romano Pontefice, sia nel raccogliere ed illustrare ad informazione, ad insegnamento, ad esempio, le notizie riguardanti l’attività del pensiero e di azione dei cattolici di tutto il mondo, offrendole per valorizzarle la documentazione più esatta e completa». L’edizione settimanale Osservatore Romano della Domenica di tipo popolare e a grande tiratura, si aggiunse appena nel 1934. La rivista quindicinale illustrata Illustrazione Vaticana viene pubblicata dal 1930. Celebrata in tutto il mondo per le sue riproduzioni artistiche e per le sue rubriche, essa uscì dapprincipio in 8 edizioni, ma in seguito ai turbamenti dei rapporti economici e monetari internazionali dovette limitarsi a tre edizioni (italiana, tedesca e francese). È da augurarsi però che il mirabile tentativo, appena saranno ritornate condizioni normali, venga ripreso e condotto a fondo. Nel 1937 è venuta ad aggiungersi come supplemento la Rassegna internazionale di documentazione, pure quindicinale. Un’altra rivista mensile, edita nella Città del Vaticano, è Fides in origine «Bollettino dell’Opera Pontificia della Preservazione della Fede», sviluppatasi negli ultimi anni, per opera di Igino Giordani, in un’apprezzata rivista apologetica e di coltura religiosa. Gli Acta Apostolicae Sedis redatti da Mons. Giobbe, escono dal 1919 in 15-18 fascicoli all’anno. È un periodico scritto generalmente in latino benché vi compaiano spesso anche documenti in italiano, francese e in altre lingue, a seconda del testo dei documenti pontifici o curiali. Accade inoltre che un documento pubblicato nel testo originale in latino venga poi pubblicato a cura del periodico in «estratti» di almeno otto lingue e, se si tratta di cose orientali, anche in greco, armeno, siriaco, cinese e giapponese. L’Annuario Pontificio ebbe origine dalle «Notizie» (annuali) pubblicate dai Fratelli Cracas dopo il 1716. Nella sala erano esposte le varie trasformazioni da esso subite durante due secoli. I Collegi Pontifici di alta coltura di Roma, cioè l’Università Gregoriana coll’Istituto Biblico e coll’Istituto Orientale, il Collegio Urbano di Propaganda Fide, il Pontificio Ateneo del Seminario Romano, il Pontificio Istituto di Archeologia Cristiana, avevano profittato della stessa sala per illustrare maggiormente le loro attività editoriali, a cui abbiamo accennato altrove. Infine la Pontificia «Accademia dei Nuovi Lincei» esponeva i suoi Atti, editi dal 1870 in poi. Uscivano 7 volte all’anno, cioè quante erano le sedute che si tenevano da dicembre a giugno. Oltre gli Atti la stessa Accademia pubblicava dal 1887 le Memorie raccolte dapprima in un volume unico e, dopo il 1937, edite in fascicoletti come gli Atti. Com’è noto, colla riforma di S.S. Pio XI nel 1936, la vecchia Accademia venne trasformata in «Pontificia Academia Scientiarum». Essa pubblica gli Acta, in piccola mole, e le Commentationes, in grossa mole e in serie libera. II primo «Annuario», 1936-37, è un magnifico manuale bio-bibliografico di 809 pp. in 8°, oltre le appendici. Jugoslavia I cattolici in Jugoslavia sono 5.7 milioni su 14.5 milioni, e di fronte a 6.8 milioni di ortodossi e 1.5 milioni di maomettani; il resto va diviso fra altre sette religiose. Le tabelle statistiche preparate con grande diligenza dal comitato di Zagabria ed esposte nella sala jugoslava, ci indicano che le due regioni cattoliche sono la Croazia e la Slovenia, regioni che fino alla guerra europea appartenevano alla monarchia austro-ungarica. I paesi raggruppati politicamente dopo il crollo della monarchia absburgica hanno un grado di sviluppo intellettuale e organizzativo assai diverso. Ne risulta che il linguaggio delle statistiche è qui ancora più complicato del solito e che bisogna guardarsi da deduzioni generiche che non tengano conto di questo diverso sviluppo storico. Si aggiunga che per la Jugoslavia a seconda delle fonti, incontriamo oscillazioni statistiche più forti che altrove, né è facile conciliare le differenze fra l’Almanacco del Regno Jugoslavo, il manuale La Jugoslavie par les chiffres, pubblicato a Belgrado nel 1935 dall’«Ufficio centrale per la stampa» e infine i dati statistici fornitici dal comitato di Zagabria per l’Esposizione della Stampa. Ad esempio il manuale dell’Ufficio centrale dà per la stampa i seguenti numeri: quot. 58; sett. 357; periodici mensili 526; quadrimestrali 189; restanti 99. Una revisione invece fatta da un nostro zelante corrispondente all’Università di Zagabria, che deve ricevere per legge le copie d’obbligo, dà i seguenti risultati: quot. 42; sett. 331; periodici 721; infine il comitato di Zagabria ci fornisce i seguenti dati: quot. 43; sett. 325; periodici 728; totale 1.096 pubblicazioni. Ci atterremo a questi ultimi dati, che tengono conto delle ultime trasformazioni fino al 1936 e quindi anche della nascita del secondo quotidiano cattolico sloveno lo Slovensky Dom sorto appunto in quell’anno. Il più antico giornale della Jugoslavia è il Narodne Novine, nato a Zagabria nel 1835 e oggi organo ufficiale governativo. Lo segue per anzianità il settimanale cattolico Katholicki List pure di Zagabria (1849). Le trasformazioni politiche hanno causato molti mutamenti nella stampa cattolica quotidiana. Nell’anteguerra i cattolici contavano 4 quotidiani e nel 1933 era stato fondato a Sarajevo un altro quotidiano, il Narod; oggi il solo quotidiano di cui dispongono i cattolici croati è il Hrvatska Straza di Zagabria, mentre gli sloveni oltre l’ultimo recentemente fondato, possiedono l’antico Slovenec di Lubiana. Dei quotidiani dunque si può dire che tre sono cattolici, uno favorevole ai cattolici, sei anticattolici (tra i quali i tre grandi giornali di Belgrado e uno di Zagabria, il Novosti), 13 sono liberali, 5 indifferenti, 6 di carattere meramente tecnico, 1 di aperta tendenza marxista; 5 quot. appartengono alla minoranza ungherese (dei quali 1 socialista e un altro esplicitamente anticattolico) e 3 alla minoranza tedesca, dei quali 1 nazionalsocialista. La diffusione di questi quotidiani è relativamente piccola, tanto che si può calcolare che non superi in totale 410.000 copie; di queste 200.000 si possono considerare nettamente anticattoliche e circa 25 mila cattoliche. Migliore è la posizione dei cattolici riguardo ai settimanali. Tra quelli, dei quali è possibile precisare la tendenza, si può dire che 45 sono anticattolici, cioè massonici, comunisti o socialisti, 13 indifferenti, 6 favorevoli. Dei 30 settimanali nettamente religiosi 27 sono cattolici. In quanto alla lingua, 295 periodici sono croati, serbi e sloveni, 27 tedeschi e 11 ungheresi. Dei 721 periodici mensili, o meno che mensili, cattolici si considerano 94. Circa una metà dei periodici cattolici sono organi di pietà tra i quali il più diffuso è il Messaggero del S. Cuore di Gesù che supera 50 mila copie. Si possono considerare come «riviste» 55 periodici, e precisamente scientifici 19, dei quali 4 cattolici, artistici letterari 14, dei quali 3 cattolici e 2 socialisti, riviste di interesse generale 12, delle quali 5 cattoliche; riviste religiose 17, delle quali 11 cattoliche e 5 ortodosse. Alle lingue delle minoranze spettano 18 periodici mensili dei quali 3 cattolici (1 ungherese su 8 e 2 tedeschi su 10). Tutti questi periodici o quasi tutti si pubblicano: a Zagabria che pubblica 10 quotidiani, 49 settimanali e 214 periodici; Belgrado 8 quotidiani, 74 settimanali e 183 periodici; Lubiana 4 quot., 26 sett., 106 periodici; Novi Sad 5 quot. (3 delle minoranze), 14 sett., 25 periodici. Noteremo ancora che l’unica agenzia di stampa in Jugoslavia è la ufficiale Avala; che, pur non esistendo una facoltà di giornalismo, se ne danno dei corsi alla scuola superiore di commercio e di economia in Zagabria, e infine che la costituzione garantisce bensì la libertà di stampa, ma in periodi politici recenti i giornali, onde evitare i sequestri, usavano chiedere volontariamente la censura preventiva; il che in qualche periodo è valso specialmente per la stampa cattolica. Ed ora alcune osservazioni sulla stampa cattolica in particolare. Il quotidiano più diffuso, come fu detto, è lo Slovenec di Lubiana che tira ora 17.000 copie e nei giorni festivi e domenicali 28.000. Venne fondato nel 1872 e fu nell’anteguerra l’organo del movimento cattolico sociale, sotto l’alta vigilanza del vescovo Jeglic e l’ispirazione dottrinale del sac. Krek. Fu poi portavoce del partito cristiano sociale austriaco translato nella situazione nazionale slovena. Oggi questo gruppo, presieduto da Mons. Korosec, si è fuso colla maggioranza governativa. Lo Slovenec è pubblicato da una società editrice sul tipo dei Pressvereine austriaci. La stessa società pubblica anche il settimanale Domoljub (patriota), organo agricolo corporativo con 30 mila copie. Il giornale cattolico croato, la citata Hrvatska Straza (vedetta croata) di Zagabria raggiunge appena 3 mila copie e nell’anteguerra era stato fondato a Fiume nel 1911 col titolo Rijecke Novine. La Vedetta è stampata dalla società editoriale Narodna Prosyjeta che è un consorzio a garanzia limitata con 837 azionisti. La stessa tipografia pubblica il settimanale dallo stesso titolo che tira 12.500 copie e che nel 1918 era stato fondato come «Gazzetta dei contadini». Dei settimanali croati merita rilievo anche il Katolicki Tjednik edito a Sarajevo dalla Akademija Regina Apostolorum. Delle riviste la Bogoslovna Smotra di Zagabria è una rivista teologica che tira 900 copie, la Croatia Sacra pure di Zagabria è una rivista scientifico-storica fondata nel 1930 e ad essa come all’antecedente collaborano soprattutto professori della facoltà teologica di Zagabria; Fontes et Studia è una rivista del 1932, pubblicata dai gesuiti ma con soli 200 esemplari; 2.000 copie tira invece la rivista Zivot (la vita), un mensile di cultura generale assai riputato, pubblicato dalla casa dei gesuiti in Zagabria, e diretto dal P. Carlo Grimm S.J. La Duhovni Zivot (la vita spirituale) è una rivista bimestrale ascetico-mistica pubblicata dai domenicani di Zagabria, tiratura 2.000 copie, di 74 pp. il numero; fondata anch’essa nel 1929, come la precedente. La Nova Revija (rivista nuova) è pubblicata invece dai francescani di Makarska nella diocesi di Spalato ed esce a grossi fascicoli di 80-88 pp. ogni due mesi. La rivista mensile Čas (il tempo) si pubblica fin dal 1905 a Lubiana dalla società scientifico-letteraria Leonina, una figliazione, a suo tempo, della Leogesellschaft di Vienna. Tra i periodici direttamente religiosi che sono complessivamente 126, 94 sono cattolici e solo 13 ortodossi, mussulmani 3, protestanti 3, altre sette 6. La stampa religiosa esercita grande influsso sul popolo croato e sloveno. Organi come il Messaggero del S. Cuor di Gesù, fondato dai Gesuiti, il Messaggero di S. Giuseppe pubblicato dalla «Confraternita delle suore di Carità di S. Vincenzo de’ Paoli» di Zagabria e il Messaggero di S. Antonio pubblicato dai francescani di Sarajevo, penetrano in quasi tutte le famiglie cattoliche. Nel 1908 era nata in Croazia, sull’esempio dell’Austria, la società Piana («Pijevo drustvo») la quale fino al 1914 pubblicava il settimanale Jutro (il mattino) e la rivista letteraria Hrvatska Prosvjeta (la coltura croata). Nel dopoguerra organizza ogni anno nella festa dei Ss. Pietro e Paolo la giornata della buona stampa: queste collette hanno dato finora complessivamente un milione di dinari. Presidente della Società è oggidì il letterato Velimir Dezelic. Il centro principale però della pubblicistica cattolica è la Hrvatsko Knijzevno Sv. Jeronima (Soc. letteraria croata di S. Gerolamo) con sede in Zagabria, Trg. Kralja Tomislava 21; la quale venne fondata dal cardinale Haulik già nel 1868 e si divide in due sezioni, l’una per la pubblicazione dei libri popolari, l’altra per la stampa periodica. I soci sono ora 80 mila, e diventano tali pagando un contributo sociale di 10 o 300 o 600 dinari una volta tanto. La Società di S. Gerolamo, oltre le collezioni di libri che hanno raggiunto finora 6 milioni di esemplari, pubblica il settimanale Obitelj (la famiglia), un mensile sulla Madonna di Lourdes, un mensile per i bambini Mala Mladost e un mensile di coltura popolare Jeronimsko Svijetlo. Redattore capo delle pubblicazioni è il Dr. Josip Andric, attivissimo segretario del Comitato per l’esposizione. Da rilevare ancora per la lingua croata la citata Akademija Regina Apostolorum con sede a Sarajevo, fondata nel 1931 dall’arcivescovo Mons. Saric. È una società con 5 membri fondatori che pagarono 3.000 dinari una volta tanto, 30 membri sostenitori che pagarono 1.000 dinari e 150 soci normali che pagano 100 dinari l’anno. Il centro editoriale sloveno è la Katolicko Tiskovno Drustvo di Lubiana, divisa in due sezioni, l’una per la tipografia, l’altra per la libreria. I soci sono 452 e i fondatori 126; il contributo annuale è di soli 2 dinari. La tipografia pubblica oltre il quotidiano e il settimanale, come abbiamo detto precedentemente, 4 mensili. La società venne fondata nel 1887 e da anni risiede ormai in un imponente edificio. Un’altra società tipografica importante è quella di S. Cirillo a Maribor. Qui essa possiede una tipografia e 3 librerie ed una libreria a Ptuj; pubblica: Slovenski Gospodar (l’Economo Sloveno), Nedelja (La Domenica), Nas Dom (La Nostra Patria), Delavska fronta (Il Fronte degli Operai), e Vzajemnost (La Solidarietà). Registreremo infine l’esistenza d’una «Società letteraria Croata», con sede in Zagabria e con una apposita sezione per i giornalisti (Trg. Kralja Tomislava 21). Concludendo si può dire che sebbene la stampa cattolica rappresenti il 13% di tutta la stampa jugoslava, mentre i cattolici costituiscono il 39% della popolazione, tuttavia se si fa astrazione dai grandi giornali politici e di informazione, il rapporto numerico fra stampa e popolazione è più alto presso i cattolici che presso le altre confessioni, e negli ultimi anni, nonostante le vicende politiche, le pubblicazioni periodiche cattoliche sono in continuo aumento. Lussemburgo Il Granducato di Lussemburgo non ha che una superficie di km . 2.586 con 303.462 abitanti compresi circa 55.000 stranieri. La maggioranza della popolazione, cioè oltre il 90% è di religione cattolica. Il partito della Destra cattolica, organizzato sul tipo della Destra belga, costituisce accanto al meno forte partito liberale, la maggioranza governativa. Vi sono inoltre il partito indipendente degli agricoltori (cattolico) e i partiti socialista e comunista, quest’ultimo senza rappresentanza parlamentare. In questo minuscolo Stato la stampa cattolica è all’avanguardia, specialmente in forza pel Luxemburger Wort, il diffuso quotidiano edito dalla società di S. Paolo e diretto da Mons. Origer. Un diagramma riprodotto fra le nostre tavole dimostra lo sviluppo del giornale col suo costante progresso interrotto da qualche ristagno o da qualche regressione per cause bene individuate. Ma quello che non appare dal diagramma è l’origine del suo successo. Nel Lussemburgo cioè, a differenza degli altri stati, i cattolici non stettero in disparte a fare il broncio alla legge sulla stampa, ma ancora nel 1848, appena tre giorni dopo la proclamazione della libertà di stampa, il Luxemburger Wort fece la sua comparsa e conquistò le sue trincee di avanguardia. La Luxemburger Zeitung, attualmente organo del partito liberale, venne fondata appena nel 1868 e l’Escher Tageblatt, organo quotidiano del partito socialista, sopravvenne naturalmente ancora più tardi. I cattolici seppero mantenere il vantaggio iniziale, e così si può oggi affermare che la tiratura globale di tutti gli altri giornali assieme non raggiunge la tiratura di 50.000 copie che può vantare il Luxemburger Wort. Si calcola infatti che il socialista Escher Tageblatt arrivi al massimo a 12 mila copie, la liberale Luxemburger Zeitung ha 7-8 mila copie, la moderata Obermoselzeitung 3-4 mila e il quotidiano francese di tendenza radicale, il Luxembourg 2.500. Quasi tutte le copie vengono inviate per posta agli abbonati, perché gli strilioni sono quasi sconosciuti e la scarsa vendita spicciola è limitata alle edicole ferroviarie ed alle librerie. Nel campo cattolico il quotidiano principale è affiancato da un altro quotidiano più popolare il Luxemburger Volksblatt e dai trisettimanali Fortschritt di Diekirch, Clerfer Echo di Clerf e Ettelbrücker Zeitung di Diekirch e dai bisettimanali Echternacher Anzeiger e Ardenner Zeitung, Wiltz. In quanto alle riviste, va rilevato che la più antica Ons Hemecht (patria nostra), di carattere storico, è diretta da un cattolico praticante, come è cattolico il direttore della Jonghemecht (La giovane Patria), rivista di letteratura, teatro ed arte. Uomini liberali pubblicano invece i bimestrali Cahiers du Luxembourg. Dei periodici professionali il Journal des Professeurs è strettamente neutrale; il Schulfreund è l’organo scolastico, antagonista della Lehrerzeitung liberale, e la rivista studentesca Academia è l’organo degli studenti cattolici, mentre La Voix des Jeunes si fa portavoce degli universitari liberali. Ma parlando di periodici in genere, la superiorità dei cattolici è ancora più prevalente. I vari rami dell’Azione Cattolico-sociale sono rappresentati nel Socialer Fortschritt, nel Luxemburger Volk, nello Jungbauer (giovane contadino), nello Jungluxemburg (associazioni giovanili), nella Luxemburger Frau (donne cattoliche), nello Scout (esploratori) e nel periodico Die Rettung (temperanza). Ultimo venuto è Jongfront, organo di un gruppo di giovani cattolici dissidenti ed estremisti di destra. Degli organi religiosi merita particolare rilievo per la sua fattura e per la sua diffusione il Marienbote (messaggero di Maria), pubblicato dalla maestra N. Schröder e diretto dal padre benedettino Dr. G. E. Mossong. Va segnalato un particolare della legge sulla stampa del Lussemburgo del 30 luglio 1869. Quando l’autore di un articolo è noto o ha la sua residenza nel Granducato, l’editore e il tipografo non vengono processati. Nel caso che l’autore sia ignoto oppure non abbia la sua residenza nel Granducato, il tipografo o l’editore viene considerato come autore o complice e come tale processato. Sulla stampa del Lussemburgo vedere l’opuscoletto di Emilio Etienne e Batty Weber: La Stampa del Lussemburgo. Lussemburgo, Tipografia S. Paolo, 1928. Malta Nel programma dell’Esposizione, all’isola di Malta era stato riservato un reparto speciale e il canonico Alberto Pantarellesco di La Valletta, aveva preparato e organizzato con grande zelo e talento la partecipazione della stampa cattolica maltese, aggiungendovi uno studio storico critico che meriterebbe certo l’onore delle stampe. Ma lo sviluppo ulteriore dell’Esposizione costrinse il comitato a disperdere le varie pubblicazioni di Malta nelle sale dell’Azione Cattolica. Le caratteristiche, storiche e demografiche dell’isola ci autorizzano tuttavia a dedicare alla sua stampa alcuni cenni sintetici, ciò che faremo valendoci sopratutto dei dati raccolti dal canonico Pantarellesco. L’isola di Malta secondo il censimento del 1931 non ha che 258.400 abitanti, compresi i marinai e i soldati residenti nell’isola nel giorno del censimento. Se si escludono questi ultimi, gli abitanti secondo la loro nazionalità si dividono in: maltesi 232.159; altri sudditi inglesi 5.514; stranieri 948. Sempre secondo il censimento ufficiale delle persone dai 5 anni in su parlano solo l’inglese 26.978, solo l’italiano 4.694, l’inglese e l’italiano 27.722, altre lingue 204 e solo il maltese 147.870. Secondo la confessione religiosa i maltesi sono tutti cattolici, degli altri sudditi inglesi circa l’80% sono protestanti e il resto cattolici; degli stranieri 80% sono cattolici. I quotidiani. di Malta sono 9, uno dei quali di Azione Cattolica, gli altri tutti favorevoli alla religione cattolica. Il giornale di Azione Cattolica tira 4.000 copie, gli altri da 2 a 7.000 ciascuno. Dei quotidiani 3 si pubblicano in inglese, 3 in maltese, 1 in italiano, 1 in inglese e italiano, 1 in inglese e maltese. I settimanali sono 4, uno dei quali di Azione Cattolica con circa 7.000 copie. Gli altri 3, favorevoli anch’essi alla religione cattolica, tirano da 2 a 5.000 esemplari. Due si pubblicano in maltese, 2 in inglese. Si possono inoltre considerare come giornali una pubblicazione quindicinale in maltese e un’altra mensile in italiano. Si devono invece considerare come riviste (ogni specie di periodici) 32 pubblicazioni delle quali 18 cattoliche e 14 non ostili alla religione cattolica. Delle riviste 19 escono in maltese, 4 in italiano, 2 in inglese, 2 accolgono articoli in tutte le tre lingue, 2 altre in inglese e in italiano, 1 in inglese italiano e francese, 1 in italiano e maltese, e una in inglese, italiano, latino, francese. Esiste in Malta una «Associazione della Stampa maltese» con circa 70 soci, fondata nel 1919 e presieduta dall’avv. Enrico Mizzi, con sede al Circolo «La Giovine Malta», strada S. Lucia, Valletta. La Federazione della gioventù cattolica maschile, 50 strada Vescovo, Valletta, ha una sezione Buona Stampa che, come vedremo, cura la pubblicazione del quotidiano cattolico. Durante i primi decenni del secolo XIX i protestanti attraverso particolari pubblicazioni tentarono con grande insistenza di diffondere l’eresia, ma la rigorosa vigilanza dei vescovi di Malta e di Gozo e la resistenza della popolazione resero vani questi tentativi. Oggidì la situazione è migliorata e Mons. Pantarellesco la può caratterizzare colle seguenti parole: «Nessun giornale è avverso alla fede cattolica, e sebbene nel passato ci siano stati giornali anticlericali e antireligiosi, oggi tutti i giornali ospitano sulle loro colonne articoli di intonazione cattolica. Anche moralmente tutti i giornali sono sani: è un beneficio per il paese la mancanza assoluta di qualunque traccia di immoralità nella stampa maltese. Le riviste immorali vengono dall’estero e trovano qui pochi lettori. Sebbene i giornali si dividano in due partiti e si ingaggino spesso in vivaci polemiche, è raro il caso che si fomenti anche indirettamente l’odio di classe. Pochi anni fa tali giornali non mancarono, ma oggi non ne rimane che l’infausto ricordo». Vediamo ora qualche cenno dei singoli giornali. Il Malta Governement Gazette non pubblica che gli editti ufficiali ed informazioni governative. Venne fondata da Vittorio Barzoni di Lonato (Brescia) nel 1812 sotto il titolo Giornale di Malta e nel 1813 divenne organo ufficiale dell’amministrazione inglese. Italiano alle origini, dal 1816 in poi uscì in italiano e in inglese e dopo il 1933 si pubblica in inglese e maltese e qualche rara volta anche in italiano. Il Malta è l’organo quotidiano del partito nazionalista che si propone tra altro la difesa della lingua italiana a Malta. Diretto dal Dr. Enrico Mizzi e fondato da suo padre circa 53 anni fa, ha una storia di battaglie politiche. Tira circa 3.000 copie. Il Malta Cronicle si pubblica in inglese e apparteneva fino a poco fa al gruppo di lord Strickland e propugna tuttora una politica di ammirazione e di difesa dell’impero britannico. Esce di regola in 32 pp. con molti avvisi. Venne fondato nel 1887 da un gruppo di ufficiali inglesi. Times of Malta si stampa presso la Progress Press, proprietà di lord Strickland. La stessa tipografia pubblica anche un quotidiano illustrato in maltese il Berka (il Lampo) che si rivolge specialmente agli operai e contadini con una tiratura di circa 5.000 copie. Il Times of Malta iniziò le sue pubblicazioni appena nel 1935, uscendo prima settimanalmente. Midday Views è un quotidiano nazionalista in inglese di mediocre diffusione fra la classe colta. La stessa redazione pubblica in maltese il Poplu (il popolo) che ha una certa diffusione in città e in campagna. Il più antico giornale di Malta è il Lloyd Maltese che esce dal 1841 ed è organo della camera di commercio. Vi sono inoltre 4 settimanali, rispettivamente quindicinali che condividono le varie tendenze dei quotidiani. Delle 14 riviste che non si possono considerare in senso stretto come cattoliche, nessuna è anticattolica o diffonde principi contro la morale, alcune sono riviste scolastiche, organi dei collegi di Malta, altre dei circoli universitari. L’Archivum Melitense è il bollettino ufficiale della Società storica scientifica maltese. La Science è un mensile illustrato che si pubblica dal laboratorio scientifico Barthet (Floriana) in inglese, italiano, francese. Lo stesso direttore pubblica in maltese Xienza ghal cullhadd (Scienza per tutti). I giornali cattolici dell’isola sono 3, tutti in maltese, un quindicinale intitolato Militia Christi fondato nel 1928 dai domenicani, e organo per alcun tempo della Catholic Social Guild, il Lehen is Seuua (voce della verità), settimanale di 12 pp. che si stampa nella tipografia di S. Giuseppe in Hamrun, edito dalla Federazione della gioventù cattolica maschile, che nel 1928 sostituì l’Amico dei giovani avanguardia dell’Azione Cattolica a Malta e diretto allora da Don Alberto Pantarellesco. Il settimanale si fece largo durante la polemica contro le idee erastiane di lord Strickland. Quando il settimanale nel 1935 sotto la direzione dell’avv. Ganado, raggiunse le 7.500 copie, la Federazione decise di trasformarlo in quotidiano, ciò che avvenne il 14 gennaio 1936. Il quotidiano esce giornalmente in 8 pp. ed è strettamente di Azione Cattolica. Gli altri 16 periodici cattolici sono rivistine di carattere religioso uscite per lo più nel dopo guerra. Un gruppo di 6 è diretto da Salvator Agius, Valletta, strada Cristoforo 31; altre sono compilate dagli Ordini religiosi e dalle Congregazioni; sono quasi tutte scritte in maltese. La più diffusa è probabilmente Malta Missiunaria diretta dal canonico Bonnici. Il domenicano padre Gerardo Paris fondò nel 1935 la rivista trimestrale scientifica Scientia che accoglie articoli in latino, italiano, inglese e francese. I collaboratori sono quasi tutti professori di università e di collegi. Sospesa il 2 novembre 1933 la costituzione di Malta, che era entrata in vigore nel 1921, il governatore di Malta emanava una ordinanza per limitare la libertà di stampa. L’articolo 8 di tale decreto, commina la prigionia fino a 3 mesi e la multa contro chiunque pubblichi o distribuisca stampati tali da eccitare la slealtà contro la Corona; la stessa pena viene inflitta a chi a mezzo della stampa insulti o metta in ridicolo il Sommo Pontefice o contro chi direttamente o indirettamente offenda la pubblica moralità. Sarà considerato contrario alla pubblica moralità qualunque stampato che divulgasse mezzi o spiegasse il modo di prevenire la fecondità o arrestare la gravidanza, come pure qualsiasi stampato che giustificasse o scusasse il suicidio. Nello stesso tempo venne introdotto il deposito obbligatorio di una cauzione di 200 sterline per qualsiasi editore di periodici e i reati di stampa furono tolti ai giurati e deferiti ai giudici. Sulla storia della stampa maltese si può vedere: Oreste F. Tencajoli, Giornali e riviste in Malta, in Rassegna Italiana, fasc. 97, giugno 1926. Olanda 35 giornali quotidiani per 3 milioni di cattolici, vantava una scritta posta con legittimo orgoglio presso l’entrata della sala olandese. Meglio ancora, seguendo forse diverso criterio nella valutazione delle edizioni, il segretario del comitato olandese calcola che i quotidiani cattolici siano 37 con 469.656 copie complessive di fronte a 35 quotidiani di informazione e di carattere neutrale con 962.990 copie, a 8 giornali socialisti con 166.464 copie, a 6 giornali liberali con 125.191 e a 10 protestanti con 80.150. Sono dunque in tutto 96 giornali con 1.841.451 copie. Aggiungete per i cattolici 64 fogli che si pubblicano una o più volte la settimana e, in cifra tonda, 300 periodici e potrete concludere che ben a ragione Sua Ecc. Mons. Giovanni Smit nella sua conferenza tenuta all’esposizione sulla stampa olandese poteva affermare: «Noi, olandesi, abbiamo capito di buon ora la potenza della stampa e oggi possiamo vantare una situazione con la quale nessun altro paese può essere paragonato. La meta: “in ogni famiglia cattolica un giornale cattolico” è praticamente raggiunta». Ma per giungere a tale meta ci vollero 100 anni di costanza e di spirito di sacrificio. È noto infatti che la Chiesa cattolica in Olanda dovette vivere per tre secoli in uno stato di compressione e inferiorità assoluta. I cattolici erano esclusi da qualsiasi attività pubblica e quando nel 1818 Giorgio Le Sage ten Broek, un convertito, fondò il primo periodico mensile cattolico L’amico della Religione, il suo gesto venne considerato un atto di audacia straordinaria che egli pagò con molte noie e perfino con la prigione. Poi in un periodo primo i cattolici collaborarono coi liberali per ottenere la revisione della costituzione, revisione che portò finalmente la libertà della scuola e il diritto di associazione e di riunione. Allora i cattolici poterono organizzarsi e provvedere anche alla stampa politica e di informazione. Trascurando altri organi di minore importanza, ricordiamo che il 2 luglio 1846 venne fondato in Amsterdam il Tiyd (Tempo) che dal marzo 1848 esce come giornale quotidiano. Questo giornale, diretto allora dal sacerdote Yodcus Smits, divenne l’organo direttivo del pensiero cattolico; ebbe durante il Concilio vaticano come corrispondente da Roma il Dr. Schaepman che nel 1871 ne divenne poi anche redattore stabile. La influenza del giornale crebbe quando nel 1892 il Tiyd si aggiunse una edizione popolare che è l’odierno De Nieuwe Dag; solo molto tardi però, cioè nel 1929, il Tiyd cominciò ad uscire in due edizioni mattina e sera, quando già il Maasbode gli aveva portato via parecchi abbonati. Dal 1931 il Tiyd è stato assunto dalla Spaarnerstad. Ma il giornale più diffuso e più forte dei cattolici è ora divenuto il Maasbode (Messaggero della Mosa). Esso comparve a Rotterdam nel 1878 come piccolo foglio settimanale e divenne quotidiano solo nel 1885; ma nel 1909 usciva già in due grandi edizioni, una del mattino e una della sera. Enrico Kuypers, divenuto direttore amministrativo nel 1903, seppe trasformarlo in un forte organismo commerciale e lanciarlo alla conquista del pubblico. Esso possiede ora un grande edificio al «Groote Markt» di Rotterdam e succursali a l’Aja e ad Amsterdam; altre succursali di minore importanza, ma sempre con personale proprio, sorsero negli ultimi tempi nei principali capiluoghi di provincia e 250 agenzie sono addette alla distribuzione delle due edizioni quotidiane le quali vengono portate direttamente a domicilio, poiché è noto che in Olanda i lettori di un giornale sono quasi sempre suoi abbonati e la vendita spicciola è ridottissima. L’impianto tecnico del Maasbode possiede 23 macchine linotypes, due rotative di 48 pp. e un’altra di 32; 45.000 copie del Maasbode in 16 pp. possono venir stampate e piegate in un’ora col lavoro di una sola macchina. La stessa tipografia pubblica altri 4 quotidiani di carattere popolare e di minor prezzo, cioè il Het Nieuwe Dagblad per Rotterdam, il Nieuwe Dordtsche Courant per Dordrecht, un giornale dello stesso titolo per Schiedam e il Nieuwe Zuid-Hollander per Gouda. A capo della redazione è il sacerdote Dr. I. Witiox. Godono fama particolare le rubriche dedicate dal Maasbode al commercio, alla navigazione, alle finanze e all’economia. L’edizione domenicale dedica una pagina alle signore e nell’edizione del sabato i bambini trovano il loro giornalino. Molto ben curata è anche la pagina artistica e letteraria. Lo sforzo dell’editore e della redazione tende a fare del proprio quotidiano un organo completo nel quale il cattolico trovi tutto quello che è necessario: dalla politica allo spunto apologetico, dall’arte ai consigli di famiglia, dalla moda agli sports, dalla letteratura all’economia politica, dal commento internazionale alla cronaca locale. Gli abbonati del Maasbode si sono così convinti che la loro fedeltà li esonera dal ricorrere a qualsiasi altro giornale. Il Maasbode dovette affrontare anche delle crisi; ma tutti ricordano la crociata del novembre 1929 quando con una organizzazione che venne poi imitata da altri paesi, si ottennero in poche settimane 15.000 nuovi abbonati. Né è a dire che tutte le difficoltà siano superate. La stessa sala però riservata a questo giornale all’Esposizione e la film di propaganda dal Maasbode composta e girata in quest’occasione contenevano tanti sintomi di genialità organizzatrice che è da ritenere che ogni ostacolo troverà in Enrico Kuypers e nei suoi collaboratori dei dominatori trionfali. Corrispondente da Roma del Maasbode è il sig. Ahaus il quale cooperò per la parte olandese alla buona riuscita dell’Esposizione. Un terzo giornale che ha carattere nazionale è il Volkskrant, pubblicato a Bois-le-Duc, organo della Federazione delle società operaie cattoliche, (Volks-en Werkliedenbond): supera ormai le 100.000 copie. Gli altri quotidiani sono per lo più giornali locali sviluppatisi lentamente da fogli settimanali. Alcuni hanno però una importanza che supera la regione; così il Limburger Koerier, quotidiano, dal 1892 oltrepassa certo i 50.000 abbonati. 35.000 copie si calcola che tiri anche il Gelderlander a Nimega. Il Leidsche Courant ha 250 anni di vita (quotidiano dal 1869), ma non si può classificare fra i cattolici che dall’anno 1909, quando fu acquistato dalla società cattolica editoriale di Leida. Per i periodici le illustrazioni che riproducono i pannelli della sala olandese oltre che simboleggiare il contenuto delle varie categorie, ci offrono anche i dati statistici necessari. La nostra attenzione viene anzitutto attratta da una sezione peculiare dell’Olanda, quella dei periodici apologetici. È noto che negli ultimi cinque-sei anni l’opera di conversione dei protestanti, che per questo periodo segnala già al suo attivo 12.000 convertiti, oltre che della propaganda con conferenze, si vale di alcuni periodici oramai specializzati. Het Schild, la rivista mensile pubblicata dalla società apologetica di S. Pietro Canisio, supera ora i 10.000 abbonati e viene letta da molti ecclesiastici non cattolici. Questi ricorrono spesso alla rubrica – domanda e risposta – diretta dal benedettino F. Otten. Parecchie conversioni si attribuiscono direttamente all’abile propaganda di questa rivista dedicata agli intellettuali. De Bazuin (La tromba) è invece un settimanale di apologetica popolare pubblicato dal 1911 con una tiratura di 20.000 copie, delle quali 9.000 sono pagate dagli abbonati e le altre distribuite a non cattolici. Il periodico è organo di una società omonima che promuove delle sottoscrizioni e delle collette per questo scopo. (Amsterdam, 12 Spuistraat). Un altro periodico Op Korte Golf (Su onde corte) è un quindicinale recente pubblicato per la diocesi di Bois-le-Duc, la quale accanto ai 700.000 cattolici contiene 120.000 protestanti. Questo quindicinale viene distribuito in 9.000 copie fra i protestanti e spiega la religione cattolica evitando qualsiasi polemica. È sostenuto finanziariamente dal Goed Volk Bureau di cui diremo appresso. Goed Volk (Buon Popolo) è un mensile nato nel 1930 e che raggiunge ora una diffusione di 125.000 copie, le quali vengono distribuite tutte gratuitamente. Esso si rivolge ai cattolici che non leggono la propria stampa e vivono nei quartieri popolari in mezzo ai socialisti e comunisti. Il giornale combatte appunto in forma popolare le suggestioni della propaganda sovversiva e l’ateismo. È finanziato dalla S. Pietro Canisio e da un comitato cooperativo delle organizzazioni di classe della diocesi, da vendite di libri, da collette, ecc. La propaganda è in mano del Goed Volk Bureau a Bois-le-Duc. Come si vede questa diocesi sotto la guida di S.E. Mons. A. F. Diepen si distingue per l’opera della stampa come ausiliare della cura d’anime. Oltre i due periodici su accennati Goed Volk e Op Korte Golf si pubblica a Bois-le-Duc anche Sint Jansklokken (Le campane di S. Giovanni) nome della cattedrale, che è l’organo ufficiale della diocesi e il settimanale religioso per il popolo. Alle sue sedici pagine si aggiunge ogni settimana un supplemento di otto pagine, diverso per ognuno dei 24 decanati, il quale contiene le notizie ecclesiastiche, l’elenco delle S. Messe con intenzioni, e quanto riguarda le parrocchie del rispettivo decanato. Seguono articoletti, racconti, ecc. L’abbonamento annuo è di tre fiorini, gli abbonati sono circa 40.000 e il ricavato finanziario serve per le chiese povere. Di questo settimanale e di altre pubblicazioni apologetiche in Bois-le-Duc è l’anima il rettore I.C.M. Broekman. Dei periodici culturali è notevolissimo il numero di quelli che si dedicano alla scuola. È noto che i cattolici olandesi hanno conquistato la scuola confessionale, la quale viene finanziata dallo Stato e che essi dirigono e vigilano da un importante centro scolastico organizzativo (Central Bureau voor Onderwijs, ‘s Gravenhage, Bezuidentrout 275, direttore Sac. Th. Verhouven). I periodici pedagogici si specializzano per i genitori, per gli insegnanti e per gli scolari. Le riviste di cultura che abbiamo segnalato nel nostro elenco risalgono quasi tutte ai due centri culturali dei cattolici olandesi, l’Universitas Carolina di Nimega e l’Università Cattolica commerciale di Tilburg. Tra le riviste di famiglia da segnalare la Katholieke Illustratie che è un settimanale edito dalla Spaarnestad in 130.000 esemplari. Chiunque conosce l’organizzazione cattolico-sociale olandese non si sarà meravigliato di trovare nella sala di questa nazione ben 125 periodici di carattere sociale, organi dei 31 sindacati, delle società assicurative e delle istituzioni di provvidenza di ogni specie. Un’organizzazione caratteristica tutta propria dell’Olanda è quella delle associazioni del ceto medio il cui centro federativo è a Utrecht. Sono 5 federazioni diocesane raggruppanti circi 25.000 soci (N.R.K. Middenstandbond). Ogni ramo, ogni professione ha il suo organo settimanale o mensile; il grafico della nostra vignetta indica il meraviglioso sviluppo dei periodici sociali negli ultimi 40 anni. Abbiamo cercato con un’indicazione fra parentesi di precisare nell’elenco la funzione degli organi più importanti. In fine non abbiamo bisogno di sottolineare l’importanza della stampa missionaria olandese nella quale ha lasciato grande impronta il cardinale Van Rossum già prefetto di Propaganda Fide. L’Olanda ha la gloria di fornire ben l’11% del totale dei missionari inviati nei territori soggetti a Propaganda; e la molteplice stampa periodica missionaria è l’espressione di questo slancio meraviglioso. Esiste ad Utrecht una associazione cattolica olandese dei giornalisti (Ned. R. K. Journalistenvereeniging) presieduta da J.B. Vesters, Utrecht: organo il mensile De Katholicke Pers. Ha carattere professionale, culturale e di assistenza. I giornali e gli editori sono invece riuniti nella «Stampa Cattolica Olandese», Bois-Le-Duc: presidente deputato Dr. F. Teulings. Entrambe queste associazioni cooperarono ad organizzare la partecipazione olandese sotto la presidenza del Comm. E. Kuijpers e del segretario Mons. Bekkers dell’Unione Missionaria del Clero. S.E. Mons. Smits, che tenne alla Mostra una conferenza sulla storia della stampa olandese, dopo aver ricordato i pionieri che si prodigarono nel lavoro giornalistico giorno e notte per una meschina retribuzione, non ha mancato di mettere in rilievo il valore e lo spirito di sacrificio anche dell’attuale generazione giornalistica che pur lavora in condizioni economiche migliori, e a buon diritto ne ha segnalata l’opera alla riconoscenza della sua patria. «Amo concludere, egli disse, esprimendo la speranza che noi cattolici olandesi vorremmo considerare sempre i nostri giornalisti, esemplari per tutto il mondo cattolico, come uomini che non potremo mai onorare abbastanza». Polonia Sui 33.400.000 abitanti dalla Polonia 24.000.000 sono di nazionalità polacca, 4.500.000 sono ruteni (ucraini), 3.000.000 israeliti, 1.000.000 russi bianchi, 700.000 tedeschi. I cattolici di rito latino rappresentano il 64% della popolazione, i cattolici di rito greco e slavo, 11%, e 10,5% sono i scismatici. Poiché la Polonia moderna è di costituzione recente e la sua reintegrazione è avvenuta come è noto colla riunione dei tre tronconi nei quali rimase divisa dopo le famigerate spartizioni del secolo decimo ottavo, crediamo inutile risalire la storia della stampa che dovette naturalmente svilupparsi in modo assai diverso secondo il carattere delle dominazioni straniere. Se si prendono di mira i territori che oggidì costituiscono la Polonia restaurata basterà accennare che essi contavano nel 1800 10 periodici, che ne avevano 400 nel 1915 e che nel dopoguerra con uno sviluppo rapidissimo sono arrivati alla cifra di 1.855. Sarà buono inoltre, per spiegare la situazione attuale della stampa, di rilevare che l’ambiente nel quale si sviluppa la sua storia fu e rimane fondamentalmente cattolico. La netta demarcazione che si può fare in altri paesi fra la stampa cattolica e non cattolica non è qui applicabile. Tutta la stampa nazionalista in Polonia aspira ad essere considerata come rappresentante ufficiale dell’opinione cattolica. Ma anche la stampa conservativa si sforza di essere d’accordo con la Chiesa cattolica e la stampa agraria democratica moderata ne accetta in principio le vedute. Infine è evidentemente cattolica la stampa cristiano-sociale. Si può anzi affermare che in via di massima, tolte alcune eccezioni, la stampa polacca è favorevole al cattolicismo. Ciò spiega perché i cattolici polacchi non possiedano come propri dei grandi quotidiani. Si aggiunga che la stampa, data la conformazione dello Stato polacco, ha un carattere regionale che esclude gli organi mastodontici e centralizzati. Il giornale più diffuso nella capitale è il Corriere di Varsavia (Kuryer Warszawski) con due edizioni giornaliere, indipendente dai partiti politici, difensore tradizionale degl’interessi cattolici (50.000 copie). La stampa nazionalista è rappresentata da dieci quotidiani, quella cristiano-sociale da quattro e altrettanti la stampa agraria democratica: i conservatori dispongono di 3 quotidiani, dei quali il più rinomato è il Czas (il Tempo) fondato a Cracovia nel 1848. Organo semi ufficiale dell’attuale governo è la Gazeta Polska e molto vicino al regime è anche il più radicale Corriere del mattino di Varsavia (Kuryer Poranny). L’organo principale dei socialisti è il Robotnik (L’operaio di Varsavia). Il Kuryer Poranny, la Gazeta Polska e la Polska Zbrojna (Varsavia), giornali che tirano da 10 a 15.000 copie ciascuno, socialmente radicali, politicamente governativi, pur non essendo sistematicamente ostili alla Chiesa, le riservano talvolta qualche frecciata. Tre altri organi di Varsavia, dello stesso colore, lasciano molto a desiderare anche dal punto di vista del buon costume. Importante in Polonia è anche la stampa ebraica che consta di 80 periodici di cui alcuni quotidiani. I comunisti non possiedono alcun quotidiano. Le minoranze hanno una stampa di uno sviluppo notevole, specialmente gli ucraini e i tedeschi. Della stampa ucraina o rutena si parlerà anche a parte, perché essa fu esposta nella sala dei Riti orientali. Delle pubblicazioni ostili alla Chiesa cattolica ricorderemo alcuni settimanali di Varsavia, compresa la Settimana operaia (Tydzien Robotnika), (30.000 copie), alcuni organi delle sette, come La Polonia rinnovata, portavoce della «Chiesa nazionale» e il foglio evangelico di Varsavia (Zwiastun Ewangilicki). Riepilogando i dati statistici ad illustrazione della tabella esposta nella sala polacca della Mostra diremo che al 1 gennaio 1934 il numero globale dei giornali e dei periodici era di 1.855 (i periodici polacchi dell’emigrazione erano 122), e precisamente, in quanto alla nazionalità: 1.567 polacchi, 95 tedeschi, 80 israeliti e 67 ucraini. Di questo numero i quotidiani sono 156 i settimanali 353 i periodici 1.346 su questa cifra la stampa non cattolica è di 1.576 e precisamente: giornali 83 (i giornali cattolici o filo cattolici sono 73) settimanali 313 (i settimanali cattolici sono 40) altri periodici 1.180 (i periodici cattolici 172). È estremamente difficile calcolare la tiratura dei giornali polacchi, ma basandosi sul consumo della carta, si può ritenere che la tiratura quotidiana complessiva dovrebbe essere di circa 1.500.000 esemplari. Della stampa cattolica in particolare ripetiamo i seguenti dati statistici secondo le informazioni spediteci dal comitato polacco per l’esposizione e la tabella esposta alla Mostra. La stampa quotidiana cattolica in senso stretto consta di 3 giornali, ma la stampa quotidiana filocattolica ne conta circa 70; con una tiratura complessiva per entrambe le categorie di 800.000 esemplari. I settimanali diocesani sono 18 (tiratura 500.000), le pubblicazioni religiose e ascetiche (settimanali, bimensili, mensili) sono 40 con una tiratura di 2 milioni di copie; i periodici che s’occupano di coltura generale, di problemi sociali di Azione Cattolica, di filosofia, pedagogia ecc. sono 23 (30.000 esemplari). La stampa cattolica polacca di emigrazione conta circa 30 periodici. Dei giornali in particolare merita speciale rilievo il Maly Dziennik (il Piccolo) pubblicato a Niepo-Kalanov dai frati minori conventuali, il quale nonostante la sua recente nascita conta 130.000 esemplari, riuscendo così il più diffuso giornale cattolico polacco (la sua diffusione è dovuta al suo prezzo minimo, perché costa benché sia di 8-12 pp., 5 gr. Gli altri quotidiani costano 10-20 gr.). Bisogna notare però che il giornale è scritto e composto gratuitamente dagli stessi religiosi. II più diffuso dei settimanali è il Przewodnik Katolicki pubblicato a Poznam dalla maggiore tipografia della Polonia, la tipografia di S. Adalberto; possiede infatti una tiratura di 200.000 esemplari; tra i periodici il più diffuso è quello pubblicato dai frati minori conventuali Rycerz Niepokalaney (Il guerriero dell’Immacolata) (mensile); tocca ora i 700.000 abbonati, ma per parecchi anni venne diffuso gratuitamente in parecchie diecine di migliaia di copie. Un pannello speciale nella sala polacca metteva in particolare rilievo la società editoriale di S. Adalberto di Poznam, diretta da Mons. Bross; pubblica oltre il già citato, parecchi periodici fra cui Tecza (arcobaleno), rivista mensile artisticamente illustrata. 8 periodici pubblica a Varsavia anche il centro editoriale dei Gesuiti «Wydawnictwa Ksiezy Yezuitow». Autorevole la Rivista generale (Przeglad Powszechny), mensile dei Gesuiti. Parliamo a parte della K.A.P.; l’agenzia telegrafica ufficiale si chiama invece, come è noto, P.A.T. Per la formazione dei giornalisti provvede la Scuola superiore di giornalismo di Varsavia. La Commissione stampa dell’episcopato polacco L’Episcopato polacco decise nel 1929 la costituzione della Commissione Stampa, collo scopo anzitutto di creare l’Agenzia Cattolica della Stampa (K.A.P.), fondata infatti nell’anno seguente. La sua attività si estese poi ad altri campi, come risulta dallo schema grafico, esposto alla Mostra e che qui ricostruiamo. Le riunioni plenarie della commissione sono convocate e presiedute dal card. Kakowski. Il lavoro è diretto da un Comitato esecutivo, presieduto da Mons. Adamski, vescovo di Katowice. Esaminiamo ora le singole attività della Commissione. I. L’Agenzia Cattolica della Stampa K.A.P. ha sede in Varsavia, fu nei due primi anni diretta da Mons. Gawlina, ora vescovo castrense e dal 1929 possiede in Mons. Sigismondo Kaczjnski un direttore attivissimo ed illuminato. Essa pubblica bollettini quotidiani di 4-6 pp. per la stampa del paese, ed inoltre comunicati periodici in quattro lingue straniere per la stampa estera. La K.A.P. tiene i suoi corrispondenti nei principali paesi, a Roma (Città del Vaticano), a Berlino, Parigi, ecc., e collabora con altre agenzie nazionali e straniere, scambiando reciprocamente le informazioni. Al bollettino quotidiano della K.A.P. sono abbonati in Polonia: a) i ministeri ed altre autorità per 6 copie, b) quotidiani cattolici e non-cattolici, come pure altra stampa periodica (settimanali diocesani)… 200 copie; c) inoltre ricevono il bollettino quotidiano i membri dell’Episcopato polacco e le istituzioni cattoliche più importanti. L’abbonamento importa 25-75 zloty al mese, a seconda che si tratta di quotidiani o settimanali. Del bollettino periodico della K.A.P., destinato per l’estero, e scritto nelle lingue: italiana, francese, inglese e tedesca, profittano 58 periodici, fra i quali: 56 in Europa, 5 negli Stati Uniti dell’America Sett., 3 nelle Indie, 1 nel Giappone, 1 nell’Africa Mer., 1 nell’America Mer., 1 nella Nuova Zelanda. Si tratta naturalmente di paesi, ove esiste una notevole immigrazione polacca, per cui i giornali amano informare sulle novità della terra madre. I materiali per la parte informativa d’A. C. vengono forniti da corrispondenti, nominati nelle singole diocesi dai Vescovi Ordinari. Per i corrispondenti è stata emanata un’istruzione speciale e vengono organizzate conferenze, onde perfezionare il loro lavoro. Inoltre, il direttore della K.A.P. rimane con loro in stabile contatto. L’Agenzia K.A.P. evita d’occuparsi di affari politici e di partiti – tranne nei casi, dove si tratti di interessi della Chiesa. – L’importanza dell’Agenzia K.A.P. nel paese è assai grande. I bollettini della stessa vengono richiesti non soltanto dalla stampa periodica cattolica, ma anche da quella liberale e socialista. La K.A.P., non potendo ancora sostenere tutte le spese della sua amministrazione coi suoi abbonamenti, gode una stabile sovvenzione da parte di tutti i Vescovi Ordinari, ma spera di poter presto rendersi finanziariamente autonoma. La sezione veramente attiva è quella per la fornitura di fotografie e clichés (Photo-kap) che l’agenzia ottiene a mezzo di propri corrispondenti fotografici o di altre case fotografiche e agenzie. II. Il consolidamento ed il perfezionamento della stampa cattolica. Il lavoro della Commissione della Stampa nel campo della stampa e delle pubblicazioni riguarda: a) gli scrittori cattolici; b) gli editori cattolici; c) la stampa cattolica. Cogli scrittori cattolici i quali possiedono una loro propria organizzazione, cioè l’«Unione degli scrittori cattolici», vengono tenute riunioni per conferire sui compiti degli scrittori cattolici. Cogli editori cattolici si conferisce all’occasione delle riunioni dei rappresentanti delle redazioni, alle quali partecipano pure gli editori. La Commissione della Stampa si occupa in primo luogo della stampa (strettamente) cattolica, ma s’interessa anche della stampa d’ispirazione cattolica e simpatizzante, la quale aiuta il cattolicismo – considerando questo momento della sua attività quale una cura d’anime nel campo della stampa. La Commissione della Stampa cominciò il suo lavoro dai settimanali diocesani, il numero dei quali ammonta a 18 in 20 diocesi di rito latino, con un numero di abbonati di circa 500.000. La Commissione riunisce i redattori e gli editori dei settimanali diocesani a speciali conferenze, consacrate alla discussione: a) sul modo della propaganda e dello sviluppo dei settimanali diocesani; b) sul loro perfezionamento tecnico. Inoltre si è studiata, conformemente alle direttive dell’Episcopato, l’unificazione del volume e del formato dei settimanali diocesani, e nello stesso tempo si sta preparando l’acquisto in comune della carta e di altri materiali tipografici. L’Agenzia Cattolica della Stampa facilita in modo speciale il lavoro dei settimanali diocesani, mettendo a loro disposizione articoli informazioni e fotografie. I settimanali diocesani d’altro canto si sono pure impegnati, sulla base di una speciale convenzione, di partecipare alle campagne di stampa, intraprese dalla K.A.P., di modo che le redazioni dei settimanali diocesani sono obbligate a pubblicare nel prossimo numero i comunicati della K.A.P., provvisti d’un segno speciale (una stella); si raggiunge cosi l’unità d’intenti e di sforzi. Non trascurò però nemmeno le riviste cattoliche. La Commissione promosse parecchie conferenze dei redattori della stampa periodica religiosa allo scopo di migliorare la tecnica redazionale ed eliminare questioni che potrebbero provocare critiche o rimproveri. Si cerca anche una cooperazione da parte delle riviste catt. di coltura generale e scientifico-letterarie, per le quali la Commissione prepara di tratto in tratto una serie di temi sui quali l’Episcopato desidera si concentri l’attenzione, temi accennati dalla stampa quotidiana e settimanale, ma che contemporaneamente conviene far approfondire da uomini di studio. In una riunione del 1936, p.e., «erano all’ordine del giorno le seguenti relazioni: a) Resoconto sui risultati dei periodici scientifici, in base alle direttive del Comitato Esecutivo della Commissione Stampa dell’Episcopato dell’anno 1935; b) Che cosa si può fare per rendere accessibili i risultati della stampa cattolica scientifica ai circoli degli intellettuali laici e delle larghe masse; c) Temi attuali per la stampa cattolica scientifica; d) Lo stato attuale dei lavori per la formazione e l’approfondimento di una opinione unitaria cattolica in Polonia. Inoltre la riunione si occupò pure della questione della divisione del lavoro fra i periodici scientifici e dell’organizzazione di un certo sistema a questo riguardo. Abbiamo detto altrove delle particolari condizioni della stampa quotidiana filocattolica. L’intensità del pensiero cattolico in questa stampa è assai differente, cominciando da periodici completamente devoti alla causa della Chiesa, come p. e., il Maly Dziennik ed il Glos Mazowiecki, fino a quelli che, pur volendo essere chiamati cattolici, pubblicano qualche volta articoli estranei all’ideologia cattolica. Bisogna considerare il lavoro in questo campo come una specie di cura d’anime nella stampa, collo scopo di attrarre questa stampa alla causa cattolica spiegandole l’ideologia cattolica e convincendola della sua ragionevolezza. Coi rappresentanti di questa stampa (circa 70 giornali) fu tenuta una riunione nella quale il presidente del Comitato Esecutivo tenne una conferenza sul tema: «Che cosa può e deve fare per la Chiesa Cattolica la redazione di un periodico politico, basato sull’ideologia cattolica?». Nella seguente vivace discussione fu espresso il desiderio, che tali riunioni fossero organizzate più spesso, dando in questo modo la possibilità ai redattori di conoscere le direttive ed i bisogni della Chiesa Cattolica. Venne constatato che le redazioni fanno qualche volta errori in questo campo, non conoscendo le cose, oppure per l’impreparazione religiosa dei loro collaboratori. Fu anche espresso il desiderio di organizzare non soltanto conferenze, ma anche esercizi spirituali per i collaboratori della stampa. III. La Polskie Radjo (Radio Polacca) mantenne fin dal principio un atteggiamento favorevole al cattolicismo. La collaborazione fu iniziata in Posnania, dove venivano trasmesse, cominciando dall’anno 1927, cerimonie e prediche dalla Cattedrale. Dopo la creazione della centrale della Radio Polacca a Varsavia e l’aggregazione della stazione radiofonica di Posnania alla stessa, l’accordo di Posnania colle autorità dello Stato venne esteso a tutta la Polonia. Di questo modo venne regolata la trasmissione in tutta la Polonia di cerimonie, prediche ed audizioni religiose per mezzo della Radio Polacca. Queste audizioni rimangono sotto la sorveglianza del Vescovo-Ordinario di Varsavia il quale nomina la Commissione delle Audizioni Radiofoniche Religiose, coll’incarico di preparare e controllare le audizioni religiose. Inoltre possono le singole stazioni radiofoniche locali trasmettere audizioni religiose nei loro distretti sulla base di accordi speciali. Tra le audizioni religiose generali, trasmesse da tutte le stazioni radiofoniche in Polonia, si trovano le audizioni per gli ammalati, tenute ogni settimana durante 20 minuti dalla stazione di Leopoli e fatte dal Segretario nazionale dell’Apostolato degli ammalati. La Radio Polacca si è obbligata nel suddetto accordo di evitare in tutte le sue trasmissioni ciò che potrebbe essere contrario alla volontà o morale cattolica; e mantiene in generale tale impegno. IV. Il direttore dell’Agenzia Cattolica della Stampa è membro della Commissione dello Stato per la censura delle pellicole. La Commissione episcopale tende: a) ad una protezione sistematica delle buone pellicole per mezzo di una rispettiva propaganda; b) a informare i cinematografi sulle pellicole che meritano essere raccomandate. Le recenti direttive pontificie hanno trovato nella Commissione un organo preparato ad applicarle. Portogallo La popolazione del Portogallo all’epoca dell’ultimo censimento (1930) era di 6.795.404 abitanti con 1.663.776 famiglie. Solo 2.197.895 sapevano leggere e scrivere. Quasi la metà delle popolazione si dedica ai lavori agricoli; due sole sono le grandi città, Lisbona che tocca 600.000 ab. e Porto con 232.000. Soltanto in queste escono grandi giornali mentre le città di provincia Braga, Evora, Coimbra, Setubal e Beja hanno dei quotidiani di scarsa tiratura e di carattere completamente locale. I più importanti di loro sono il Diario do Minho e il Correio do Minho di Braga, entrambi di ispirazione cattolica, ma il primo cattolico senza colore politico, il secondo invece difensore del vigente regime. Di due altri piccoli quotidiani che escono a Evora, l’uno è neutro e filocattolico, l’altro nutre tendenze anticlericali. Neutri e simpatizzanti per il cattolicismo si possono definire anche gli altri quotidiani provinciali di Setubal, Beja e Coimbra. Lisbona ha 7 quotidiani dei quali due d’ispirazione cattolica: Novidades, cattolico in senso stretto e A Voz cattolico filomonarchico; tutti gli altri sono o neutri o simpatizzanti, tranne il giornale della sera A Republica. Il Diario da Manhâ è l’organo della presente dittatura, pieno di cordialità verso i cattolici; anche i due grandi giornali di informazione Século e Diário de Noticías sono ralliés all’attuale situazione politica e non mancano di dare rilievo agli avvenimenti religiosi più importanti. Il più antico dei quotidiani attuali, fondato nel 1853, è il Jornal do Comercio, il quale pure non è ostile al cattolicismo. A Porto dopo il 1919 non esiste più un quotidiano nettamente cattolico, ma il vecchio Comercio do Oporto giornale degli affari, si onora della collaborazione di parecchi cattolici. Il quotidiano di carattere popolare Jornal de Noticías simpatizza per i cattolici, il Primiero de Janeiro pende verso sinistra, ma apertamente ostile al cattolicismo non è che il poco diffuso giornale della sera la Montanha. Se si calcola che il Século e Diário arrivano a 100.000 copie e che gli altri giornali di Lisbona hanno una tiratura che va dalle 10 alle 20 mila copie e una tiratura di poco maggiore quelli di Porto, si può concludere che i quotidiani di Lisbona e di Porto arrivano assieme a circa 200.000 copie, di fronte alle quali i due giornali cattolici di Lisbona e i 2 cattolici di Braga contano assieme 25.000 esemplari. Aggiungendo a questi i due delle Azzorre e di Madera che non superano assieme 5.000 copie, arriviamo ad una tiratura cattolica di 30.000 esemplari, comprendendo in questi anche il Correio do Minho e A Voz, due quotidiani che per il criterio dell’apoliticismo non comparivano nella sala portoghese. Ben diversa è la situazione dei settimanali e periodici in genere. In generale i settimanali portoghesi di carattere locale sono a 4 pp. di piccolo formato con una tiratura che supera raramente le mille copie. Questi giornali sono in via di massima favorevoli al cattolicismo, alcuni anzi sono diretti da preti. Gli ostili sono pochissimi, come ad esempio quello di Covilhã, grande centro operaio, al quale i cattolici hanno opposto il loro settimanale Noticias da Covilhã, che si stampa a Guarda. I cattolici però non si sono contentati di questi giornali neutri o simpatizzanti, ma ne hanno fondato degli altri che li superano per formato e per tiratura. Così A Ordem di Porto, A Guarda di Guarda, A Defesa di Evora ed altri che si leggono nel nostro elenco. Un tipo particolare di minor formato ma di grande diffusione è rappresentato da L’Amigo da Verdade che conta 14.500 copie, L’Amigo do Povo di Coimbra che arriva a 26.000 copie, la Voz da Verdade di Lisbona che supera 24.000 copie. All’Esposizione poi aveva l’onore di un quadro speciale La Voz da Fatima periodico mensile di grande formato che tira 330.000 copie e che è oggidì l’organo dei Crociati di Fatima, associazione di un mezzo milione di membri i quali pagano un piccolo contributo per le opere cattoliche. Negli ultimi anni coll’affermarsi dell’Azione Cattolica nascono anche nel Portogallo organi specializzati per la gioventù maschile e femminile e per le varie professioni. Notevole O Papagaio, un settimanale per i ragazzi che si pubblica a Lisbona in 6.000 esemplari e che fa anche due conversazioni settimanali alla radio per i suoi abbonati; O Trabalhador si pubblica a Lisbona per gli operai ogni quindicina in 5.000 copie. Delle riviste dobbiamo rilevare la Renascenca, quindicinale illustrato per famiglie con 6.500 copie, Broteria rivista mensile di cultura generale, 1.850 copie; e la rivista mensile di studi sodali Estudos pubblicata dagli studenti cattolici di Coimbra. Cattolico è anche l’editore delle pubblicazioni d’insegnamento a domicilio: Dominus tecum, S’il vous plait, ecc. Complessivamente dunque si ripete la situazione di molti altri paesi: la stampa cattolica quotidiana è in arretrato in confronto della grande stampa d’informazione sorta, come il Diàrio de Noticias, nel 1865 ad imitazione del tipo di giornale creato in Francia da Emile de Girardin con la Presse; invece per quanto riguarda la stampa popolare e di propaganda, i cattolici superano di gran lunga i loro avversari. Ma nel caso del Portogallo il loro sforzo è ancora più notevole perché su un centinaio di pubblicazioni periodiche che si contano oggidì, solo 8 datano da un periodo anteriore alla monarchia del 1910, tutte le altre rappresentano il progresso di questi ultimi anni. Essi sanno però – e l’abbiamo sentito dalle labbra autorevoli dello stesso presidente del comitato portoghese S.E. Mons. Ernesto Sena de Oliveira – che il loro compito futuro sarà quello di provvedere in maggior grado alla stampa quotidiana. Ma su questo terreno appunto i portoghesi hanno delle esperienze preziose che serviranno loro di guida, ma che gioverà ricordare anche qui per ammaestramento di tutti. Il primo giornale quotidiano cattolico si pubblicò a Lisbona nel 1847 e si chiamava la Nação che era però nello stesso tempo organo del partito legittimista del re decaduto. Gli altri quotidiani di Lisbona e di Porto si proclamavano tutti cattolici, perché il cattolicismo era la religione costituzionale del nuovo regime, ma, come vedremo, erano pronti a fare le loro brave campagne anticlericali. Ad esempio nel 1858 due quotidiani massonico-liberali inscenarono una vergognosa campagna contro le suore di San Vincenzo venute dalla Francia a rincalzo dell’omonima congregazione portoghese per dirigere degli orfanotrofi. La campagna in loro difesa venne combattuta dall’organo legittimista Nação e trovò però degli alleati anche alla sinistra, ove la Revolução, organo personale del grande giornalista liberale Sampaio, in nome della libertà stigmatizzò l’intolleranza anti-clericale. Una seconda volta nel 1891 una simile campagna scoppiò contro le suore ospitaliere fondandosi su una calunnia, secondo la quale una di loro, suor Colletta, avrebbe avvelenato una bambina per nascondere un attentato commesso contro il pudore. La suora fu arrestata ed infine assolta; ma durante parecchi mesi i grandi giornali e sovratutto il Século abusarono di questo incidente per aizzare il popolo contro gli ordini religiosi. In tale situazione i cattolici non avevano a disposizione che le scarse colonne della vecchia Nação poco diffusa, ed ebbero soccorso soltanto dal giornale della sera Novidades il quale, benché d’origini liberali, cominciava già a difendere i cattolici. L’esperienza fece comprendere ai cattolici la necessità di provvedere alla stampa quotidiana e così sei mesi dopo l’assoluzione di Suor Coletta nasceva sotto gli auspici dell’episcopato a Lisbona Il Correio Nacional, primo quotidiano cattolico della capitale. Dieci anni dopo, nel 1901, abbiamo a deplorare un’altra campagna svoltasi specialmente a Porto. Colà una signorina, figlia del console brasiliano Calmon, aveva abbandonato la casa paterna per entrare in un convento. Bastò questo incidente, perché i circoli massonici proponessero una petizione al governo affinché si applicassero le antiche leggi di Pombal contro gli ordini religiosi. L’onore della loro difesa spettò questa volta alla Palavra, quotidiano cattolico di Porto, fondato già nel 1872 e il cui direttore Manuel Frutuoso da Fonseca, da tipografo era divenuto uno dei giornalisti e polemisti più temuti. La sua bravura e la sua audacia e l’intrepidezza con cui in questa occasione difese gli interessi religiosi, gli guadagnarono l’affetto e l’appoggio del grande industriale Francisco Cortes il quale si associò al Fonseca per far della Palavra il giornale più diffuso del settentrione. Nelle lotte del 1901 in seguito all’affare Calmon sorse anche all’università di Coimbra il così detto centro accademico di democrazia cristiana (C.A.D.C.) un gruppo di studenti fra gli universitari che diede poi tanti militanti al cattolicismo portoghese: vi appartennero fra altri l’attuale cardinale Cereyra e il presidente del Consiglio Salazar. Sono noti gli avvenimenti che precedettero la caduta della monarchia nel 1910. Re Carlo aveva voluto riformare la situazione affidandosi alla dittatura di Yoão Franco, dittatura che crollò il 1 febbraio 1908, quando re e principe reale caddero vittime di un assassinio politico. Inorriditi dall’orribile regicidio e temendo l’aggressività dei repubblicani, i cattolici si gettarono nella mischia «fondendo nel loro sforzo la difesa del trono e dell’altare». A Lisbona menava vigorosamente la campagna il sacerdote De Matos, direttore del quotidiano Portugal che nel 1906 era venuto a sostituire il Correio Nacional. Nel Nord la Palavra, divenuto un grande giornale per opera di Francisco Cortes, che aveva sostenuto anche la dittatura di Franco, lottava vigorosamente per la monarchia. Ma pochi mesi avanti la caduta di questa un gruppo di cattolici di Porto, intravvedendo i rischi dell’atteggiamento de La Palavra aveva fondato il quotidiano Correio do Norte col programma di separare nettamente la difesa degli interessi religiosi da quella delle istituzioni monarchiche. La monarchia cadde il 5 ottobre 1910 e lo stesso giorno scompariva Il Portugal di Lisbona. La Palavra invece dopo tre giorni soli di sospensione ricomparve dichiarando di non voler più preoccuparsi che degli interessi ecclesiastici, senza tuttavia rinunziare al suo diritto di critica. Ma dopo alcuni mesi di vita turbata da continue minaccie, una sera del febbraio 1911 una folla aizzata dagli anticlericali diede l’assalto all’edificio del giornale. Francisco Cortes aveva provveduto a tempo a blindare le porte e sbarrare di grosse difese le finestre, cosicché il personale del giornale vi rimase barricato tutta la notte rispondendo a colpi di rivoltella agli attacchi della folla. Alla fine a sei ore del mattino la truppa fece evacuare l’edificio e trasportare tutto il personale al palazzo del governo, ma nello stesso giorno tutti vennero messi in libertà, essendosi loro dovuti riconoscere i diritti della legittima difesa. Ma la Palavra però veniva soppressa per ordine del governo e Francisco Cortes, cercato invano per essere arrestato, emigrò in Brasile ove morì tre anni fa, dopo aver ricostruita con la sua indomabile energia la sua fortuna industriale. Il Correio do Norte che aveva combattuto i cattolici che «monarchizzavano la loro fede», aveva anch’esso cessato di uscire pochi giorni prima dell’attacco alla Palavra, annunciando di voler trasformarsi in giornale della sera. Ma solo nel 1913 un gruppo di cattolici di Porto fece comparire un altro quotidiano del mattino A Liberdade, che non aveva alcun contatto coi realisti, e durò fino al 1919, quando la contro-rivoluzione rovesciò la monarchia del Nord. Alla Liberdade successe allora il Debate con lo stesso indirizzo e con vita altrettanto effimera. Sono queste le dure e gloriose esperienze dei Portoghesi sulla stampa quotidiana, esperienze che abbiamo notato seguendo la bella memoria presentata dal Dr. Arturo Bivar all’Esposizione. Il coraggio e lo spirito di sacrificio con cui vennero affrontate e gli ammaestramenti ch’esse comportano autorizzano le migliori speranze. Romania e paesi balcanici Nella Romania postbellica, su 18 milioni di abitanti in cifra tonda, i cattolici sono cresciuti a 2.550.000, dei quali 1.350.000 di rito romeno e 1.200.000 di rito latino. Gli altri, religiosamente parlando, sono 13 milioni di ortodossi, quasi un milione di israeliti, 717.000 calvinisti: il resto si divide fra luterani, unitariani, mussulmani ed altre sette. Nazionalmente parlando i rumeni sono 13.160.000, i magiari 1.388.000, i tedeschi 770.000 e il resto appartiene a diverse minoranze secondarie. La storia della stampa romena con particolare riguardo ai suoi vari atteggiamenti verso Roma papale, è stata scritta con copia di dati e ricchezza di informazioni dal canonico Giovanni Georgesco di Oradea che, in occasione dell’Esposizione, pubblicò un volume in quarto di 189 pagine intitolato: La Presse Périodique en Roumanie, Ed. «Sfanta Unire», Blaj 1936, al quale rimandiamo i nostri lettori, limitandoci ai dati più importanti. Secondo una statistica del 1935 in Romania si pubblicano 2.350 pubblicazioni periodiche, delle quali 118 quotidiani, 1.250 settimanali, 974 riviste. Supponendo una media di 2.000 esemplari per pubblicazione, si avrebbe una tiratura globale di 4.700.000 copie, cioè quasi una copia per ogni 4 abitanti. I quotidiani della capitale come Tempo, Credinta, Capitala, Gazeta, vengono considerati come giornali di pura informazione, l’Argus è organo degli interessi commerciali, mentre tutti gli altri sono portavoce di correnti politiche. Tolta la Cuvantul liber (la parola libera) che fa spesso del materialismo storico e dell’irreligione, gli altri organi maggiori più che ostili alla religione si possono dire indifferenti ad imitazione degli abitanti della capitale che frequentano assai poco le chiese. L’Universul però attacca talvolta la Chiesa cattolica e il Papa, presentato come nemico della nazione, la Dimineata accoglie articoli poco rispettosi della religione e parecchi altri quando capiti loro di parlare di problemi religiosi, danno prova di un grande confusionismo. Non esistono giornali di tendenza esplicitamente sovversiva. Il Curentul ha assunto in alcune occasioni importanti un contegno favorevole ai rumeni uniti. In quanto alla tiratura, si calcola che il Viitorul (l’Avvenire) organo del partito nazionale liberale raggiunga 30.000 copie, lo Universul superi 80.000 esemplari e Adeverul (la verità) ne tiri 50.000. La tiratura maggiore di 104.000 copie si attribuisce al Dimineata (il mattino). Delle riviste alcune hanno importanza scientifica per il loro contributo storico ed archeologico, ad esempio la Revue Historique du Sud Est Européen, diretta da Nicola Jorga. Gli ortodossi pubblicano nelle loro 17 diocesi 88 periodici di carattere teologico, ecclesiastico o semplicemente religioso: il più importante è la rivista Biserica Ortodoxa Romana (la Chiesa ortodosso romana), sostenuta dal S. Sinodo. Celebrata anche per i suoi contributi letterari, è Candirea (il pensiero) diretta dal poeta Nichifor Grainic. I cattolici di nazionalità romena non posseggono più organi quotidiani. Mons. Giorgesco deplora sopratutto che essi non abbiano attualmente un organo nazionale a Bucarest, quale fu l’Albina (l’ape) che vi uscì dal 1921 al 1924. Immediatamente dopo la guerra e per un solo anno era uscita quotidianamente anche la Unirea (l’unione) di Blaj. Due quotidiani possiedono invece i cattolici della minoranza ungherese, Erdelyi Lapok e Erdelyi Neplap, in Oradea, il primo organo delle classi colte con 8.500 esemplari, il secondo più popolare con una tiratura di 10 fino 12.000 copie. I settimanali sono 9; 5 di rito latino con una tiratura di 18.500 copie e 4 di rito romeno con una tiratura complessiva di 12.000 copie. La Katholische Volkswacht è il settimanale della minoranza tedesca (5.000 copie) come il Sonntagsblatt di Timisoara che ne raggiunge le 7.000. Dei 4 settimanali di rito romeno il più diffuso è Unirea Poporului (l’unione del popolo) che pubblica a Blaj 7.000 copie. I periodici sono 41; 22 di rito latino e 19 di rito romeno. Dieci si possono considerare di cultura generale, 4 d’azione cattolica, 9 di apostolato e di pietà, gli altri sono bollettini diocesani o parrocchiali o hanno carattere scolastico. I giornalisti e pubblicisti di rito romeno e latino e di lingua romena sono raggruppati in un comitato di stampa, con sede a Cluy, N. Jorga 6, comitato presieduto da Mons. Giovanni Agarbicano, laureato del premio nazionale di prosa letteraria e i cui vicepresidenti sono i canonici Nicola Brinzeù e Giovanni Georgesco. Non esiste una particolare istituzione di buona stampa, ma la sostituisce in parte la società editrice Sfanta Unire (Santa Unione) Blaj. Mons. Georgesco, a conclusione del suo lavoro, fa voti che si istituisca la Domenica della Stampa. È un bisogno particolare dei romeni uniti perché essi rappresentano dal punto di vista numerico ed etnico il gruppo più considerevole dei cattolici. «Da loro dipendono le sorti dell’Azione Cattolica in Romania e forse in tutto il Sud-Est dell’Europa». La minoranza ungherese possiede in Cluy una società editoriale magnificamente organizzata la Katholikus Akademia. Principali agenzie di informazione di carattere generale: l’Orient Radio Rador, Bokares, Matei Millo 7 e l’agenzia telegrafica «Balkanoriente» Bukarest Via Progresului 7, filiale dell’Oriente, consorzio di agenzie telegrafiche internazionali che ha la sua centrale politica a Bruxelles Av. Marechal Foch, 29. Per la bibliografia vedere in appendice all’opera ricordata le numerose citazioni del Georgesco. Si può consultare con profitto anche: Catalogul Presei diu Romania, ed. 1926, dall’Agenzia di pubblicità R. Mosse. Nella stessa sala dell’Esposizione accanto alla stampa romena erano esposte le poche pubblicazioni cattoliche dei paesi Balcanici. Molto noto è il battagliero settimanale cattolico di Sofia, Istina. È questo l’organo dei 50.000 cattolici bulgari, di fronte al foglio protestante Zorniza (l’alba) e ad altri 16 periodici di carattere religioso che, su un totale di 251 giornali e 79 riviste, costituiscono la stampa ecclesiastica dell’ortodossia bulgara. Fu nel 1921 che i rappresentanti dei vari ordini che hanno missione in Bulgaria, quali i Cappuccini, i Passionisti, gli Assunzionisti e i Resurrezionisti, e alcuni sacerdoti secolari si radunarono per la prima volta nel convento dei padri Cappuccini a Sofia per costituire una società della Buona Stampa, a dirigere la quale venne chiamato lo zelante cappuccino Padre Damiano Ghiulov. La Società Buona Stampa promosse la pubblicazione di parecchi libri di pietà e assunse l’edizione del calendario di S. Cirillo e Metodio, uscito per la prima volta nel 1918, introducendovi gradualmente molti perfezionamenti che oggidì lo rendono il più perfetto di tutti gli almanacchi che escono in lingua bulgara. Lo stesso Padre Ghiulov nel 1924 intraprese con molta fede e scarsissimi fondi la pubblicazione di un settimanale Istina che oggi ha raggiunto 1.300 abbonati. È notevole che il periodico poté contare fra i suoi primi collaboratori uno dei pionieri del giornalismo bulgaro, l’ortodosso Stoian Sciangov, che per parecchi anni nel suo giornale Vecerna Posta (corriere della sera), propugnò l’unione della Chiesa ortodossa bulgara con la cattolica. L’Istina sostenuto a prezzo di grandi sacrifici guadagnò molta reputazione perché oltre il direttore vi collabora il Dr. Cristoforo Dragov, dottore della Gregoriana, uomo di forte cultura e di grande erudizione. Molti cattolici occidentali dei paesi più progrediti troverebbero edificante la storia degli sforzi compiuti per sostenere e diffondere questo foglio di avanguardia in un paese non cattolico. Altro centro di pubblicazioni periodiche in Bulgaria è il collegio dei P.P. Assunzionisti di Filippopoli che da lunghi anni stampano il periodico Poklonik (Pellegrino). Va segnalata anche la più recente Opera Italiana per l’Oriente istituita in Sofia da Don Francesco Galloni, la quale colla sua grande biblioteca, col suo corso di alta cultura e con la sua scuola sociale ispirata a principi cristiani, è divenuta un centro influente di cultura in senso cattolico. La sua rivista Nuovi Orizzonti è diretta dal Dr. Karadgiov il quale pubblicò anche parecchi lavori scientifici di carattere sociale. Bibliografia Annuaire Générale de la Bulgarie; Giorgio Murigiani, Dieci ami di vita bulgara. Stati scandinavi e baltici Nella Mostra Internazionale la Lituania aveva una sala a parte e la Danimarca, la Svezia, la Norvegia, la Finlandia, la Lettonia e la Città Libera di Danzica erano raggruppate in una unica sala, chiamata più o meno propriamente sala baltica. A parte la Lituania, di cui parleremo più sotto, degli altri paesi non potevano comparire nella nostra Esposizione che esigue minoranze cattoliche sommerse dalle maggioranze protestanti. Riguardo alla stampa cattolica, la minoranza più importante è quella della Danimarca. I cattolici sono in questo Stato 25.286 su un totale di 3.705.559 abitanti, dei quali 98% appartengono alla Chiesa di Stato luterana; e qui è naturalmente inutile portare delle cifre di confronto sulla situazione della stampa danese. Basterà dire che la Danimarca accanto alla Svizzera è il paese che ha relativamente il numero massimo di giornali, cioè uno ogni 13.000 abitanti. Nel 1935 vi erano 479 giornali, dei quali 300 quotidiani. Accanto ad alcuni maggiori organi di informazione che si pubblicano a Copenhagen come il Berlingske Tidende e Politiken la maggior parte degli altri giornali si dividono a seconda delle quattro maggiori correnti politiche in: conservativi, venstre (sinistri), radicali, socialisti con una scarsa rappresentanza dei comunisti. I giornali conservativi e venstre sono per lo più considerati come favorevoli alla religione; come ostili vanno considerati oltre agli organi comunisti anche il radicale Ekstra bladet e come poco favorevoli, se non sempre ostili, i giornali socialisti e certi altri giornali radicali, specie nelle maggiori città, come il Politiken. Una corrente riformatrice protestante possiede nel Kristeligt Dagblad-quotidiano di Kopenhagen, un organo di carattere esplicitamente religioso. La maggior parte dei quotidiani naturalmente ha una tiratura assai bassa; la massima è probabilmente quella del Politiken con 134.000 copie. Le riviste e i periodici di ogni specie nel 1934 erano 1.355. Uno dei più grandi periodici è Illustreret Familie Journal che tira 270.000 copie. Centro editoriale dei cattolici è l’Ansgariusforeningen (Soc. di S. Ansgario) che ha la sua sede in Kopenhagen, Bredgade 64. Questa società fondata nel 1853, cioè quattro anni dopo la promulgazione della legge sulla libertà religiosa, pubblica da quell’anno e con qualche mutazione di titolo il Nordisk Ugeblad for Katholske Kristne (settimanale settentrionale per i cristiani cattolici). Esso è ora l’organo del vicariato apostolico della Danimarca e fa per un lungo periodo il giornale dei cattolici di tutta la Scandinavia. Esce settimanalmente con una tiratura di 1.650 copie, in ottavo (1528 cm) con 24 fino a 48 pp. I 52 numeri dell’annata 1936 contengono 1.368 pp. Non si occupa di politica se non quando è in questione la difesa religiosa, ma per il resto le sue ben nutrite rubriche offrono un giro d’orizzonte su tutte le attività pubbliche occupandosi in modo particolare dei problemi sociali, delle missioni, di arte, di bibliografia. Dal 1932 ne è direttore il padre G. Scherz C. SS. R., attivissimo e benemerito organizzatore della partecipazione baltica. In occasione dell’Esposizione egli compilò anche un numero speciale del suo periodico consacrato tutto alla stampa, che porta in testa una introduzione in lingua italiana scritta da S.E. Giuseppe Brems vescovo titolare di Roskilde e vicario apostolico di Danimarca (Nordisk Ugeblad, Festnummer, 10. Maj 1936). Dal 1898 al 1902 come supplemento al Nordisk Ugeblad uscì il periodico Katholiken redatto dal celebre convertito e scrittore Giovanni Jorgensen. Le cinque annate di questo periodico costituite da circa 2.000 pp. contengono una miniera preziosa di spunti apologetici, di articoli polemici e di trattazioni letterarie. Frequentemente lo Jorgensen interveniva anche in questioni di attualità con vigorose polemiche. Il poeta scrive in proposito nelle sue memorie che tali polemiche non trovavano sempre il plauso dei suoi correligionari. Comunque il Jorgensen venne a mano a mano abbandonando l’atteggiamento polemico e chiuse chiedendo umilmente perdono d’aver dimenticato (secondo le parole di S. Gertrude) che anche «le membra cattive appartengono al Corpo di Cristo, membra ammalate, biasimando le quali con durezza è come se si volesse colpire col pugno chiuso le doloranti ferite del Salvatore». La stessa società di S. Ansgario pubblica un bollettino parrocchiale Sognebladet, che esce in 19 edizioni a seconda delle parrocchie e mutando solo il titolo e qualche notizia locale. Questo bollettino è redatto dalla direzione del settimanale e non tira più di 2.000 copie. Jesu Hjertes Budbringer è il messaggero del S. Cuore di Gesù che esce mensilmente con un supplemento per fanciulli (Bornenes Budbringer). È redatto da padre Giuseppe Koch S. J. della casa dei Gesuiti in Aarhus. Il Katholsk Ungdom (gioventù cattolica) è l’organo della federazione giovanile cattolica della Danimarca (Frederiksundsvej, 225 Kopenhagen); il periodico esce in 1.900 esemplari ogni 15 giorni. La stessa società editrice pubblica «Iule Raerten», un numero unico che esce ogni anno, per le feste natalizie. Organo del movimento femminile cattolico non soltanto della Danimarca ma di tutta la Scandinavia, è dal 1928 Skandinaviske Kvinders Katholske Forbund, che è redatto dalla Sig.ra A. Utke Ramsing. Sinnopskornid (grano di senape) è intitolato il più recente bollettino cattolico della Danimarca, fondato alla fine del 1935. È redattoda P.E. Boekenoogen parroco a Thorshavn, capitale delle isole di Faer-Oer e esce ogni secondo mese con 8 pp. ca., tiratura 5.000 copie, che si distribuiscono gratuitamente tra la popolazione quasi esclusivamente luterana. Contenuto: Poesia, racconti, saggi apologetici e catechistici. Lingua danese e dialetto locale. Stampa propria detta stazione missionaria cattolica. Jesu Barndomsforeningen Aarbos è un calendario della Santa Infanzia che compare annualmente dal 1888 e viene compilato in alcune migliaia di esemplari dal P. Pietro Andreasen, Kopenhagen, Növiebrogade 27 c. Il vicariato apostolico della Danimarca pubblica periodicamente in serie libera un bollettino per le comunicazioni ufficiali ecclesiastiche al clero. S’intitola Kirkelige Bekendtgörelser. Nel passato il cattolicismo danese acquistò prestigio sul pubblico intellettuale per la pubblicazione di un quindicinale letterario intitolato Varden edito e scritto dal poeta Oscar V. Andersen, che fornì alla letteratura danese una serie di traduzioni dallo spagnolo e dal provenzale da cui diede specialmente una eccellete traduzione di Mirella del Mistral. Le critiche letterarie e teatrali di Varden scritte in forma perfetta e con grande elevatezza e indipendenza di spirito erano molto reputate. Disgraziatamente l’Andersen nel 1913 emigrò in Spagna ove morì nel 1925 e la bella rivista cessò di comparire. Ancora più modesta è la posizione dei cattolici in Svezia ove di fronte alla Chiesa di Stato luterana e a parecchie altre sette, si trovano soltanto in numero di 3.500 su un totale di 6.233.000 abitanti. Anche la Svezia è un paese che legge molto: 122 quotidiani, 232 giornali che escono in una sola volta o più volte in settimana, 113 periodici settimanali, 402 periodici mensili, e 556 periodici d’altro genere. Nel 1920 i cattolici svedesi fondarono la rivista Credo, un mensile di piccolo formato e 24-28 pp., che doveva essere l’organo della comunità cattolica nazionale e contemporaneamente rappresentare gli interessi intellettuali e culturali della Chiesa cattolica. Nel 1929 la rivista si trasformò abbandonando le notizie locali e mirando a diventare organo dei circoli cattolici intellettuali di tutta la Scandinavia. Tiratura 6.000 esemplari. I suoi collaboratori principali, tra cui Giovanni Jorgensen e Sigrid Undset appartengono alla Danimarca, alla Norvegia, alla Finlandia, all’Islanda. Nello stesso tempo venne fondato per iniziativa di Mons. E. Müller, vicario ap. di Svezia, Hemmet och Helgedommen come organo religioso dei cattolici svedesi. Esce quindicinalmente e porta le notizie ecclesiastiche, articoli di carattere religioso apologetico e racconti. Dal 1926 viene pubblicato come organo delle associazioni giovanili lo Sveriges Katholska Ungdomsblad. Sede: Engelbrektsgatan, Stoccolma 6 B. I 2.700 cattolici della Norvegia (su 2.809.564 ab.) hanno come organi dal 1889 St. Olav, un settim. ill. di 8 p. in 8°, fondato dal pref. ap. mons-Fallise e dal 1932 diretto da Mons. H. Irgens. Esce in Oslo. Lo stesso editore pubblica annualmente il Numero Unico natalizio «Kimer i Kloker». St. Olavs Borneblad, supplemento per i fanciulli è redatto dalle Suore di S. Giuseppe della Norvegia (mensile). In Finlandia i cattolici sono 1.500 su 3.634.000, quasi tutti protestanti. Dal 1925 si pubblica in finnico Uskon Sanoma (Messaggero della fede), che dal 1936 esce mensilmente in 16 pp. di piccolo formato ed è l’organo del vicariato apostolico di Finlandia. La redazione è in Terijoki. A Natale la società «Fidelitas» di Helsingfors pubblica annualmente in 500 esemplari ill. «Vox Romana». L’Estonia ha una popolazione di 1.126.413 con 874.000 luterani e il resto diviso in varie sette; la Chiesa cattolica conta 2.600 membri. Gli estoni leggono 121 giornali, dei quali 15 quotidiani. Apertamente ostile alla religione è il socialista Ravha Sôna. Le riviste sono circa 200, delle quali 11 tedesche e 9 russe; quasi ogni confessione religiosa pubblica periodici ecclesiastici. I cattolici pubblicano 2 riviste Kiriku Elu (vita della Chiesa), mensile di carattere apologetico per le classi colte. Il secondo periodico è Uhine Kirik (la Chiesa una), bimensile e si rivolge in modo particolare al clero ortodosso per la riunione delle Chiese; editrice di entrambi i periodici è la Katoliku Kirìk Eestis (Chiesa cattolica in Estonia) Tallin, Munga tänav 4-4. Più numerosi sono i cattolici in Lettonia (abitanti 1.900.045, protestanti 56,5%, cattolici 23,7%, ortodossi 8,9%). I periodici che si pubblicano in Lettonia per i cattolici hanno una tiratura complessiva di 21.000 copie, ossia un settimanale o un mensile su ogni 21 cattolici. Abbiamo detto che la Lituania si riservò all’Esposizione una sala speciale. Ben diversa infatti è la situazione dei cattolici in quella repubblica rappresentando essi l’81.8% della popolazione. Nel 1932 la stampa periodica lituana celebrò il suo centenario; infatti nel 1832 comparve la prima rivista mensile in lituano e fu una rivista protestante di carattere missionario. Cent’anni dopo si contavano in lingua lituana 201 pubblicazioni periodiche che nel 1935 erano salite a 215. È noto che i russi nel 1864 proibirono qualsiasi pubblicazione in lituano, proibizione che venne a cessare solo nel 1904; ma il primo sviluppo che ne risultò, fu stroncato dalla guerra mondiale e una nuova era per la stampa cominciò soltanto con la proclamazione dell’indipendenza della Repubblica. Le tabelle statistiche esposte che qui riproduciamo ci mostrano come sia distribuita la stampa lituana e in particolare quella cattolica; la grande emigrazione, specie verso i paesi d’oltre mare, spiega come quasi la metà delle pubblicazioni periodiche cattoliche sia edita fuori dell’attuale territorio della repubblica. Nelle due tavole la parte più chiara indica i giornali, la punteggiata le riviste. Abbiamo così in Lituania: Stampa non catt.: 120, di cui 86 giornali e 34 riviste; Stampa catt.: 28, di cui 8 giornali e 20 riviste. Lo stesso vale per gli altri paesi. I quotidiani cattolici sono 2: Rytas (il mattino) in Lituania e Draugas (l’amico) in Chicago. Dei periodici il più diffuso, perché tira 45.000 copie, è il settimanale Musu Laikrastis di Kaunas, organo popolare di azione cattolica; organi per la gioventù sono Ateitis (l’avvenire), Ateities Spinduliai (i raggi dell’avvenire), Jaunimo Vadas (la guida della gioventù), Pavasaris (la primavera); giornale per le famiglie è Zidinys (il focolare). Sono dedicati alle donne Moteris (la donna) e Naujoji Vaidilutè (nuova vestale); ai fanciulli Zvaigzdute (la stellina) e Saltinelis (la piccola fonte). Fra le riviste religiose notiamo: Soter e Tiesos Kelias (la via della verità) in Kaunas e Svaigzdè (la stella). Fra le riviste culturali: Logos, Athenaeum e Naujoji Romuva (la nuova era). Si occupa di scienze naturali Kosmos col supplemento Gamtos Draugas (l’amico della natura). Nella sala baltica era stato riservato un pannello anche alla città libera di Danzica, posta sotto il protettorato della Soc. delle Nazioni. Dei 420.000 abitanti di Danzica 150.000 sono cattolici. La situazione della stampa nella primavera 1936 era la seguente: quotidiani 8 di cui un giornale cattolico tedesco la Danziger Volkszeitung venuta a sostituire la Danziger Landeszeitung, la quale dopo essere stata per 75 anni fedele rappresentante degli interessi cattolici, battendosi valorosamente già durante il Kultur Kampf, negli ultimi tempi si era inserita nel nazionalsocialismo, perdendo perciò gran numero di abbonati. Filo cattolico può essere considerato anche il quotidiano polacco Gazeta Gdanska; 4 quotidiani tedeschi potevano venir classificati come indifferenti, la socialista Danziger Volkstimme durante la lotta contro il nazional-socialismo aveva attenuato il suo carattere antireligioso e infine il Danziger Vorposten era l’organo del partito nazional socialista. II settimanale esposto alla Mostra era il Kath. Sormtagsblatt für d. Bistum Danzig fondato al 1 maggio 1934 per sostituire un supplemento della defunta Danziger Landeszeitung. Il settimanale esce in 16 pp. di grande formato e tira 10.000 esemplari circa, ne è valoroso direttore il sac. Lubomski; accanto a quest’organo cattolico la tendenza ortodossa della Chiesa evangelica (Bekenntnis Kirche) aveva un organo settimanale nel Danziger Evangelisches Kirchenblatt. I comunisti pubblicavano il settimanale Freies Volk. All’Esposizione si vedeva ancora il periodico Die Katholische Arbeit organo mensile delle società operaie cattoliche. In Danzica esisteva inoltre un Nachrichten Blatt der National Soz. Abeitsgemeinschaft katholischer Deutscher, organo di un gruppo di cattolici passati al nazismo sotto la direzione del Dr. Wiercinski-Keiser, prima senatore del partito del Centro. Questo periodico per il suo atteggiamento polemico venne in conflitto coll’autorità episcopale. Nel periodo che segue alla data della nostra inchiesta, la situazione come è noto, è venuta accostandosi maggiormente a quella del resto della Germania e la Danziger Volkszeitung fu soppressa. Spagna Mentre tracciamo queste linee, non ci giungono più all’orecchio le voci usate della stampa cattolica spagnola: le macchine giacciono infrante sotto cumuli di rovine o gemono servendo in schiavitù il nemico della Chiesa, del quale rintuzzavano prima quotidianamente le offese: ma alto e più fiero linguaggio ci parlano ancora gli uomini, che, spezzata la penna, i giornalisti cattolici hanno scritto col sangue le pagine più belle della loro vita. Nessuno venne meno: chi si scontrò col persecutore, cadde al grido trionfale di: Viva Cristo Re! Apostoli quotidiani della parola, questi nostri valorosi fratelli sono oggi divenuti martiri e confessori della stampa cattolica. Onore e gloria alla loro memoria! La sala della Spagna era divenuta all’Esposizione come un sacrario: molti di quei ritratti rappresentavano ormai un omaggio ai caduti e molte collezioni costituivano documenti rari salvati provvidenzialmente dall’immenso naufragio. Tempo verrà, in cui le gesta gloriose potranno venir narrate e celebrati i nomi degli eroi. Qui intendiamo rendere omaggio a tutti, inchinandoci alla memoria di D. Giuseppe Maria de Urquijo, direttore della Gaceta del Norte di Bilbao. Il de Urquijo cattolico integerrimo, fedelissimo alla Santa Sede, tutto dedito alla vita del suo giornale che aveva creato e diretto fin dal 1901, confondatore del Debate, si era battuto valorosamente e nobilmente per la cattolicità del suo paese, tenendo alti gli ideali cattolici al disopra dei partiti, raccomandando fino all’ultimo, l’unione e la concordia contro il nemico comune, del quale presentiva l’assalto supremo. Ignoriamo ancora i particolari della sua gloriosa fine; sappiamo che fu preso il 23 luglio 1936 e che il 5 settembre dello stesso anno, cadde sotto il plotone di esecuzione, levando in alto il segno della Redenzione di quel Cristo per il quale aveva combattuto tutta la vita: degno coronamento dei giorni di carcere, ove aveva edificato i compagni colla serenità del suo spirito e colla luce inestinguibile della sua fede. Colla sua nobile figura innanzi agli occhi, riapriamo i volumi della Gaceta del Norte che egli aveva esposti nella sala spagnola, legati per materia, anzi si potrebbe dire, per battaglia. Sono 16 volumi tra i quali scegliamo a caso: vol. IV, Campagna contro la scuola laica; vol. VI, Campagna contro le leggi sulle congregazioni religiose, 1923-1933; vol. VII, Difesa del monumento al S. Cuore di Gesù per la quale la Gaceta del Norte venne multata, multa che fu pagata con una sottoscrizione dei lettori, febbraio-marzo 1933; vol. X, Campagna contro il cine immorale; vol. XI, Preannunzio della rivoluzione dell’ottobre 1934 e inchiesta sul suo corso; vol. XII, per l’organizzazione dell’Azione Cattolica; vol. XIV, Principi dottrinali e direttive: approvazioni dell’Episcopato e di S. Santità Pio XI; vol. XV, discussioni sul progetto della riforma costituzionale, 1935; vol. XVI, campagna elettorale controrivoluzionaria del 1936, dal 10 gennaio al 18 febbraio. Quante lotte, quanta luce in queste pagine! La Gaceta del Norte venne fondata nel 1901 come giornale cattolico. «Essa non appartiene (diceva la memoria presentata all’Esposizione) né è legata ad alcun partito politico. Tutti i cattolici e tutti i partiti politici che accettano teoricamente e seguono le direttive della Chiesa, trovano nelle colonne della Gaceta del Norte la stessa accoglienza cordiale….». Essa fu al centro del movimento cattolico sociale della regione. Usciva normalmente in 12 fino a 16 pp. del formato 56 x 43½; ma i suoi numeri straordinari hanno raggiunto perfino le 40 pp. Così il numero dedicato a S. Santità Pio XI il 6 maggio 1936 inaugurandosi l’Esposizione. In tale occasione la Gaceta riaffermava le sue speranze e celebrava l’Esposizione come «una estación emisora de optimismo». Le prime pagine sono dedicate a S. Santità, al Vaticano ed all’Esposizione e tra i ritratti compaiono quelli del presidente del Comitato spagnolo Don José Maria Taboada, dell’architetto Don Gonzales de Cardenas e del pittore Hidalgo de Caviedes, i tre uomini che più direttamente si occuparono della sala spagnola. Il Taboada segretario della giunta di Azione Cattolica sotto la presidenza di Don Angelo Herrera e della Giunta della Buona Stampa sotto la presidenza del vescovo di Tortosa, era stato l’organizzatore degli sforzi che queste due associazioni avevano fatto in comune per la riuscita dell’Esposizione; l’architetto e il pittore avevano provveduto in Roma alla sistemazione. Il Taboada partecipando all’inaugurazione aveva promesso l’invio di uno studio sulla stampa spagnola che si stava già componendo, ma la promessa non poté venir mantenuta perché poco dopo il suo ritorno a Madrid scoppiava la rivoluzione e la valanga dalla barbarie si rovesciava anche sopra la Società editoriale del Debate che doveva stampare la memoria. Siamo privati così della principale fonte di informazioni. Dobbiamo gran parte dei dati inseriti in questa nota alla cortese sollecitudine del Rev.mo Abraamo Mucientes del Collegio Spagnuolo in Roma. Secondo i dati esposti nella sala spagnola e che sono ripetuti nelle vignette del Caviedas che qui riproduciamo, alla vigilia della guerra civile i quotidiani cattolici erano 83, i settimanali 143, le riviste culturali 60, i periodici religiosi e apologetici 278 e quegli di Azione Cattolica 194. Non tutti poterono venire esposti e quindi non tutti compaiono nei nostri elenchi. Al termine suindicato esistevano in cifra tonda 200 quotidiani per una popolazione di 22 milioni di abitanti divisi in 50 provincie e 60 diocesi. Di questi 200 quotidiani, 83 si possono qualificare come cattolici in senso stretto e almeno altri 30 sono di orientamento francamente di destra. Non pochi di questi durante la repubblica si erano convertiti in cattolici, accettando la censura ecclesiastica. Dei restanti, 30 appartenevano alla sinistra più o meno avanzata e la maggior parte erano di informazione e ideologicamente neutri. Quest’ultimi avevano la tiratura più elevata e la più bassa quegli di sinistra e la stampa cattolica stava in mezzo fra i due; a Madrid la tiratura massima era del ABC (destra) e immediatamente dopo veniva il Debate. Nel 1908, secondo il manuale del propagandista di Ora et Labora, le pubblicazioni periodiche cattoliche erano 260, nel 1913 erano 600; nel 1914 erano 750 che unite alle 158 indicate dalla statistica del Ministero dell’Istruzione arrivano ad un totale di 908 su 1.980, che era il numero complessiva di tutte le pubblicazioni spagnole, secondo la statistica di detto Ministero; nel 1920 la medesima statistica ufficiale dava un totale di 2.289, delle quali 1.006 cattoliche. Di queste 70 erano quotidiani, 230 settimanali, 145 bimensili e trimensili, 225 mensili e 336 vari. Abbiamo già detto quante erano le pubblicazioni cattoliche nel 1936. Pel confronto va osservato però che nei primi anni si calcolavano nella statistica anche i bollettini parrocchiali, che invece nei dati raccolti per l’Esposizione rimasero esclusi. È qui il momento di dire più particolarmente dell’impresa editoriale del Debate che è stata, e confidiamo per certo che sarà anche per l’avvenire un giusto vanto dei cattolici spagnoli. Questo magnifico quotidiano divenuto senza dubbio uno dei migliori giornali cattolici del mondo e in genere uno dei giornali meglio redatti ha suscitato l’ammirazione dei suoi stessi avversari. Accanto all’Emm. Card. Tedeschini che in occasione del 25° anniversario del giornale, scriveva che esso era divenuto il modello e l’esemplare dei giornali cattolici, per cui gli debbono essere grati la Patria e la Chiesa, citiamo la parola di Cicerin il quale disse: «In Russia leggiamo il Debate perché è il foglio di partito e di setta (?) più ben fatto del mondo». Il Debate è il frutto di un vero movimento di Azione Cattolica. Nel 1908, scatenatasi una insensata campagna anticlericale, si fonda per combatterla la «Associazione Nazionale dei giovani propagandisti» che sentono subito il bisogno di un diffuso organo di stampa. Ora avvenne che nell’ottobre 1910 un fervente convertito, Sebastiano de Luque, fondò a Madrid El Debate il quale per mancanza di appoggio menava una vita precaria con una tiratura di 4.500 copie. I giovani propagandisti lo acquistarono l’anno seguente per 25.000 ptas. Per lanciarlo, avevano previsto un capitale di 100.000 ptas delle quali 50.000 apportate dalla «Editoriale Vizcaina», editrice della Gaceta del Norte e 50.000 dovevano essere apportate dai giovani propagandisti; ma non vi riuscirono, e El Debate passò in proprietà unica dell’editoriale di Bilbao fino al 31 ottobre 1912, nel quale anno l’Urquijo lo trasmise in dono ai giovani propagandisti nella persona di Angelo Herrera, che fu il mirabile organizzatore del Debate e il grande maestro del giornalismo cattolico spagnolo. Quest’uomo fino al febbraio 1933 allorquando la gerarchia lo chiamò alla direzione dell’Azione Cattolica, visse tutto per il Debate. Egli si preoccupò sovratutto di creare un giornale cattolico indipendente da ogni pressione estranea. Fin da principio provvide perciò a stabilire delle garanzie statutarie. 1° Garanzia di indipendenza. – Per ottenere questa si crea una società cattolica indipendente che sia a sua volta la salvaguardia dell’indipendenza redazionale. Lo statuto prevede che la rielezione della Giunta direttiva non possa mai essere totale e che la rinnovazione parziale delle cariche avvenga per opzione degli altri membri; inoltre il massimo numero dei voti che può rappresentare un socio, qual che sia il numero delle sue azioni, non può superare 10; infine la amministrazione si riserva il diritto di rimborsare qualunque azione e anche il diritto di opzione su qualunque azione in vendita. Alla garanzia di indipendenza si aggiunge: 2° La garanzia di cattolicità, la quale è data dalla disposizione dello statuto che concede agli arcivescovi metropolitani spagnoli ed al vescovo di Madrid di intervenire, quando occorra, non solo nominando il censore ecclesiastico, ma cambiando il direttore e qualunque redattore od anche sospendendo la pubblicazione del quotidiano per lo spazio di due mesi. Infine gli stessi presidi in qualunque momento al prezzo fissato da una perizia possono riscattare la proprietà dell’impresa. 3° Garanzia di realizzazione. – L’opera non è posta in mano ad una sola persona, ma ad un gruppo. Il Consiglio editoriale o Consiglio di redazione, totalmente indipendente dall’amministrazione, ha lo scopo di «segnalare l’orientamento religioso, sociale e politico di tutte le pubblicazioni sociali». Il Consiglio è formato dal direttore e dagli specialisti capi di sezione: questi si sono riuniti senza interruzione anche durante le sospensioni imposte dal governo nel 1931 e 1932. Il Consiglio è l’ausiliare del direttore, la cui autorità rimane però intatta e prevale anche contro tutto il Consiglio che ogni sera si raduna per studiare il fondo e anche la forma del giornale del giorno dopo, dandogli quel profilo ben definito, quel carattere di competenza e di specializzazione serena e ponderata che ha costituito la caratteristica di questo grande quotidiano. Come dicemmo il Debate nacque e visse nello spirito dell’Azione Cattolica escludendo fin dal primo momento nel campo politico la tanto dibattuta questione dinastica, appoggiando cioè decisamente la regnante monarchia di Alfonso XIII e lavorando per portare i cattolici ad una ingerenza positiva nel governo, secondo le grandi tradizioni religiose della Spagna. Quando Herrera prese in mano il giornale, costituì la Editoriale Cattolica, con un capitale di 150.000 ptas: 50.000 del sig. Bauer, 50.000 del Sig. Llaguno e calcolando 50.000 la testata del Debate. Sono passati 25 anni, quei 4.500 esemplari iniziali, triplicati alla fine del primo anno sono diventati a mano a mano 50, 100, 150, 200.000 esemplari. Il primo impulso all’ascensione venne dato dalla direzione di Herrera, il secondo durante la grande guerra dalla giusta interpretazione del sentimento nazionale e in parte dalla prodigiosa penna di «Armando Guerra» (Francesco Maria Llorente), redattore di guerra; il terzo, forse il maggiore, dal suo atteggiamento durante questi ultimi anni della Repubblica quando ogni sospensione costituiva un apporto di nuove forze ed esso fu sostenuto da una larga corrente popolare. I suoi operai da 20 che erano nei primi giorni, assommavano ultimamente a 506, i suoi impiegati da 6 a 64, i suoi redattori da 12 a 132; la sua pubblicità da 18.000 ptas annue a 2.612.462; il suo capitale da 150.000 a 7.097.500 ptas, diviso in 4.552 azioni, delle quali 2.100 sono del valore di 50 ptas, acquistate da numerose persone di classe modesta; indice questo della sua popolarità fra la stessa classe di persone, come lo dimostrò del resto nuovamente la sottoscrizione di azioni per la pubblicazione serale del quotidiano Ya filiazione del El Debate. Nel 1926 comperò un macchinario tutto nuovo appositamente costruito, che può tirare esemplari di 32 pp. ed ebbe un nuovo formato colla testata a colori. In questo periodo appariscono i suoi magnifici numeri straordinari, con incisioni a profusione, dedicati al turismo e pubblicati in doppia edizione in lingua spagnola ed inglese. Nel 1933 si comperò una nuovissima rotativa «Walter Scott», la migliore e la più rapida d’Europa, benedetta e inaugurata il 12 febbraio 1934 con il titolo invocatore di «N. S. di Govadonga». Poteva tirare 60.000 esemplari di 32 pp. all’ora; degli esemplari di 32 pp. 16 potevano venir tirate contemporaneamente in 4 colori. Assieme a questa rotativa fu acquistato un equipaggio di macchine complementari; fra le altre 20 macchine da comporre. Sin dal 1935 El Debate uscì illustrato quotidianamente con foto-gravures. Nelle sue pagine apparvero scritti delle migliori penne della coltura nazionale e non poche dell’estero; ci limiteremo a ricordare due soli nomi universalmente noti in questi ultimi anni, i signori Calvo Sotelo e Gil Robles furono redattori del Debate sino al giorno ch’entrarono nella vita politica. Neppure una sola volta si rinunziò a pubblicare il Debate per imposizioni di scioperi (vi furono occasioni in cui solo questo giornale fu pubblicato); però esso fu sospeso per 132 giorni durante i «piacevoli» anni 1931 e 1932. Rami di un albero frondoso furono le diverse opere che ultimamente erano alimentate dall’«Editoriale Cattolica». Una di queste, la più importante, è la «Scuola di Giornalismo», l’unica ch’esistesse in Spagna; cominciò nel 1926 con tre modeste cattedre e con 24 alunni, giungendo in questi ultimi anni ad ammettere un centinaio di alunni, selezionati fra 300 richiedenti, con 35 cattedre, nelle quali si insegnano le discipline formative, tecniche e redazionali. Il suo scopo è di «formare i migliori giornalisti, che facciano i migliori periodici, per poter servire meglio la Chiesa e la Patria». Attualmente (e ci riferiamo, com’è chiaro, sempre al 1936) dieci fra i suoi discepoli sono direttori di quotidiani spagnoli e 60 redattori. Altro ramo è l’Agenzia «Logos». Si formò nel 1929 con personale del El Debate, e nel 1934 funzionava già come organismo autonomo dell’«Editoriale Cattolica»; ha 250 corrispondenti in Spagna e all’estero e fornisce informazioni e articoli a 50 quotidiani; fu la prima Agenzia che usò il «teletipografo», che poi fu introdotto pure in altre. Il quotidiano serale Ya di carattere più informativo del El Debate, il quale è prevalentemente d’opinione, iniziò la sua pubblicazione a Madrid il 14 gennaio 1935 con tre edizioni quotidiane (El Debate ne ha 5). Altre filiazioni: Il quotidiano per la regione andalusa l’Ideal, fondato a Granata l’8 maggio 1932. Il quotidiano per la regione dell’Estremadura Hoy, fondato a Badajoz il 1° gennaio 1933. Il quotidiano per la regione gallega Ideal Gallego, già esistente a La Coruña, passò al Debate nello stesso tempo. A tutti questi giornali si aggiunse la Biblioteca «Pax», serie di monografie, bimensile di gran cultura, impostata sulle due grandi direttrici del cattolicismo e del patriottismo. Lectura para todos, settimanale di novelle accuratamente scelte fra le migliori tra le pubblicazioni spagnole ed estere e di piena garanzia religiosa e morale. Jeromin, rivista infantile illustrata, popolarissima nel mondo infantile spagnolo e anche sudamericano, i cui personaggi più caratteristici sono passati nel teatro e nelle emissioni radiofoniche. Extraordinario Semanal de «El Debate». Fin dal 1933 l’Extraordinario è divenuto settimanale, con numeri densi di dottrina e con una selezione opportunissima di temi religiosi, patriottici, culturali, inquadrati da una presentazione di gusto artistico, costituendo una delle maggiori forme di apostolato giornalistico moderno. Ed ora alcuni cenni sulle riviste. Il numero delle cattoliche di indole religiosa e sociale è di molto superiore alle avversarie. Il lavoro del campo opposto si accentra in alcuni periodici semirazionalisti, in altri di indole naturista o igienica, e in alcune pedagogiche. Durante la Repubblica è apparsa una selva di periodici in cui l’ateismo, il marxismo, il comunismo e il mal costume hanno celebrato le loro orgie; si aggiungono a queste una moltitudine di pubblicazioni novellistiche prive di gusto, di arte e di pudore, e solo grandi nella diffusione. In quanto alla qualità, anche qui la supremazia è dei cattolici. Il mondo colto spagnolo, non è né anticattolico né molto meno antireligioso, e quelli che lo sono, sfogano la loro ira iconoclastica sulla cattedra di un istituto o di una università, ovvero in qualche articolo giornalistico, ma assai raramente in un lavoro serio di rivista, degna di tal nome. Fra le cattoliche, segnaliamo qui alcuni nomi dei più importanti: La Ciudad de Dios e Religión y Cultura dei PP. Agostiniani (Eremitani di S. Agostino), Ciencia Tomista e Contemporanea dei PP. Domenicani, Razon y Fe dei PP; Gesuiti; Revista Católica de cuestiones sociales, Acción Española. I cattolici spagnoli hanno agitato per tempo la questione della Buona Stampa e i successi ottenuti si devono in gran parte alle tre «Asambleas Nacionales de la Buena Prensa» celebrate in Siviglia nel 1904, a Saragozza nel 1908 e a Toledo nel 1924. I resoconti di queste assemblee ci dimostrano che la questione venne affrontata in tutti i suoi aspetti morali, tecnici e finanziari. Le discussioni cercarono di mobilitare tutte le classi in favore della causa e di costituire in ogni diocesi una giunta della buona stampa. Già a Saragozza si annunziò l’avvenuta costituzione di 54 Giunte. Dalle deliberazioni di tali congressi ebbero origine anche i gruppi delle «Damas de la Buena Prensa». Non sfuggì a queste assemblee l’importanza della formazione dei giornalisti, per cui si preconizzò non soltanto la fondazione della scuola di giornalismo ma anche la preparazione spirituale degli scrittori con speciali pratiche religiose come gli esercizi spirituali. Circa la parte finanziaria si pose come mèta un trattamento economico dei giornalisti che assicurasse loro una base economica conveniente, la creazione di agenzie telegrafiche e telefoniche che rendesse la stampa cattolica indipendente e lo sviluppo tecnico che la pareggiasse alla stampa avversaria. Nella sezione propaganda si insistette sui compiti che per la diffusione della stampa toccano alle associazioni del clero e dei seminaristi, alle congregazioni mariane, alle leghe eucaristiche, all’Azione Cattolica in genere. Da tali organizzazioni è nata una vasta rete di giunte per la buona stampa sotto la direzione di una giunta centrale presieduta dal vescovo di Tortosa ed ora incorporata nella Direzione centrale dell’Azione Cattolica. Sono queste giunte, che celebrano annualmente la giornata della buona stampa, indetta per la prima volta in Spagna nel 1916. Nei 20 anni in cui si celebrò questa giornata furono raccolti 3 milioni di pesetas, importo che venne distribuito in questa guisa: il 60% ad ogni vescovo per la stampa della diocesi, più il 5% di spese per la preparazione del giorno della stampa dell’anno seguente; il 10% a favore dell’opera di S. Pietro apostolo; il 5% alla giunta nazionale per le spese di propaganda; il 20% al tesoro della Buona Stampa amministrato dalla stessa Giunta nazionale e dal quale si alimenta la «Agenzia de Prensa Asociada». Questa Agenzia è dovuta allo zelo del Padre Giuseppe Dueso C.M.F. che fondò anche «i Legionari della Buona Stampa», opera di preghiera e di carità, i cui cinque centesimi settimanali hanno portato in qualche anno a cifre tanto elevate, da poter contribuire in modo notevole al sostentamento della Agenzia della Stampa Associata. Cominciò questa a funzionare nel 1909 come frutto diretto dell’assemblea di Saragozza. L’Agenzia che già nei primi giorni forniva informazioni ed articoli ad una ventina di quotidiani, stabiliva subito propri corrispondenti a Roma ed a Parigi. Si venne poi costituendo in società anonima con un capitale di 750.000 pesetas aumentato poi a 800.000, suddiviso in piccole azioni di 5, 15, e 25 pesetas. A sostentarla affluirono inoltre contributi straordinari e legati, e come s’è detto, una quota del ricavato della giornata per la buona stampa. È qui anche il luogo di ricordare il prof. Ildefonso Montero, martoriato a Toledo nel primi giorni della rivoluzione, che nel 1905 fondò nel seminario di Siviglia tra i seminaristi un centro di diffusione della buona stampa chiamato Ora et Labora, propagatosi ben presto negli altri seminari con lo scopo di agitare la questione della stampa e di promuovere fra il giovane clero il massimo interesse per il suo sviluppo. Da allora in poi molti furono i lavori preparati dai seminaristi su questo argomento e parecchie le pubblicazioni, tra cui i citati Annuari della stampa cattolica. Ricorderemo infine tra gli apostoli della buona stampa il vescovo di Jaca Dr. Lopez Pelàez che contribuì colle sue pubblicazioni come «La importancia de la Prensa» (1906) e la «Cruzada de la Buena Prensa» (1907) a scuotere l’indifferenza dei cattolici. Tante coscienze da lungo tempo illuminate e tante forze mobilitate suscitano la nostra ammirazione e ci fanno sperare in una magnifica rinascita. Svizzera Le due tabelle statistiche esposte nella sala svizzera e qui riprodotte fuori testo contengono tutti gli elementi che precisano la situazione della stampa cattolica svizzera. Tabella A) I) Secondo il censimento ufficiale del 1930 la Svizzera conta 4.077.099 abitanti, di cui 1.666.317 sono cattolici. II) Per le elezioni generali del Consiglio federale del 1935, i votanti furono 913.523, e di essi 185.052 votarono per la lista cattolico-conservatrice, concordata tra le varie frazioni cattoliche e cristiano sociali di tutti i cantoni. III) Di fronte a questa situazione demografica e politico-elettorale la situazione della stampa si precisa come segue: su 352 giornali politici (giornale in senso largo comprendendo quotidiani, tri, bi-settimanali e settimanali che hanno la forma e il contenuto di giornali) che uscivano nel 1936, 78 erano considerati come cattolici. IV) Il censimento del 1930 registra 1.002.915 famiglie, di cui 264.000 cattoliche. V) La tiratura totale di giornali svizzeri si calcola in circa 1.900.000 esemplari per ogni edizione; quella dei giornali cattolici di 280.000 copie. Anche qui quindi, come in Olanda è raggiunta la mèta: «per ogni famiglia almeno un giornale cattolico». Tabella B) maggior parte di organi locali e cantonali nei quali si rispecchia la vita comunale e federativa svizzera. II) Dei 78 giornali due vennero fondati per combattere il liberalismo politico-religioso (1830-1846); 13 sorsero nel periodo della restaurazione cattolica dopo la guerra del Sonderbund; 22 durante le lotte del Kulturkampf (1866-1885); 34 per soddisfare alle esigenze della immigrazione cattolica nei cantoni protestanti e in seguito allo sviluppo delle associazioni cattoliche (dopo il 1885); il movimento cristiano-sociale creò 5 giornali e l’Azione Cattolica 2. III) Nella Svizzera parlano il tedesco 2.735.000 abitanti, 778.000 il francese, 148.000 l’italiano e 43.000 il romancio. Dei 78 giornali cattolici 63 escono in lingua tedesca, 9 in francese, 5 in italiano e 1 in romancio. IV) I giornali minori che non escono quotidianamente sono diretti da persona che può nello stesso tempo consacrarsi ad altra carriera o altro impiego principale (sacerdoti, professori, segretari, ecc.). Tali giornali sono 47. Negli altri 23 sono occupati 47 giornalisti professionisti. Va aggiunto ancora che 8 giornali dei 78 sono in realtà 8 edizioni locali dello stesso organo non mutando che la testata. V) 34 giornali cattolici sono editi da persone private che ne detengono la proprietà; gli altri 44 vengono pubblicati da società editoriali. I quotidiani sono una ventina dei quali i principali si chiamano: Vaterland di Lucerna, Neue Zürcher Nachrichten di Zurigo, Ost-Schweiz di S. Gallo. Questi giornali hanno per la parte tedesca diffusione nazionale e sono ottimamente redatti. La loro collaborazione su questioni culturali religiose e sociali desta molto interesse anche fuori della Svizzera. Ottimi giornali della parte tedesca sono anche le Freiburger Nachrichten dirette fino a poco fa dal rev. Pauchard, benemerito presidente del comitato esecutivo per l’Esposizione Internazionale della Stampa, il Basler Volksblatt di Basilea, il Morgen di Olten, l’organo cristiano-sociale di Winterthur Hochwacht, ecc. Nella Svizzera francese i due maggiori quotidiani sono la Libertè di Friburgo, giornale come vedremo di grandi tradizioni e Le Courrier de Genève che si è acquistato ottima fama specialmente in questi ultimi anni sotto la direzione di D. Carrier. La piccola Svizzera italiana ha due quotidiani cattolici: il Popolo e Libertà organo del partito conservatore democratico e il Giornale del Popolo fondato nel 1926 dal Mons. Bacciarini il cui ritratto adornava le pareti della sala svizzera come quello di un particolare promotore della stampa. Il Giornale del Popolo, organo di azione cattolica, raggiunge già 7.000 abbonati, in un paese come il Ticino che con 150.000 abitanti possiede nientemeno che 7 quotidiani. Accanto ai due quotidiani cattolici il Ticino pubblica ancora il settimanale La Famiglia e l’organo cristiano-sociale Il Lavoro. Un ottimo quotidiano ha la Svizzera romancia nella Gasetta Romontscha, diretta per lungo tempo dal Padre Mauro Carnot dell’abbazia benedettina di Dissentis. Del punto II° della tabella B) abbiamo avuto nella conferenza che tenne all’Esposizione il Dr. André-Marie de Bavier, procuratore generale dei canonici regolari di S. Maurizio a Roma, una illustrazione che sarebbe presunzione voler superare. Il conferenziere dopo aver accennato agli scarsi tentativi del periodo antecedente (nel 1831 non esistevano in Svizzera che due soli periodici) e alle fondazioni di parecchi giornali che poi mutarono nome, così riassume la storia del periodo nel quale la stampa cattolica prese il massimo slancio. II vero grande sviluppo della stampa cattolica incomincia dopo il ’70, sotto l’impulso di uomini come il vescovo Mons. Mermillod, poi cardinale, e del can. Schorderet nella Svizzera francese, del vescovo Mons. Egger e del can. Kreyenbühl nella Svizzera tedesca. Il 21 luglio 1857, cinquanta rappresentanti dei Cantoni cattolici fondarono a Beckenried sul lago di Lucerna il Pius Verein, chiamato così in onore del Sommo Pontefice Pio IX, di santa memoria. «I cattolici della Svizzera, dice il manifesto, per conservare e difendere la loro santa fede, per praticare questa fede colla carità cristiana e le opere, per sostenere l’arte e la scienza cattolica, si uniscono sotto la protezione dell’Immacolata Vergine Maria, di San Carlo Borromeo e del Beato Nicolao di Flue, patrono del paese, si uniscono in una società che prende il nome di Associazione di Pio IX». Il primo presidente fu il valoroso signor Scherer Boccard che rimase presidente fino alla sua morte nel 1885. Il bollettino della società prima trimestrale diventò mensile e passò in pochi mesi da 700 abbonati a 6.000. Questa associazione era venuta alla sua ora per aiutare la stampa cattolica. La persecuzione contro i cattolici infieriva, dopo la definizione dell’infallibilità del Papa al Concilio Vaticano. La nuova setta dei Vecchi Cattolici apriva parecchie chiese nella Svizzera coll’appoggio del potere laico radicale e massonico. Il Pius Verein tenne una grande assemblea a Friburgo nel 1871, nella quale il presidente Scherer Boccard fece acclamare da tutti i presenti la creazione di due quotidiani, uno per la Svizzera tedesca il Vaterland e l’altro per la Svizzera francese la Liberté. Cosi il 1° ottobre 1871 nacque la Liberté di Friburgo, fondata dal can. Schorderet, che ebbe anche parte nella fondazione del Vaterland quotidiano. Schorderet è veramente uno dei più grandi apostoli della stampa svizzera. A soli 26 anni, giovane sacerdote è incaricato della redazione francese dei Monat Rosen, la rivista della Società degli Studenti Svizzeri, fondata nel 1841 per lottare contro il radicalismo anticlericale. Questa società è tuttora fiorente. Nel 1869 Schorderet inizia la Revue de la Suisse Catholique. Il Vescovo di Losanna Mons. Marilley e Mons. Mermillod l’incoraggiano nel suo apostolato. «Nous touchons – gli scrive Mons. Mermillod il 18 ottobre 1868 – à une des crises les plus grandes qu’ait traversé l’humanité, les peuples s’agitent dans une fermentation dont rien ne fait prévoir l’issue. On tente de dépouiller notre vieille Europe de tout ce que l’Evangile a jeté de vivant dans sa civilisation». Schorderet fondò anche l’Opera di San Francesco di Sales per sostenere la buona stampa, e la grande e bella Opera di San Paolo di cui parleremo più tardi. Era un uomo dotato insieme di grande senso pratico e di un profondo spirito soprannaturale, quasi mistico. Nella Svizzera tedesca il can. Vincenzo Kreyenbühl, che si era appassionato, appena ordinato sacerdote, alla difesa della gioventù contro i pericoli dell’ora, era un uomo di grande coltura e di ferrea volontà. Era entrato nella redazione del Vaterland nel 1871. Il Governo radicale lucernese era stato rovesciato nelle elezioni del maggio di quest’anno e c’era bisogno di una penna forte e eloquente per consolidare la vittoria dei cattolici. Intanto in molti cantoni la persecuzione continuava. Nel 1873 Mons. Mermillod era espulso dal territorio elvetico, benché fosse svizzero. Nel medesimo tempo Ginevra decretava la nomina dei parroci per mezzo del popolo, proibiva l’insegnamento alle suore e ai frati anche nelle scuole private; il Nunzio era congedato il 12 dicembre 1873. Mons. Lachat Vescovo di Basilea essendo stato deposto, nel Giura bernese i parroci che protestarono furono quasi tutti revocati e mandati in esilio. Ma il Kulturkampf invece di scoraggiare i cattolici, li spingeva a creare nuovi giornali. Numerosi giornali sorgono infatti fra il 1870 e il 1880, dai quali una dozzina esistono ancora. Nel Giura bernese una delle terre più colpite dalla lotta religiosa, il giornale Le Pays tuttora fiorente, fu appunto creato nel 1875, al momento della revocazione di 69 parroci. La Solothurner Zeitung incominciò nel 1872, il Basler Volksblatt nel 1872, l’Ost Schweiz nel 1873, ecc. L’Ost Schweiz è diventato uno dei principali giornali svizzeri. Nacque in San Gallo. Il cantone di San Gallo è una delle regioni della Svizzera dove clero e popolo cattolico si distinguono per la loro religione e la loro coltura. Il giornale diventò presto come il Vaterland un giornale di dottrina e pubblicò articoli profondi sui grandi argomenti del giorno, come la critica della nuova costituzione federale, internazionalismo e libertà, libertà e democrazia. L’anima del giornale fu dal luglio 1886 al 1904 Giorgio Baumberger, uno dei maggiori giornalisti svizzeri, scrittore di valore, meraviglioso polemista. Il Baumberger passò nel 1904 alla direzione delle Neue Zürcher Nachrichten, il nuovo quotidiano di Zurigo, chiamato anch’esso a diventare uno dei principali giornali svizzeri. Il tempo delle grandi lotte religiose era ormai passato; la Chiesa aveva resistito a tutti gli assalti dei suoi avversari e un periodo nuovo si apriva, periodo di nuovi sviluppi e di nuove conquiste. Il Bavier ricorda qui parecchi fra i più celebri collaboratori dei giornali svizzeri: Giorgio de Montenach, Gaspare Decurtins, Federer e i viventi Mons. Besson, il presidente Giuseppe Motta, Gonzague de Reynold… e conclude con questo consolante giudizio: La situazione è molto migliorata dal lato culturale e religioso. Il clero è in generale colto, zelante e come il nostro popolo cattolico molto unito alla Santa Sede. Gli idoli del secolo passato sono crollati nel disappunto generale causato dalla guerra mondiale e dalla crisi economica. È vero che altri idoli figli dei primi, come il comunismo bolscevico e il nazionalismo pagano minacciano di nuovo la cristianità e la civiltà, ma molti spiriti anche fra i non cattolici guardano alla Chiesa di Roma come a una ancora di salvezza. Il grande partito radicale svizzero ha molto cambiato e nella maggior parte dei cantoni lotta insieme ai cattolici contro il pericolo comunista-socialista. Parecchi dei maggiori giornali protestanti, fra i quali possiamo citare la Neue Zürcher Zeitung, il Journal de Genève, la Tribune de Genève e sopratutto la Gazette de Lausanne fanno sforzi veramente lodevoli per esser giusti verso la Chiesa Cattolica. Nello stesso tempo la stampa cattolica ha sempre mostrato una profonda devozione al Santo Padre e una grande premura a far conoscere le sue direttive. In particolare le grandi encicliche pontificie sulla questione sociale e operaia sono state largamente commentate e diffuse dalla nostra stampa, come lo sono in questi giorni le splendide lettere del Papa sul comunismo e il nazismo. Se il popolo nella classe operaia e contadina è rimasto in gran parte fedele alla Chiesa, questo si deve al fatto che la stampa ha diffuso l’insegnamento del Papa sulla giustizia sociale. Come, poi, la Svizzera non è mescolata alla grande politica europea, riesce più facile ai cattolici svizzeri di valutare gli avvenimenti senza passione partigiana, da un punto di vista puramente cattolico. Questo giudizio dell’illustre conferenziere, uomo anch’egli che ha traversato una vasta esperienza interiore ed esteriore (vedere di lui: «De Genève à Rome par Cantorbéry», Oeuvre Don Bosco, Nice, 1937) vale naturalmente anche per le riviste svizzere. La parte tedesca possiede la sua rivista di cultura nella Schweizerische Rundschau, quella francese in Nova et Vetera. La Schweizerische Kirchenzeitung ha celebrato nel 1932 il suo centenario; la rivista Monat Rosen fondata come dicemmo nel 1841 è sempre organo della società degli studenti svizzeri, Les Echos de S. Maurice sono diretti dai canonici dell’Abbazia di S. Maurice; nel Ticino abbiamo Vita Femminile e Pagine Nostre. Una terza vignetta della sala svizzera, che pure riproduciamo, richiama l’attenzione su un gruppo particolare di pubblicazioni periodiche, cioè sulle riviste illustrate congiunte con l’assicurazione degli abbonati. Già prima della guerra, nella Svizzera, era stato introdotto da parecchi organi non cattolici il sistema di combinare l’abbonamento ad un periodico con l’assicurazione contro gli infortuni degli abbonati; e ciò nella maggior parte dei casi in base ad un accordo contrattuale con una società assicurativa. Presso i cattolici tale sistema si iniziò nel 1920 col periodico illustrato Der Sonntag; ma l’assicurazione era assai limitata; appena quando nel 1923 il giornale passò alla Ditta Otto Walter A. G. in Olten vi si introdusse una assicurazione degna di battere la concorrenza. In seguito a ciò il numero degli abbonati salì da 10.000 a 60.000, per merito anche naturalmente dello sviluppo della parte redazionale. Nello stesso anno venne fondato a Zurigo un altro giornale illustrato con assicurazione Die Woche in Bild che nel 1927 passò pure alla ditta Otto Walter A. G. Infine nel 1928 un gruppo di ginevrini fondò per i cattolici francesi nella Svizzera l’Echo Illustré. Il Sig. J. Kunz specialista in tale materia ci assicura che la stampa cattolica illustrata si poté sviluppare solo in grazia della combinazione con le assicurazioni perché questa forma ha assunto negli ultimi anni in Svizzera il carattere di una vera assicurazione popolare. Essa è la assicurazione contro gli infortuni del popolo minuto perché il premio può venir pagato settimanalmente come prezzo del quaderno in piccole rate, come sarebbero in media 50 «rappen». Ciò rappresenta un particolare vantaggio per la popolazione cattolica che appartiene per lo più alle classi rurali e montanare povere. Quante miserie si possano lenire in caso di infortunio lo dimostra la seguente tabella che registra i pagamenti per infortuni delle riviste Sonntag e Woche in Bild dal 1923 fino al 1936. Nello stesso tempo la tabella prova indirettamente l’aumento degli abbonati e degli assicurati. Pagamenti complessivi di Sonntag e Woche in Bild: anno franchi 1923 143.452,45 1924 236.288,30 1925 413.639,00 1926 548.370,00 1927 705.520,25 1928 827.847,00 1929 976.582,00 1930 1.001.585,45 1931 957.505.75 1932 1.112.684,65 1933 1.075.946,05 1934 1.135.267,00 1935 1.242.340,80 1936 1.301.961,10 Una volta che tali riviste con assicurazioni hanno preso piede, conclude il nostro informatore svizzero, difficilmente possono venire battute dalla concorrenza. Sulle opere di stampa lasciamo ancora la parola a Padre Bavier il quale scrive: Una delle creazioni più belle della stampa svizzera sono le Società religiose femminili fondate per lavorare per la stampa e per la diffusione dei giornali. La prima in data è l’Opera di San Paolo, creata nel 1873 dal can. Schorderet unicamente per la stampa cattolica. Ha una bella storia. Raggruppa attualmente 160 Piccole Suore, con 4 case e pubblica parecchi giornali, fra i quali a Friburgo l’importante Liberté e numerosi bollettini ecc. Le suore però non lavorano direttamente alla stamperia. L’opera Canisius, fondata nel 1898 a Friburgo da Mons. Kleiser è una società di Suore specialmente consacrate alla Madonna e che si dedicano all’apostolato della stampa. Tengono stamperie e librerie. Pubblicano giornali e riviste e libri, fra i quali possiamo citare le Kanisiusstimmen, con una tiratura di 27 mila copie. Hanno fatto molto per diffondere nei paesi di lingua tedesca la meravigliosa devozione alla Vergine del Beato Grignon de Monfort. L’opera di Sant’Agostino fu fondata a St. Maurice nel Vallese dal can. Cergneux, presto aiutato dal can. Marietan, dopo abate. Ambedue erano canonici regolari dell’Abbazia di St. Maurice. Lavora attivamente all’estensione della buona stampa con un personale femminile dedicato a questo apostolato, stamperia compresa. Stampa a St. Maurice il quotidiano vallesano Nouvelliste Valaisan, nella succursale di Lugano il Giornale del Popolo, a Sierre la Patrie Valaisanne. Tra le sue diverse pubblicazioni sono i Bollettini parrocchiali, per 300 parrocchie della Svizzera francese e della Svizzera tedesca con una tiratura mensile di più di 80 mila copie. Bisogna rilevare anche che della stampa si occupa in una sezione particolare l’Unione Popolare Cattolica Svizzera, federazione centrale di Azione Cattolica fondata nel 1903, che conta 500 associazioni locali e circa 60.000 membri. La sua sezione pro stampa è diventata «L’Associazione della Stampa Cattolica Svizzera», presieduta ora da W. Amstalden. Sarà detto anche altrove dell’Agenzia internazionale K.I.P.A. che venne fondata nel 1917 ed è diretta oggidì dal Dr. E.F.Y. Müller il quale fu anche attivo segretario del comitato svizzero e che assieme a Mons. Krieg, cappellano della guardia pontificia, ci fu largo di consiglio anche per la pubblicazione di questo volume. Ungheria In Ungheria i cattolici sono 64,9% contro 20,9% protestanti, 6,1% di confessione augustana, 5,1% israeliti, 2,3% uniati; il resto è diviso fra i greci ortodossi ed altre sette. Riguardo alla lingua la maggioranza ungherese arriva al 92,1%; la minoranza tedesca a 5,5%; gli slovacchi a 1,2%; i rumeni a 0,2; i croati a 0,3. La stampa cattolica si divide in 13 quotidiani con una tiratura complessiva giornaliera di 217.000 copie; 33 settimanali con 280.950 copie; 10 quindicinali, 49 periodici mensili, 4 bimestrali, 21 trimestrali; in totale 130 pubblicazioni periodiche le quali, secondo i calcoli del comitato ungherese per l’esposizione, hanno una tiratura complessiva annuale di 76.398.660 copie. Per darci una idea della situazione relativa della stampa cattolica ungherese, una statistica figurata recava nella sala dell’Esposizione le cifre di confronto fra la stampa quotidiana di vario indirizzo nella città di Budapest. Secondo questa tabella la stampa liberale esce giornalmente in 236.000 esemplari, quella radicale in 210.000, la socialista in 20.000, la conservativa in 100.000, la cristiana (aderente al partito cristiano economico sociale) in 150.000 e la cattolica in 161.000. La stampa cattolica rappresenta cioè il 18,36%, su un totale di 877.000 copie. Questo rapporto costituisce un grande progresso in confronto del passato. Un’altra tabella infatti dell’Esposizione ci ricorda che nel 1886 la stampa cattolica di Budapest non rappresentava ancora il 3,9% della tiratura totale dei giornali ivi pubblicati. Dieci anni dopo i cattolici raggiungevano il 4,49%. Ma nel 1917 con l’apparizione del Uj Lap (Giornale Nuovo) e in seguito alla fondazione dell’«Impresa centrale della stampa cattolica» la percentuale sale a 8,35 per arrivare poi come s’è detto a quasi il 19%, che è la proporzione presente. Ciò è dovuto ad un grosso sforzo fatto dai cattolici ungheresi dopo la guerra. Negli anni antecedenti al conflitto mondiale si ebbe una prima fioritura, da quando nel 1896 colla cooperazione del conte Ferdinando Zichy, del conte Nicola Maurizio Esterhazy e di Giovanni Molnar, e specie poi sotto l’influenza del prof. universitario Ottocaro Prohaszka, indi vescovo di Székesfehérvár, si costituì e si sviluppò in Budapest il giornale Alkotmany (Costituzione). Era questo l’organo del partito popolare cattolico ed in genere del movimento cristiano sociale che guadagnò rapidamente terreno. Mons. Prohaszka assunse allora anche la direzione dell’associazione dei giornalisti e degli scrittori cattolici «Cardinal Pazmany», e si fondarono anche in provincia nuovi giornali e nuove riviste. La più importante di queste è la Magyar Kultura, diretta dal noto scrittore e celebre apostolo della stampa, padre Bela Bangha. Fu durante questo stesso periodo che vennero fondate le riviste letterarie Magyar Szemle (Rivista ungherese), poi Elet (Vita), le riviste scientifiche ed apologetiche Egyházi Közlöny (Bollettino Ecclesiastico), Religio, Katholikus Szemle; nel campo delle pubblicazioni per la gioventù si assisté alla fondazione dei periodici Zászlónh (Bandiera nostra), Nagyasszonyunk (Nostra Signora), Kis Pajtás (Piccolo compagno). Si vide prosperare anche l’agenzia Katholikus Tudósitó (Informatore cattolico), poi l’Agenzia Magyar Kurir (Corriere ungherese). Tutta una serie di quotidiani e settimanali sorsero anche nella provincia, fra i quali occorre nominare in primo luogo il Fehérmegyi Napló, giornale del comitato Fehéer pubblicato a Székesfehérvár e dal quale partì la propaganda politica del Partito Popolare; poi il Dunántul (Transdanubio) pubblicato a Pecs, il Dunántul Hirlap (gazzetta di Transdanubio) uscente a Györ, il Nagyváradi Napló (giornale di Nagyvàrad), pubblicato a Nagyvàrad. Il secondo periodo dello sviluppo della stampa cattolica ungherese comincia nel dopo guerra. Facendo leva sul «Comitato delle dame della stampa cattolica», costituito fin da prima della guerra, l’instancabile Padre Bela Bangha S. J. fece l’appello di tutte le forze ed ancora nel 1918 assieme ai suoi collaboratori Padre P. Antonio Buttykay, Mons. Luigi Baranyay e Giustiniano Baranyay, cominciò il lavoro di propaganda per la creazione di una impresa editrice nota poi sotto la sigla K. S. W. (Impresa centrale della Stampa Cattolica). È questa una società anonima di piccole azioni per la somma totale di 10 milioni di corone, oggi 4 milioni di pengöes. Questo potente organismo è attualmente presieduto dal conte Giovanni Zichy il quale è contemporaneamente vicepresidente della Azione Cattolica d’Ungheria. Ben a ragione un ingrandimento fotografico segnalava nella sala ungherese all’ammirazione dei visitatori i quattro B (Bangha, Buttykay e i due Baranyay) come gli autori del presente progresso della stampa ungherese. Nel 1929 l’Impresa Centrale della Stampa fondava i quotidiani Nemzeti Ujzàg (Giornale nazionale) e Uj Nemzedék (Nuova generazione) e i periodici Kepes Krónika (Cronaca illustrata), Magyar Jogi Szemle (Rivista giuridica ungherese, nello stesso tempo assumeva il giornale Uj Lap (Nuovo foglio). Notevole è lo sviluppo dei due grandi nuovi quotidiani, il primo diretto dal Comm. Dott. Ladislao Toth, alla cui opera la sala ungherese dell’Esposizione deve il suo successo e il direttore del secondo giornale è Desiderio Saly. Una tabella statistica all’Esposizione ci dimostrava che i lettori della stampa cattolica ungherese, che è ad un tempo stampa di opinione e di informazione, è letta da tutte le classi e professioni ed esercita quindi un influsso in profondità e diffusione. La tabella dimostrava che su 100 abbonati, 15 sono ecclesiastici, 7,12 professori e maestri, 7,63 proprietari fondiari, 12,45 medici, giudici, ingegneri, avvocati, 5,81 commercianti ed industriali, 26 funzionari dello Stato e degli enti pubblici, 10,56 addetti alla gendarmeria ed alle dogane, 6 società, cooperative, banche, 6,25 funzionari in ritiro. Abbiamo accennato alla Federazione Generale degli Scrittori e Giornalisti Cattolici, «Cardinale Pazmany». Il busto di questo illustre cardinale, ad un tempo scrittore, giornalista, uomo politico e grande teologo, troneggiava nella sala ungherese accanto al busto dei due principali promotori del giornalismo nazionale Mons. Prohaszka e Giovanni Molnar. L’Associazione Pazmany ebbe dapprincipio lo scopo di proteggere moralmente e materialmente i suoi soci e poi, allargando la sua attività sull’esempio della Catholic Truth Society, estese i suoi compiti alla difesa del clero ed alla creazione di una agenzia che alimentasse settimanalmente gli organi cattolici con articoli di carattere apologetico e informativo. La guerra distrusse tutte le riserve che questa associazione aveva creato in favore dei giornalisti e fu solo nel 1928 colla presidenza di Giuseppe Vass, ministro della previdenza sociale, che l’associazione poté riprendere una novella attività. Ladislao Toth venne nominato segretario generale e ne è ancor oggi direttore Giuseppe Hivatal. In questo periodo e poi sotto l’attuale presidenza di Mons. Glattfelder, vescovo di Csanad, si costituirono per i giornalisti nuove provvidenze per favorire i viaggi di studio, gli esercizi spirituali e la villeggiatura gratuita. L’ufficio di informazioni diretto da Hivatal esercita la duplice funzione di agenzia nazionale per la stampa ungherese e sotto il titolo di Courrier Catholique de l’Europe Centrale (Budapest IV, Ferencek-tere 7 II. 9) invia delle informazioni alla stampa cattolica degli altri paesi a mezzo delle altre agenzie cattoliche e funge come organo nazionale della «Commission Permanente» (Breda). AMERICA SETTENTRIONALE Canadà II Dominion inglese del Canada contava secondo l’ultimo censimento del 1931 una popolazione totale di 10.376.786 abitanti sparsi su un territorio immenso in modo che la densità media risulta solo di 3 abitanti per km . I cattolici sono 4.285.388 ossia il 41.29% del totale della popolazione e il più forte gruppo di loro si trova concentrato nella provincia di Quebec, ove i cattolici assommano a 2.463.160 su 2.874.205 abitanti. È utile premettere anche che i cattolici della campagna sono 1.986.073 su 4.802.988 e quelli abitanti nei centri urbani 2.299.315 su 5.573.798. Gli altri canadesi si dividono in numerose sette e confessioni, i cui gruppi più importanti sono gli anglicani (1.635.000), i presbiteriani (870.000), la Chiesa unita circa 2 milioni. Secondo la ricordata statistica, nel Canada della popolazione superiore ai 10 anni parlano solamente inglese 5.682.960 persone, solamente francese 1.108.039; inglese e francese 1.230.471. È da notare che quasi tutti questi ultimi sono canadesi d’origine e lingua francese. Si calcola che i cattolici di lingua francese siano 2.831.072, quelli di lingua inglese 310.000. Della stampa quotidiana in genere, esclusi i tre giornali cattolici, abbiamo sott’occhio un elenco che tocca il centinaio. Un nostro relatore stima che raggiungano insieme circa 2 milioni di copie al giorno. Essi vanno da una tiratura massima di 150.000 come Presse di Quebec o di 229.000 come il Toronto Star di Toronto a piccole tirature che da 5.000 copie scendono anche a poco più di un migliaio. I settimanali della stessa categoria sono 995 e hanno in generale carattere locale e una tiratura media di 2.000 copie. Vi sono però tra loro anche dei colossi come l’edizione settimanale del Toronto Star con 292.000 copie e del Monreal Star con 220.000 copie. Circa l’aspetto morale e religioso di questa stampa si può dire che vere pubblicazioni anticlericali nel Canada non esistono, fatta eccezione di certa stampa comunista di recente data di cui parleremo a parte. Nel passato sorsero anche dei settimanali ispirati da logge massoniche come Le Pays, il quale però, colpito nel 1910 da interdetto, dovette sospendere poco dopo le pubblicazioni. Nelle provincie inglesi sopravvive ancora qualche periodico anticattolico come il Sentinel di Toronto, organo del gruppo orangista, che naviga però in cattive acque. È vero anche che la stampa anglocanadese quotidiana o settimanale nutre scarsa simpatia per la Chiesa cattolica. Nel passato la stessa Free Presse di Vinnipeg, il quotidiano più diffuso e più influente delle provincie dell’Ovest, ingaggiò delle campagne ostili alla Chiesa, mirando sovratutto ad impedire la fondazione di scuole cattoliche in quelle regioni. All’ora presente però la maggior parte dei quotidiani anglocanadesi evitano le polemiche anticattoliche benché vi si trovino spesso degli articoli a favore del divorzio o almeno del Birthcontrol; riescono così lentamente a fare opera di disintegrazione morale. Tuttavia in genere la grande stampa di lingua inglese segue il modello di quella americana e aspira ad essere sovratutto stampa di informazione al servizio del maggior numero di lettori possibile. Nella zona francese 12 sono i quotidiani con una tiratura complessiva di 350.000 copie. L’organo più diffuso è il giornale di informazione La Presse di Montréal con 142.000 copie e Le Soleil di Quebec con 52.000 copie. Nove di questi 12 quotidiani sono organi di informazione e 4 di essi hanno come presidente o come principale azionista un uomo politico canadese di religione protestante; 5 sono proprietà di uomini di affari di religione cattolica o di società in maggioranza cattolica; 3 infine su 12 sono organi di ispirazione e direzione nettamente cattolica, cioè Le Droit a Ottawa, Le Devoir a Montréal e L’Action Catholique a Quebec con una tiratura complessiva di 78.000 copie. Dei nove giornali non cattolici nessuno ha tendenze anticlericali e poiché servono o ad uno scopo finanziario o ad uno scopo politico e il pubblico a cui si dirigono è tradizionalmente cattolico, tutti testimoniano verso la Chiesa una deferenza evidente. Essi pubblicano non soltanto articoli occasionali su soggetti religiosi, ma riportano anche encicliche e pastorali, vignette che riproducono le cerimonie ecclesiastiche: si distinsero in modo particolare nell’occasione del Congresso Eucaristico mondiale. Ma accanto al pubblico che compra e legge vi sono le agenzie di pubblicità per lo più americane d’origine anglo-protestante o ebraiche e volendo tener conto anche di queste per il forte appoggio che rappresentano per il giornale, i quotidiani di questo genere non si espongono troppo per sostenere postulati cattolici o nazionali che comunque fossero sgradevoli ai finanziatori. Largheggiando anzi nella cronaca e nella pubblicità offrono spesso, accanto agli articoli religiosi, trafiletti di propaganda per i locali notturni, oppure collocano accanto a fotografie di dignitari ecclesiastici vignette audaci di stelle cinematografiche. La stampa cattolica propriamente detta è sorta come reazione a questo opportunismo ibrido e pericoloso. Le riviste non cattoliche sono 360 e pubblicano 3 milioni e mezzo di esemplari. Si tratta qui di riviste mensili, bimestrali o annuali, per la maggior parte di carattere tecnico, letterario, sportivo, professionale, le quali, eccetto qualche periodico frivolo, non si possono dire ostili o nocive alla religione. Di fronte a loro i cattolici posseggono 190 periodici. Un cartello nella sala dell’Esposizione del Canada annunciava che i comunisti pubblicano in questo paese nientemeno che 40 pubblicazioni periodiche in 15 lingue differenti tutte dedicate alla propaganda sovversiva. Un solo periodico è pubblicato in francese, La Clarté di Montréal (mensile), 23 sono in inglese e le altre sono dedicate alle zone di immigrazione in finlandese, ucraino, russo, ebreo, tedesco, scandinavo, cecoslovacco, ungherese, polacco, lituano, serbocroato, bulgaro e giapponese. Questi periodici di limitata tiratura sono alimentati da una agenzia fondata a Toronto, la Associated Labor Press. A Toronto esce anche l’organo principale del partito comunista canadese, il trisettimanale The Worker. Altri periodici sono dedicati alla gioventù comunista, agli studenti, allo sport ecc. Oltre Toronto anche Vancouver è un centro di propaganda. Il padre Gustavo Sauvè O. M. I. dell’Ecole Sociale Populaire de Montréal ha pubblicato sul pericolo di questa propaganda, iniziata da pochi anni, un opuscolo dal quale abbiamo preso questi dati e al quale rimandiamo i lettori che ne volessero sapere di più (Moscou au Canadà, Ottawa, Les Editions de l’Université, 1934). Venendo infine a parlare in particolare della stampa cattolica, notiamo che dei tre quotidiani francesi L’Action Catholique fondata nel 1907 come Action Sociale dal cardinale Begin arcivescovo di Quebec, sorse con un programma di difesa scolastica e di propaganda cattolica sociale. In 30 anni di vita è divenuto l’organo più efficace e più riconosciuto dell’Azione Cattolica e dell’azione sociale delle quali è campione il can. Alfredo Chamberland, che fu il più zelante organizzatore della nostra mostra. Le Devoir che pubblica a Montréal 18 mila esemplari quotidiani venne fondato da Henry Bourassa nel 1910; nello stesso tempo Bourassa e i suoi collaboratori iniziavano un’opera di propaganda con la stampa e con le conferenze; merita particolare rilievo la collezione di opuscoli Le Document che si dedicò specialmente alla diffusione in massa delle encicliche. Lo stesso gruppo costituiva anche una agenzia di viaggi per prendere contatto con i cattolici francesi dell’America e dell’Europa e ad organizzare la partecipazione ai congressi eucaristici. Dopo il Bourassa assunse la direzione nel 1933 Giorgio Pelletier: il giornale poté vantare fra i suoi collaboratori anche il R.P. Villeneuve, oggidì cardinale, e il sig. Mignault, già giudice alla corte suprema del Canadà. Interessante è di vedere come si sia assicurato il carattere cattolico dell’impresa editoriale del Devoir a Montréal. Questa «compagnia» si fondò nel 1912 per sostenere il giornale che minacciava di naufragare per insufficienza di fondi. Il direttore e fondatore ricevette nella sua qualità, a titolo di fondatore, la maggioranza delle azioni e precisamente la metà più uno. Questo gli assicurava la direzione del giornale e la possibilità di scegliere un consiglio di amministrazione di sua fiducia. Un accordo intervenuto fra il direttore del giornale e i suoi coamministratori stabilisce che le sue quote di fondazione appartengono di diritto a ogni nuovo direttore del giornale, il quale non può disporne per vantaggio personale ma le tiene in fidecommesso per il giornale stesso. La dimissione, l’incapacità constatata, l’assenza prolungata o la morte del direttore portano con sé automaticamente la liberazione della sua quota che passa ai suoi due coassociati in un sindacato fiduciario delle quote di direzione. Il nuovo direttore viene designato dai due fiduciari d’accordo col consiglio. È impossibile per il direttore di cedere comunque la sua quota senza il consenso del consiglio di amministrazione da una parte e dei suoi confiduciari dall’altra. Un accordo parallelo prevede la costituzione di un secondo fidecommesso che detiene la massa delle azioni della minoranza, tranne una cinquantina, su un totale di parecchie migliaia. I grandi sottoscrittori di questi titoli della prima ora hanno cominciato col rinunciare ad ogni dividendo e poi in seguito hanno passata la proprietà delle loro quote a un fidecommesso costituito per il vantaggio dello stesso giornale; questo secondo fidecommesso è costituito da 3 fiduciari; il direttore stesso è di diritto membro dei due fidecommessi, ma non ha che un diritto eventuale di votare come detentore di quote del secondo fidecommesso. Il presidente della società che vota come tale per le quote del secondo fidecommesso non può nemmeno lui staccarsi dalle quote di minoranza, senza il consenso unanime dei suoi confidecommissari da una parte, dei membri del consiglio di amministrazione dall’altra e infine del primo fidecommesso. Questa organizzazione garantisce l’indipendenza del direttore, esclude le possibilità di vendita ad estranei ed assicura la continuità della direzione cattolica, poiché il direttore è eletto dai suoi associati, scelti dal primo direttore e rimpiazzati con una selezione rigorosamente prevista. In quanto ad altri appoggi finanziari offerti ai quotidiani cattolici canadesi è da rilevarsi ancora che essi hanno costituito un fondo speciale di propaganda a cui i lettori contribuiscono in diversa maniera: parecchi amici dell’Action Catholique hanno fatto p. e. una assicurazione sulla vita in favore del giornale e frequenti sono anche i legati testamentari. Il terzo quotidiano cattolico Le Droit tira 15.000 copie e venne fondato a Ottawa nel 1913 per difendere specialmente la scuola cattolica francese nella provincia di Ontario. L’attacco contro le scuole cattoliche private iniziato nel 1912 venne definitivamente respinto con la revoca del rispettivo regolamento scolastico nel 1927; e Le Droit fu il maggior fattore della vittoria. I settimanali cattolici si dividono come segue: 11 di lingua francese, 9 di lingua inglese, 1 di lingua tedesca, 1 di lingua polacca. Tirano assieme circa 230.000 copie per settimana. Dei settimanali francesi 8 sono pubblicati nella provincia di Quebec e tre nell’ovest canadese. Si è calcolato che la diffusione della stampa nelle famiglie del Canada si possa riassumere come segue: Quotidiani cattolici: 1 per 11 famiglie cattoliche; altri: 1 per famiglia. Settimanali cattolici: 1 per 3,7 famiglie cattoliche; altri: 1,77 per famiglia. Riviste cattoliche: 2 per famiglia cattolica; altre: 1,73 per famiglia. Quest’ultimo rapporto è assai favorevole. Infatti 190 riviste cattoliche hanno una tiratura globale di 1 e ¾ milione al mese; il che costituisce una produzione del 33% del totale. Alcune delle riviste, specie delle francesi, meritano un cenno particolare. Purtroppo non compare nel nostro elenco la Revue Canadienne morta nel 1922. Fu la rivista più ben scritta e più letta del Canada francese negli ultimi decenni dell’ottocento; ne era direttore ultimamente il sac. Elia Auclair della Société Royale du Canada. Nel 1912 dalla fusione di due altre riviste, edite sotto gli auspici della Société du Parler Français sorse, per iniziativa dei professori del seminario di Quebec, Le Canadà Français, che s’occupa di letteratura, d’arte, di critica e di storia. L’Enseignement Primaire è dedicato agli insegnanti; come si rivolge ai professori la Révue d’enseignement secondaire, pubblicata dall’università Laval. La Revue trim. è scritta dai professori dell’università di Montréal; la Revue de l’Université d’Ottava è diretta dai Padri Oblati che tengono quest’università. La Revue Moderne è un «magazine» che reca ogni mese un intero romanzo, novelle e letteratura amena. Circa i bollettini parrocchiali va richiamata l’attenzione sull’organizzazione creata a Montréal dai padri gesuiti dell’Immacolata Concezione. Essa permette di pubblicare più di 100 bollettini con un testo fondamentalmente eguale ma con delle cronache speciali per ogni parrocchia. Nemmeno nel Canadà esiste una società dedicata esclusivamente alla stampa periodica; ma se ne occupano efficacemente: l’Action Social Catholique, 1, Boulevard Charost, Quebec; The Catholic Truth Society, 67, Bond Street, Toronto, Ont. Dobbiamo questi dati e queste informazioni ai valorosi colleghi dei tre quotidiani cattolici, in modo particolare a G. Pelletier, Enrico Somerville dell’eccellente settimanale di Toronto The Catholic Register e all’«Action sociale catholique» di Quebec, centro propulsore delle attività cattoliche. Per le cifre cfr. anche i due annuari della stampa canadese: MC KIM’SDirectory of Canadian Publications, 1936 Toronto, Ont. – Annuaire des Barats Advertising Co’y, Montréal. Stati Uniti d’America La popolazione totale dell’America continentale è di 122.775.046 abitanti; di questi sono cattolici 20.523.043. Fuori della Chiesa cattolica 10 milioni circa sono battisti, quasi 9 milioni metodisti, 4 milioni e mezzo luterani, 4 milioni israeliti, 2.700.000 presbiteriani, circa 2 milioni episcopaliani, 1 milione e mezzo discepoli di Cristo, 1 milione congregazionali e cristiani e quasi 1 milione ortodossi orientali. La gerarchia ecclesiastica cattolica si compone di 4 cardinali, più di 100 arcivescovi e vescovi e circa 30.000 sacerdoti. I cattolici mantengono oltre 190 seminari, 191 collegi per ragazzi, 661 collegi e accademie per signorine, 1.134 scuole superiori (high schooles) e 7.442 scuole elementari parrocchiali, frequentate nel 1935 da 2.209.673 ragazzi e ragazze. Politicamente è noto che si alternano al governo federale il partito democratico e il partito repubblicano conservatore, i quali nelle ultime elezioni hanno ricevuto assieme quasi 40 milioni di voti, mentre i socialisti non hanno mai raggiunto il milione. La libertà della stampa è grande e in realtà non esiste intervento statale se non contro la diffamazione su querela della parte o in base ad alcune leggi proibitive contro le pubblicazioni oscene che vengono anche escluse dal trasporto postale. Ai tempi della rivoluzione i quotidiani erano pochi e i più influenti riuscivano i settimanali scritti da personalità eminenti della vita pubblica. Gradatamente durante il secolo XIX il quotidiano soppiantò il settimanale, ma è soltanto verso la fine del secolo XIX ed al principio del ’900 che i giornali americani subiscono un sostanziale cambiamento. I giornali di opinione vennero soppiantati dai grandi quotidiani di informazione, che introdussero nel notiziario l’esposizione oggettiva dei fatti, accantonando ogni commento nella «pagina editoriale». È questo il tipo ormai dominante del giornalismo americano. Esistono è vero dei gruppi di giornali, specie quelli chiamati a catena, come ad esempio il gruppo Hearst, nei quali tutte le colonne vengono liberamente usate per insinuarvi la tendenza degli editori o del gruppo di interessi che li sostiene; tali giornali però rappresentano sempre una minoranza. È vero anche che alcuni grandi giornali aggiungono trafiletti di commento alle notizie, ma in tal caso in testa al commento si può leggere sempre il nome di chi li scrive. Il metodo americano di riportare le notizie oggettivamente senza alcuna tendenza, segregando i commenti in una parte speciale del giornale, venne grandemente favorito dall’enorme sviluppo preso dalle grandi agenzie di notizie, le quali avendo interesse di raggiungere il massimo numero di abbonati senza riguardo alla tendenza politica economica o sociale, sentono la necessità di trattare le notizie oggettivamente per tema di urtare le opinioni di qualche abbonato. Così esse si limitano a narrare i fatti, lasciando al direttore locale il compito di commentarli. I quotidiani più importanti sono: The New York Times, The New York Herald Tribune, The Chicago Tribune, The Chicago News, The Los Angeles Times, The Detroit Free Press, The Detroit News, The Baltimors Sun, The Washington Evening Star, The Philadelphia Public Ledger, The S. Louis Glob Democrate, The Boston Post, The S. Francisco Examiner, Denver Post, Pittsburgh Press, Indianapolis News, Toledo Blade, ecc. In quanto alle riviste anche negli Stati Uniti si trattò per un primo periodo di riviste letterarie, ma negli ultimi anni del secolo XIX crebbero a dismisura le riviste dedicate alle novelle, ai romanzi e alle notizie illustrate; oggi raggiungono una diffusione enorme i periodici che si occupano del «Wild West», di romanzi criminali e di cinematografie. Non si può dire che queste riviste siano direttamente di carattere immorale, ma rimangono tuttavia riprovevoli per il loro contenuto sensazionale. Ecco i nomi di alcune riviste importanti: The Atlantic Monthly, Harper’s Magazine, Scribner’s Magazine, Cosmopolitan, Good Housekeeping, Forum, Current History, Saturday Evening Post, The Literary Digest, Time, Yale Review, American Review, The Annals. Nello sviluppo della stampa in America si constata un perfetto parallelismo tra i progressi della stampa e lo svolgimento della vita economica. Dalla metà del secolo passato fino al 1917 il numero delle pubblicazioni cresce continuamente. La punta massima del diagramma è di 24.868 pubblicazioni periodiche raggiunte nel 1917, poi incomincia il declino; oggidì sono circa 19.000. Negli ultimi anni cresce l’interessamento della stampa per le questioni sociali specie in seguito al New Deal. In quanto all’atteggiamento morale della grande stampa si può constatare che in genere nei suoi commenti essa depreca severamente le pratiche o le tendenze immorali. In via di fatto però la maggioranza dei giornali crede lecito riferire nelle loro colonne le notizie riguardanti delitti, divorzi e immoralità. I giornali che evitano di riprodurle sono in minoranza; gli altri anche se non le mettono in particolare rilievo, affermano tuttavia di doverle accogliere, perché si tratta di novità. In quanto all’atteggiamento verso la religione, in genere esso viene considerato dai cattolici come «fair». La stampa ha il severo proposito di evitare qualsiasi insulto od offesa ai sentimenti religiosi. Negli ultimi anni anzi inclina a dare maggior spazio alle notizie religiose, il che si deve probabilmente all’opera della stampa cattolica ed al fatto che le encicliche e le manifestazioni sociali dei pontefici suscitano grande interesse in tutto il paese. Nei grandi giornali inoltre si va introducendo l’uso di tenere «un redattore religioso» che ha l’incarico di pubblicare una o più colonne di notizie religiose che compaiono specialmente il venerdì e comprendono gli annunzi delle manifestazioni domenicali. Anche le agenzie telegrafiche hanno introdotto ultimamente il «Religious Editor» che deve occuparsi delle manifestazioni religiose di importanza nazionale, interessanti uno o più gruppi confessionali. Per riassumere in alcune cifre: i quotidiani degli Stati Uniti sono 1903 con una tiratura complessiva di 49.289.830 copie. Di fronte a questi i quotidiani cattolici sono 9 con una diffusione di 148.000 esemplari. I settimanali sono 4.218 con una tiratura di 19.708.988, vi sono inoltre 43 trisettimanali e 270 bisettimanali. Settimanali cattolici 121; tiratura 2.187.551. Inoltre un trisettimanale e tre bisettimanali. Il numero delle riviste e dei periodici è di 3.246 con una tiratura di 172.120.829. Le riviste cattoliche sono 197 con 4.593.141 copie. Qui non sono naturalmente compresi i periodici di carattere essenzialmente locale come i bollettini parrocchiali, gli organi scolastici e di società. In questo campo i cattolici possiedono circa 5.006 periodici con 1 milione di esemplari. Sono noti anche in Europa i nomi delle principali agenzie americane: The Associated Press, The United Press, International News Service, Universal Service, Federated News Service e il cattolico N.C.W.C. News Service. Quest’ultimo ha 104 abbonati che rappresentano 418 pubblicazioni; la prima agenzia invece ha 1.360 clienti, la seconda 1.240, la terza 1.000 e le due seguenti meno o pari dell’agenzia cattolica. Esistono inoltre molte altre agenzie che trasmettono articoli e clichés. Parecchie sono le associazioni di editori, di giornalisti e agenti di pubblicità; la National Editorial Association raggruppa 12.000 membri mentre tutte le altre solo alcune centinaia; la Catholic Press Association conta 137 membri. Le scuole o le sezioni scolastiche che si occupano di giornalismo, federate nell’American Association of Schools of Journalism sono 55, delle quali una sola è cattolica. Vi sono altri collegi e università cattoliche che tengono dei corsi giornalistici di carattere supplementare e di queste 50 sono cattoliche. Le facoltà principali di giornalismo sono: Marquette University (cattolica), 170 studenti; University of Wisconsin, di Stato, 352 studenti; Università di Stato Minnesota, Minneapolis, 206 studenti; Idem di Missouri, Columbia, 450 e la Columbia University, New York, 125 studenti. Le scuole cattoliche di giornalismo istruiscono nei corsi professionali circa 600 studenti e nei corsi culturali circa un migliaio. La stampa cattolica Diciamo ora qualche cosa in particolare della stampa cattolica. La statistica esposta nella sala degli Stati Uniti e riguardante le pubblicazioni esposte dava i seguenti risultati: totale: 4.631 pubblicazioni periodiche tiratura: 8.990.657 esemplari bollettini parrocchiali: 3.300 1.740.000 esemplari riviste: 197 4.604.141 esemplari giornali: 134 2.396.516 esemplari bollettini scolastici e dei collegi: 1.000 250.000 esemplari I giornali quotidiani, come s’è detto, sono uno solo in inglese The Catholic Daily Tribune, Dubuque Ia., con 22.332 copie; Amerikanski Slovenec, Chicago, 7.800; Draugas, Chicago, 20.000; Dziennik Zjednoczenia, Chicago, 30.487; Dziennik Zjednoczenia, Chicago, 27.350; Monitor, Cleveland, 23.653; Nowiny Polkie, Milwaukee 25.894; Narod, Chicago, 3.000; La Tribune, Woonsocket, 3.919. La Catholic Daily Tribune annunzia nella sua testata di essere «il primo dei quotidiani cattolici inglesi di America». Nacque il 1 luglio 1920 dalla trasformazione di un trisettimanale ed esce a Dubuque (Iowa) città di soli 41.000 abitanti, in buona parte cattolici. Per sostenere il giornale venne fondato un consorzio editoriale, ma l’appoggio principale è la famiglia Gonner. Il giornale ha da combattere con difficoltà finanziarie che vengono però coraggiosamente sopportate dai sostenitori. II trisettimanale Ameryka esce a Filadelfia ed è scritto in ucraino; tira 7.875 copie. I bisettimanali: Novy Domoy cecoslovacco di Hallettsville, Texas, ha 4.100 esemplari; il Katolik pure cecoslovacco pubblica a Chicago 8.100 esemplari e il Hlas, cecoslovacco di S. Luigi, tira 3.550 copie. I settimanali sono prevalentemente di lingua inglese e alcuni raggiungono una tiratura notevole come il The New World di Chicago e il The Catholic News di New York, entrambi con 53.000 copie. Toccano i 50.000 anche lo Standard e Times di Philadelphia, The Pilov di Boston, The Brooklyn Tablet, ecc. Un pannello speciale dell’Esposizione ha richiamato la nostra attenzione sopra il sistema consorziale (Syndicat) adottato da parecchi giornali. Ad esempio The Register di Denver nel Colorado, con una circolazione di 87.525 copie, tira delle edizioni particolari che servono di organi diocesani ufficiali in 12 diocesi, raggiungendo una tiratura totale di 250.000 copie. Fu nel 1929 che la soc. editoriale di Denver, presieduta dal vescovo della diocesi, possedendo già il Register come organo nazionale, promosse una intensa campagna per costituire l’organizzazione a catena in 12 diocesi. La maggior parte della composizione rimanendo identica e mutando solo le notizie diocesane, il prezzo del giornale poté venir ridotto in modo che in certe diocesi si poté per un primo periodo distribuire gratis una copia in ogni famiglia cattolica. Questo sistema a catena ha fatto buona prova e si è diffuso in altre regioni rendendo possibile la fondazione di nuovi organi. I giornali cattolici americani di lingua inglese hanno tutti un carattere più o meno diocesano fatta eccezione del Daily Tribune, del Register e di Our Sunday Visitor che è piuttosto di carattere apologetico e religioso. Politicamente questi giornali non prendono un atteggiamento uniforme; in genere si astengono dalle questioni di partito e, ove intervengono a raccomandare un’elezione, seguono il criterio del caso per caso. Anche socialmente si manifestano diverse tendenze, però, con varie gradazioni, seguono tutti le direttive generali della Chiesa o dei documenti pontifici. Il 75% dei giornali cattolici è proprietà delle diocesi o sta sotto il controllo degli Ordinari; il resto appartiene a società o individui che si sottomettono alla direzione diocesana. Per promuovere la diffusione della stampa, l’Episcopato degli Stati Uniti stabilì 16 anni fa il mese di febbraio come mese della stampa (Catholic Press Month). Il mese s’inizia con un messaggio del vescovo che presiede la sezione stampa della N.C.W.C. e un manifesto circolare viene anche pubblicato dal presidente della Catholic Press Association. Anche altri vescovi partecipano direttamente a questa campagna. Uno speciale comitato fa preparare dal News Service materiale di propaganda che viene lanciato a tutti i giornali. Alla fine del mese in una riunione della Catholic Press Association si rende conto dei successi ottenuti. I metodi sono diversi, dalle raccomandazioni dal pergamo fino alle cosidette crociate di stampa per mezzo degli alunni delle scuole cattoliche. In seguito ad una di queste crociate un giornale guadagnò in una diocesi in un solo anno più di 40.000 abbonati. Altrove si raccolgono fondi per poter mandare gratis il giornale a tutte le famiglie che ancora non lo conoscono. Alcuni giornali usano gli «Stickers» che sono delle striscie di carta gommata con delle scritte di propaganda per i giornali. Esse si possono applicare sulle lettere o altrove. Per promuovere la pubblicità vi sono degli stickers che vengono spediti ai negozianti con le scritte: «ho veduto il vostro avviso nel giornale N.N.» oppure «Raccomando la pubblicità del giornale N.N.» ecc. Veniamo ora ai periodici. Si possono dividere in quattro categorie. 1) Generale: pubblicazioni di vario tipo e di varia categoria per essere lette da tutte le classi della popolazione. Sono 197 con una tiratura approssimativa di 4.600.000 copie. 2) Pubblicazioni scolastiche: periodici cattolici pubblicati per gli studenti ed alunni di un dato istituto. Numero approssimativo 1.000 con 250.000 copie. 3) Pubblicazioni parrocchiali: bollettini od altre pubblicazioni le quali benché servano soltanto nelle singole parrocchie, devono essere considerati periodici cattolici perché escono ad intervalli regolari. Numero approssimativo 2.600, tiratura un milione e mezzo. 4) Periodici pubblicati da associazioni cattoliche, da gruppi locali di società religiose e simili: 700 con 240.000 copie. In particolare: il Messaggero del S. Cuore di New York raggiunge i 275.000 esemplari, The Extension Magazine di Chicago 258.990 copie; riviste di analisi e di commento come il Catholic World di Nuova York 10.000 copie; L’America di New York 31.460 copie; The Commonweal di New York 15.721. La rivista dei Cavalieri di Colombo Columbia raggiunge 450.000 copie. Delle riviste scolastiche ricordiamo: la settimanale The Marquette Tribune; The Journal, rivista letteraria trimestrale della stessa università; The Scholastic, settimanale dell’Università di Notre Dame ecc. N.C.W.C. News Service E parliamo finalmente dell’istituzione più importante degli Stati Uniti nel campo della stampa, cioè dell’agenzia cattolica N.C.W. C. News Service. Come è noto la National Catholic Wellfare Conference, cosi trasformatasi da una organizzazione di guerra è un comitato costituito fra i vescovi americani allo scopo di coordinare e sviluppare le opere cattoliche degli Stati Uniti. Esso si divide in 7 grandi branche: 1) Comitato esecutivo. 2) Educazione, con le sezioni di statistica e biblioteche. 3) Stampa. 4) Azione sociale coi reparti industriali, affari internazionali, educazione civica, progresso sociale, famiglia, vita rurale. 5) Sezione legale. 6) Organizzazione col consiglio nazionale degli uomini cattolici e quello delle donne, a capo di 3.500 associazioni. 7) Studio di azione cattolica, ricerche, metodi in patria e fuori. A noi interessa il Press Departement oggi presieduto dal vescovo di Pittsburg Hugh C. Boyle. Organo di questo dipartimento è il News Service costituito nel 1920 con la benedizione di Benedetto XV. Il primo presidente del dipartimento stampa, il vescovo Russell, ebbe la fortuna di trovare un direttore abilissimo in Mc. Grath, morto nel 1931. Egli veniva dal grande giornalismo, essendo stato redattore del S. Louis Post Dispatch e corrispondente da Washington di parecchi grandi giornali; infine egli era stato collaboratore per la conferenza della pace dell’agenzia Universal Service. Come suo assistente venne scelto Michael Williams, anche collaboratore di parecchi grandi giornali e che s’era fatto un nome come corrispondente del National News Service durante la rivoluzione messicana del 1913. Egli è ora direttore della rivista settimanale The Commonweal. Questi due uomini scelsero fra i giornalisti cattolici degli Stati Uniti alcuni collaboratori di grande esperienza tecnica ed alcune signorine che avevano viaggiato tutti i paesi e conoscevano parecchie lingue. Del pari nelle principali capitali del mondo i collaboratori del New Service sono in genere dei provati giornalisti. Mc. Grath morì nel 1931 e venne sostituito dall’attuale direttore, al quale si deve in gran parte l’organizzazione della sala americana dell’Esposizione, Frank A. Hall. Sul servizio che presta tale agenzia lasciamo la parola al suo corrispondente vaticano Mons. Enrico Pucci che così ne parlò nella conferenza tenuta in sede della Esposizione Internazionale. Questo servizio stampa raccoglie le notizie e telegraficamente o per lettera le trasmette ai giornali. Naturalmente, tutto questo rimane limitato alle notizie cattoliche che abbiano cioè un contenuto confessionale o che, pur essendo in se stesse di carattere profano, in qualche modo involgono o si collegano a questioni religiose o morali o ad avvenimenti storici nei quali è interessata la Chiesa Cattolica. È naturale perciò che il primo posto sia tenuto dal Servizio di corrispondenza della Città del Vaticano che viene disimpegnato, oltre che per lettera, con regolari comunicazioni telegrafiche almeno due volte la settimana, talora tre o quattro, talora tutti i giorni, come è avvenuto recentemente nei trepidi giorni della malattia di Sua Santità. Il servizio, quando è necessario, è fatto con grande larghezza di mezzi. L’ammontare dei marconigrammi spediti mensilmente dal telegrafo della Città del Vaticano al «Nacawelc» (questo è l’indirizzo telegrafico convenzionale) di Washington, rappresenta sempre una somma assai rispettabile ed essa sale a cifre a cui non siamo abituati quando capita la pubblicazione di un documento pontificio, non di rado Encicliche trasmesse nel testo integrale. In quest’ultimo caso è accaduto talvolta che la trasmissione sia stata fatta cumulativamente e d’accordo con la grande agenzia laica americana «The Associated Press» la quale è in eccellenti rapporti col servizio stampa della N.C.W.C. di Washington. Oltre a tutto questo l’ufficio di Washington fornisce ai giornali, accanto al servizio illustrativo, delle rubriche fisse, alcune delle quali sono di gran valore. Tali il «Sursum corda», elevazioni e riflessioni occasionali espresse in forma attraentissima dal religioso paolista P. James Mc. Gillis; i «Momenti drammatici nella vita e storia cattolica» con episodi storici illustrati, presi generalmente nella vita dei santi; l’illustrazione sintetica «Strange but true = strano ma vero» con indicazione di monumenti e fatti spesso sconosciuti ma tutti pieni di significato apologetico; la favoletta illustrata per bambini, spesso efficace anche per quelli che non lo sono più; perfino i consigli per la cucina dedicati alle massaie. Tutto questo costituisce una magnifica rete di informazioni ricevute e date. «Fornisce notizie ai giornali cattolici di venti Paesi» dice l’iscrizione che corrisponde alla mostra della N.C.W.C. nella sala americana della Esposizione Vaticana della Stampa, e i Paesi sono Stati Uniti, Canadà, Cuba, Columbia, Nicaragua, Isole Hawai, Australia, Nuova Zelanda, Isole Filippine, Indocina, Irlanda, Scozia, Inghilterra, Polonia, Italia, Argentina, Sud Africa, Giappone. Ma la sorgente delle notizie che diffonde è molto più larga perché a quei venti Paesi bisogna aggiungerne altri 12 cioè Cile, Brasile, Palestina, Transvaal, Spagna, Austria, Cecoslovacchia, Germania, Baviera, Olanda, Belgio, Francia. In occasione della Mostra Internazionale il News Service espose un pannello che dimostrava la diffusione veramente mondiale del suo servizio e pubblicò un opuscolo The C.W.C. News Service dal quale abbiamo tolto la maggior parte di queste notizie. Esse bastano a farci concepire la più grande ammirazione per il lavoro compiuto dai cattolici americani e nutrire le più vive speranze. Il News Service lavora in piena armonia con la Catholic Press Association, società di editori e scrittori di giornali e riviste fondata appena nel 1911. Essa ha istituito anche recentemente un bureau di pubblicità per promuovere la pubblicità della stampa cattolica e salvaguardarne il carattere; un ufficio letterario per incoraggiare scrittori cattolici capaci per i quali ha fondato anche borse di studio. È allo sforzo finanziario di questa società che si deve la riuscita partecipazione degli Stati Uniti alla nostra Mostra. Esiste anche per i periodici scolastici una Catholic School Press Association fondata nel 1931 e presieduta dal Prof. J.L. O’Sullivan decano della facoltà di giornalismo all’Università Marquette, Milwaukee. Pubblica ogni tre mesi The Catholic School Editor. La Catholic Writers Guild di cui è presidente onorario S.E. il cardinale Hayes e presidente effettivo il Dr. James J. Walsh di New York non ha ancora estesa la sua attività a tutta l’America. Merita di venir ricordata anche la Catholic Poetry Society fondata nel 1931 dai direttori dell’America del Commonweal e del Catholic World. Pubblica un bollettino bimensile e Spirit, periodico destinato ad accogliere i prodotti poetici dei suoi soci; presidente: Daniel Sargen della Harward University. La scuola di giornalismo dell’Università cattolica di Marquette ha fatto in tale campo lavoro di pioniere. La fondò nel 1910 il Padre gesuita John E. Copus che, prima di entrare nella Compagnia, era giornalista e precisamente direttore del grande giornale Detroit Free Press. Vi sono inoltre 5 collegi ed università cattoliche che tengono dei corsi sul giornalismo e altri 50 con lezioni dedicate alla coltura generale come base del giornalismo. Una laurea in giornalismo concede anche il collegio del Register in Denver in congiunzione col seminario teologico di quella città. Il corso consiste nello studio della teoria del moderno giornalismo e nel lavoro pratico che vien fatto nelle varie edizioni del Register. Si aggiungono lezioni di lingua, di filosofia scolastica, di storia e di economia. Merita infine rilievo un’istituzione bibliografica assai utile per i giornalisti, è il The Catholic Periodical Index: bibliografia degli articoli più importanti delle pubblicazioni periodiche cattoliche americane. Fondata nel 1930 e sospesa l’anno dopo, venne poi ripresa e completata ed esce dall’anno scorso regolarmente. Ne è redattore il Rev. Peter Y. Etzig dei Redentoristi, nel seminario di Oconomowoc, Wis., presidente della Catholic Library Association. In complesso: situazione di meravigliosa ripresa, il che non fa dimenticare come disse Mons. Hayes nella sua conferenza all’Esposizione, che i cattolici americani hanno ancora da risolvere il problema del quotidiano. Bibliografia Directory of News Papers and Periodicals, N. W. Ayer and Sons, Washington Square, Philadelphia. The Catholic Press Directory, by J. H. Mayer, 64 West Randolph St. Chicago; e alcune pubblicazioni del News Service, 1312 Massachusetts Avenue, Washington. Messico La Confederazione messicana, costituita di 28 stati e 2 territori, conta 18 milioni di abitanti, in grande maggioranza cattolici. Dalla rivoluzione in qua il Governo, contro ogni garanzia costituzionale, ha sempre reso vani i ripetuti tentativi dei cattolici di pubblicare un quotidiano nettamente cattolico. Esistono tuttavia, sopratutto nella capitale, alcuni giornali d’informazione molto diffusi che, in certa misura, si possono considerare indipendenti e nei quali talvolta fa capolino anche qualche articolo di scrittori cattolici: tali l’Excelsior, La Prensa, El Universal. Altri, come El Hombre Libre, sono organi di opposizione, i quali, quando protestano contro gli arbitri governativi, rendono di conseguenza qualche giustizia agli oppressi. I cattolici messicani, in mezzo a difficoltà enormi, moltiplicano gli sforzi per combattere la stampa del «fronte popolare messicano», che ha nel Nacional (Messico) la sua Humanité. La coalizione governativa sommerse inoltre il paese con numerosissimi settimanali e foglietti di propaganda che menano violente e velenose campagne anticlericali. Il governo, affidandosi a tale forza demolitrice, e sopratutto alla sistematica scristianizzazione a cui si dedicano le 56.640 scuole atee imposte alla popolazione, pare non preoccuparsi delle poche riviste cattoliche che vedono la luce. L’elenco che qui ne diamo non è completo, perché nel 1935 sarebbe stato pericoloso costruire nel Messico un comitato nazionale per raccogliere adesioni per l’Esposizione. Oltre quelle esposte vogliamo però ricordare la rivista mensile di alta coltura Abside (Messico), la Juventud Católica, organo mensile della battagliera Associazione cattolica giovanile messicana, gloriosa per i suoi martiri durante la persecuzione di Calles ed eroica per la sua resistenza, e la Universidad organo de la Universidad nacional autònoma (Messico). Per queste e altre riviste rivolgersi all’Agencia de Pubblicaciones «Buena Prensa», Donceles 99-A. Apartado 2181, Messico D.F. AMERICA CENTRALE Cuba Cuba conta 4.000.000 di abitanti dei quali 50.000 cinesi e 15.000 ebrei. Durante il secolo decimonono la stampa fece la campagna d’indipendenza contro la Spagna; dopo il 1899 i giornali si trasformarono in organi di informazione e d’indole commerciale «all’americana». Non si può dire che esista una stampa anticattolica nel vero senso della parola. Difficilmente si troverà un giornale che non pubblichi gli avvenimenti e la cronaca della vita cattolica, i raduni delle confraternite e gli appelli ai fedeli per celebrare riti religiosi o sostenere opere di culto; ma nello stesso numero potrà anche accadere di trovare l’invito ad una adunanza massonica o ad una seduta spiritica o d’imbattersi anche in qualche notizia deformatrice della verità cattolica. Molto diffuse sono le rubriche sportive, cinematografiche e di cronaca teatrale e quello che interessa sovratutto ai lettori è la notizia sensazionale, la cronaca nera. In Avana compaiono 17 quotidiani dei quali tre cinesi e uno arabo; altri quotidiani escono a Cardonas, a Cienfuegos e nelle varie città di provincia; in tutto una ventina, senza contare i settimanali e i bisettimanali. I più diffusi sono il Diario de la Marina, l’Avance, El Pais e il Mundo. Il Diario de la Marina è di tendenze conservative e filo-cattolico; El Pais e il Mundo tendono a sinistra senza essere però settari e, nonostante la loro tendenza laica, sono anche disposti a pubblicare cronache religiose e a chiunque li paghi aprono le colonne anche per la propaganda della buona causa. Notiamo, per i confronti, che la piccola colonia ebraica ha posseduto e ancora possiede vari periodici, quale il settimanale La Parola Israelita, la rivista Ofgang (Aurora), la rivista in spagnolo Rinascimento, un altro intitolato Lo Studente Ebreo e il periodico Bellezza Israelitica Cubana. La stampa cattolica in senso stretto si riduce ad alcune riviste religiose: La Annunciata pubblicata dai padri gesuiti; Belen bimestrale pure dei gesuiti dell’Avana; La Salle mensile dei Fratelli della Dottrina Cristiana; El Rosal Domenicano mensile dei domenicani; S. Antonio quindicinale dei Francescani; El Mensaijero del C. de Maria degli Scolopi; La Milagrosa dei Paolini ed altri ancora, che compaiono nel nostro elenco. Poca cosa, se si considera che questi periodici diretti ai circoli pii si perdono in un centinaio di riviste di coltura o tecniche che non s’occupano del problema religioso. D’altro canto anche i socialisti sono ridotti alla sola Accion Socialista, settimanale dell’Avana. Repubblica Dominicana La repubblica conta circa un milione di abitanti. Vi si pubblicano sopra tutto in S. Domingo 14 quotidiani, tutti neutri, con una certa tendenza favorevole al cattolicismo; non tirano assieme più di 12.000 copie. I settimanali sono 19 tra i quali la Verdad Catolica con una tiratura di 10.000 copie, mentre gli altri si possono classificare neutri con tendenza favorevole al cattolicismo. Le riviste sono 12, tra cui El Boletin Eclesiastico Diocesano che tira 400 esemplari e si trova di contro un bollettino protestante con 700 copie. El Salvador La repubblica di El Salvador è uno dei paesi più piccoli del mondo perché comprende appena 24.000 km , ma conta tuttavia una popolazione di 1.574.510 abitanti, con una densità di più di 65 abitanti per km . I cattolici sono il 95% della popolazione, ma la vita civile dopo l’indipendenza è stata dominata dalla massoneria e dal liberalismo. Recentemente però si nota un risorgimento cattolico molto promettente. Sono sorte alcune associazioni di Azione Cattolica; notevoli in particolare la Juventud Catolica Salvadoreña e la Asociacion Catolica Femenina Salvadoreña. Il regime è repubblicano e democratico, ma ha conservato verso la Chiesa lo spirito diffidente ed ostile della monarchia giurisdizionalista. La costituzione proibisce le congregazioni religiose ed ogni specie di istituzioni monastiche; d’altro canto sono introdotte secondo lo spirito delle costituzioni liberali moderne il matrimonio civile, il divorzio e la scuola laica. La stampa è sottoposta ad una legge modificata recentemente nel 1933; di essa caratteristico è l’art. 12, il quale stabilisce che «nessuna impresa editoriale o giornalistica potrà ricevere in nessuna forma sovvenzioni o appoggi di carattere materiale da governi e compagnie straniere, restando eccettuate da questa regola le pubblicazioni di carattere scientifico e letterario». In questa situazione la stampa cattolica si è diffusa assai stentatamente ed oggi ancora si sta lottando per dare base stabile a un quotidiano cattolico. Il tentativo venne ripetuto parecchie volte. L’ultimo fu El Tiempo che durò 4 anni e morì come i suoi antecessori, vittima della indifferenza di molti cattolici e un po’ anche delle deficienze redazionali. La gioventù cattolica salvadoreña ha mandato negli ultimi anni due suoi membri a frequentare la scuola di giornalismo del Debate di Madrid. Intanto s’è fatta editrice del settimanale Criterio che tira ora solo 1.500 copie, ma va diffondendosi, ingaggiando delle vivaci campagne contro le società segrete, contro le leggi anticlericali e in modo particolare contro il matrimonio civile ed il divorzio, il quale ha distrutto la famiglia a tal grado che, come riferisce il nostro zelante relatore, «ci troviamo innanzi alla sconsolata realtà che l’80% dei salvadoreni nascono come figli illegittimi». Accanto al Criterio è da citare il Chaparrastique, fondato una ventina d’anni fa da un sacerdote francese il P. Basiglio Plantier in S. Miguel. Questo periodico oltre che alla difesa della Chiesa si dedicò anche all’azione sociale secondo le direttive di Leone XIII. Raggiunse in altra epoca 6.250 esemplari; ora ne tira 4.000. Disgraziatamente la circostanza che il suo direttore è sacerdote e straniero gli rende difficile la vita di fronte agli attacchi dei nazionalisti e d’altro canto nemmeno i cattolici pare abbiano compreso la importanza capitale del periodico il quale ha resistito soltanto per la tenacia e lo spirito di sacrificio del suo direttore. Chaparrastique ha un supplemento domenicale La Voz de la Campaña che tira 6.000 esemplari. L’associazione cattolica femminile pubblica dal 1934 un mensile Cultura Femenina con una tiratura assai limitata. Inoltre si pubblicano alcuni foglietti mensili e settimanali di carattere pio, come El Pequeño Mensajero dell’apostolato della preghiera (25.000 esemplari). La stampa non cattolica ha invece un notevole sviluppo e benché in genere si possa definire di informazione piuttosto che d’opinione, quasi sempre, quando si tratta della Chiesa, si dimostra più o meno apertamente ostile. Spesso essa ha attaccato i sacerdoti stranieri col pretesto di difendere gli indigeni e si deve alla campagna di questa stampa la legge che stabilisce che i collegi cattolici debbano avere l’80% di professori salvadoreni. Nella capitale della repubblica 4 sono i quotidiani relativamente importanti: El Latino, tiratura 3.000 copie, è il più pericoloso avversario della religione cattolica, vive da 45 anni ed è diretto da un dignitario massonico; La Prensa, 4.000 copie, 23 anni di vita, indifferente, con inclinazioni verso sinistra; si sostiene con gli avvisi commerciali; Diario Nuevo fondato 5 anni fa, settario per eccellenza, 2.500 copie; Patria nettamente anticlericale con incrinature teosofiche e comuniste. Più moderato è il Diario Uficial organo del governo. Vi sono ancora altri quotidiani nelle città minori che tirano dalle 500 alle 1.000 copie. Claridad è un bisettimanale operaio che esce a S. Miguel. Ultimamente comparve nella capitale un settimanale che si chiama El Amigo de el Pueblo che aspira alla riforma sociale, ma prescinde intieramente dalla religione. Si pubblicano inoltre parecchie riviste settimanali come Actualidades, Vida Dominical, Santa Ana che sono indifferenti alla religione, ma talvolta portano articoli punto ortodossi e soprattutto fanno propaganda per films d’ogni sorta. Per completare il quadro aggiungeremo che esiste in S. Salvador una società per la buona stampa alla quale si deve la fondazione del quotidiano cattolico ora scomparso. Molte sono le librerie non cattoliche: le cattoliche sono due, una delle quali appartiene a un membro della Gioventù cattolica che fa grandi sforzi per propagare le pubblicazioni cattoliche sociali, le encicliche pontificie e giornali cattolici stranieri, come il Debate di Madrid. Guatemala La repubblica del Guatemala conta 2.600.000 abitanti quasi tutti cattolici. La stampa cattolica è costituita dei seguenti periodici: La Rivista Ecclesiastica, organo ufficiale dell’Arcidiocesi di Santiago de Guatemala e della diocesi de los Altos e de la Verapaz; El Apostol, settimanale religioso diffuso gratuitamente in 32.500 esemplari dai Padri della missione; Santiago de los Caballeros de Guatemala, settimanale di propaganda cattolica, La Semana Catolica periodico per le famiglie, 1.000 esemplari; El Nazareno con notizie religiose ed articoli dottrinali, 500 esemplari; El Pabellon del Rosario, mensile, 1.000 copie; El Ave Maria, settimanale di devozione, 1.000 copie, che si pubblica in Antigua Guatemala; La Juventud mensile degli operai e alunni della Casa centrale delle suore di carità, 1.000 esemplari. Di fronte a queste pubblicazioni stanno i quotidiani: El Diario de Centro America, El Imparcial, El Liberal Progresista e Nuestro Diario, che si pubblicano nella capitale con una tiratura massima di 10.000 esemplari. Sono giornali di informazione per lo più rispettosi della religione e della morale, ma alcuni ammettono nelle proprie colonne anche articoli contro la Chiosa cattolica. Così anche in questa repubblica che deve le sue prime tipografie al vescovo P. Payo Enriquez de Rivera (1654) e ai padri francescani, la stampa cattolica si trova in grande ribasso in confronto dell’altra stampa. Haiti L’isola di Haiti è divisa dal 1844 in due repubbliche distinte: la repubblica Dominicana a oriente e la repubblica di Haiti a occidente. Quest’ultima conta 3 milioni di abitanti, un’arcidiocesi a Port-au-Prince e 4 diocesi suffraganee. L’arcidiocesi e 3 diocesi suffraganee sono sotto la cura di preti secolari francesi: la diocesi di Port-de- Paix è affidata ai padri della Compagnia di Maria. Tranne alcune migliaia, ripartite in alcune sette protestanti, tutta la popolazione è cattolica. Oggidì si pubblicano nel territorio della repubblica 18 giornali, 12 nella capitale e 6 in provincia. I 4 quotidiani che si pubblicano a Port-au-Prince hanno una tiratura minima; il più diffuso è Le Matin con 1.800 esemplari, tutti gli altri settimanali o bisettimanali tirano da 200 a 300 copie. I quotidiani escono in 4 pp. in piccolo formato: 2 dedicate agli avvisi commerciali, 1 alle notizie radio-telegrafiche e la quarta occupata in genere da articoli di politica elogiativi del governo il quale li sovvenziona. Oggidì poi il governo, che ha inclinazioni dittatoriali, esercita un influsso diretto sulle pubblicazioni periodiche. Tre quarti della popolazione non sanno leggere; quindi l’influsso della stampa è limitato. I vescovi hanno tentato ripetutamente di dotare Haiti di un giornale cattolico, ma l’ultimo Haiti Catholique, come i suoi predecessori, ha cessato di esistere dopo due anni di vita. Dei periodici venne fondato nel 1871 il Bulletin Religieux d’Haiti che dal 1924 si chiama Bulletin de la Quinzaine ed esce due volte al mese. È molto diffuso e la sua tiratura raggiunge quella complessiva degli altri giornali. Altri periodici: Bulletin de Notre-Dame du Perpetuel Secours, Cape-Haitien; Le Message, bollettino della parocchia du S. Coeur che è la parrocchia aristocratica di Port-au-Prince, 1.000 abbonati; L’Etoile du Port-de-Paix, per la diocesi omonima, pubblicazione dei padri della Compagnia di Maria. La diocesi di Cayes ha invece dal 1930 una piccola rivista Haiti che viene stampata ogni due mesi in Francia. La stampa quotidiana e politica non si può dire ostile al cattolicismo; è piuttosto indifferente, ma all’occasione di grandi manifestazioni religiose, le suol mettere in particolare rilievo. Honduras La repubblica di Honduras (America Centrale) conta 854.184 abitanti, dei quali secondo l’ultimo censimento del 1930, 837.948 si qualificarono cattolici. Ma la situazione della stampa non sta in nessuna proporzione con questi dati. Non esiste Azione Cattolica né altra organizzazione con fini religiosi, eccettuate le associazioni pie femminili. La radice del male consiste nella mancanza di sacerdoti nazionali dovuta alla povertà dell’unico seminario del paese. Non c’è quindi molto da attendersi nemmeno per quanto riguarda la stampa. Nel passato si fecero alcuni tentativi meritori. Il rettore del seminario pubblicò El Amigo del Pueblo che visse soli tre anni; 5 anni visse il settimanale Honduras; altrettanto o poco più il settimanale Celajes e un anno solo il settimanale parrocchiale S. Miguel. Tutti questi periodici soccombettero per ragioni finanziarie. Resiste invece il più vecchio dei periodici cattolici La Luz, settimanale di piccolo formato, e pubblicato in S. Barbara da un secolare, Celso Rejes; conta 32 anni di vita ed una tiratura di 1.500 copie. Vive e prospera anche El Buen Pastor pubblicazione mensile fondata nel 1911 e redatta ora nella capitale dal rettore del seminario P. Juan Odendahl, paolino. Tira 5.000 copie. Due fogli parrocchiali, l’uno a Danli e l’altro a Cedros tirano un numero ancor minore di copie; ed è tutto. Di fronte a questi pochi periodici si debbono citare El Cronista, quotidiano che si pubblica nella capitale di Tegucigalpa con 5.000 copie di tiratura, giornale indifferente che talvolta elogia ma non di raro attacca la Chiesa cattolica; La Epoca, quotidiano, 4.000 esemplari, organo del partito politico vittorioso; Diario comercial con 4.000 copie e 8 pp., due delle quali in inglese: buono, morale, serio, filo-cattolico. Vi sono inoltre alcuni altri quotidiani e settimanali indifferenti, a carattere piuttosto commerciale. Da notare che la nuova legge sulla stampa votata nel 1924 rende responsabile il proprietario o direttore della tipografia quando, citato dall’autorità giudiziaria, non presenti l’originale dell’articolo incriminato con la firma dell’autore. Nicaragua Migliore è la situazione della repubblica del Nicaragua che conta circa 750.000 abitanti. Dei vecchi giornali quotidiani fondati verso il 1880 sopravvive oggi come il più importante El Diario Nicaraguense che si pubblica a Granada. Fondato nel 1884 da Anselmo Rivas, non si poteva allora classificare come organo nettamente cattolico, ma difendeva però le tendenze conservatrici e religiose contro la massoneria e il liberalismo. Più tardi venne perseguitato dalla frazione liberale arrivata al governo e nel 1897 in seguito alle ripetute multe dovette interrompere le sue pubblicazioni. Dal 1893 il partito liberale dominò senza alcuna opposizione. Il suo organo in Managua «El 93» assunse un atteggiamento così anticattolico, da attirare su di sé le sanzioni ecclesiastiche, ma ebbe anche l’effetto di provocare una forte reazione nella stampa cattolica. Sorsero allora i periodici cattolici El Cronista pubblicato a Leon e El Sentimiento Catolico, diretto dal sacerdote José Antonio Lezcano y Ortega, oggi arcivescovo di Managua. Ma El Cronista non superò i 30 numeri e venne poi soppresso dal governo ed egual sorte toccò al settimanale del Lezcano. Con la scomparsa di questi periodici la stampa radicale e liberale dominò da sola il campo; gli avversari erano ridotti a fogli clandestini. Ciò durò fino al 1910, cioè alla fine del governo liberale. In questo momento, riottenuta la libertà di stampa, tornò a comparire El Diario Nicaraguense di Granada. Nel 1915 si fondò il quotidiano La Noticia indipendente ma con tendenze di sinistra. Nel 1918 i «Caballeros catolicos di Granada» fondarono il periodico La Accion Social, anima del quale fu il padre gesuita O’Rossi, uno degli uomini più benemeriti per il progresso della stampa cattolica del Nicaragua. Questa rivista visse soltanto due anni, ma per la sua serietà e il suo influsso lasciò buon seme di nuove iniziative cattoliche. Nel 1926 il giornalista Gabry Rivas fondò in Managua il quotidiano La Prensa. Fu questo nei primi tempi giornale religiosamente indifferente, che si fece una larga base per la sua violenta opposizione contro l’intervento americano; ma nel 1930 metà delle azioni passarono al Dr. Pedro Joaquin Chamorro, suo attuale direttore, il quale diede alla Prensa una tendenza prettamente cattolica. Altri periodici cattolici fondati recentemente sono Los Hechos organo della curia di Leon, il Messaggero del Cuore di Gesù che si pubblica ora in Managua sempre sotto la illuminata direzione del P. O’Rossi S.J. che riuscì a farne una delle riviste più lette del Nicaragua; a Managua ancora il settimanale La Ación Social Catolica organo dell’associazione omonima diretta dal sacerdote Marco A. Garcia e dal Dr. Jeronimo Anguilar; Hoja Dominical periodico settimanale assai diffuso dei Francescani. In Granada si pubblica anche El Correo al quale collabora di preferenza Mons. Reyes y Balladares. Riassumendo si può affermare che il giornalismo cattolico nel Nicaragua è in grande progresso. Oggi accanto agli organi esclusivamente politici vi sono dei quotidiani indipendenti che professano le dottrine cattoliche e combattono per esse sul terreno dell’informazione e della polemica. AMERICA MERIDIONALE Argentina Grande è il numero delle pubblicazioni periodiche dell’Argentina, soprattutto se si considera che i suoi 12.000.000 di abitanti, di cui 2 milioni e mezzo di stranieri, sono distribuiti su una vasta estensione, in modo da raggiungere soltanto una media di 44 abitanti al km . Il centro principale delle pubblicazioni è naturalmente la capitale, coi suoi 2 milioni e mezzo di abitanti. Seguono Cordoba grande centro commerciale con 250.000 abitanti, La Plata, Santa Fé, Tucuman. I giornali pubblicati a Buenos-Aires sono 87. Di essi 4 sono organi o bollettini ufficiali; 9 rappresentano le varie sfumature e fazioni politiche; 10 hanno carattere commerciale ed industriale; 20 rappresentano le varie comunità straniere di cui 4 italiani, 3 inglesi, 2 tedeschi, 2 ungheresi, 1 armeno, 1 francese, 1 ebreo, 2 polacchi e 4 siriani o turchi; una quarantina infine hanno tendenza politica incerta e si possono classificare piuttosto come giornali di informazione. Dei quotidiani politici maggiori il più importante è forse La Nacion fondata nel 1870 e che oggi non è organo di nessun partito, ma conserva una certa indipendenza; lo stesso si può dire della Razon, mentre il grande organo liberale è La Prensa che vive già dal 1869; portavoce dei democratici è la Tradicion Democrata e il quotidiano socialista dal 1894 si chiama La Vanguardia. Di fronte a questi quotidiani politici e di informazione, dopo gli esperimenti non duraturi de la Union fondata verso il 1880, sorse nel 1900 per iniziativa del P. Federico Grote della Congregazione del SS. Redentore, religioso assai benemerito dell’apostolato per la stampa e tuttora vivente, El Pueblo, divenuto ora il più grande quotidiano cattolico dell’Argentina e forse dell’America meridionale. La sua società editrice pubblica anche il settimanale illustrato Pro Familia e collezioni di libri e opuscoli di propaganda. Il suo attuale direttore Giuseppe Aniceto Sanguinetti è considerato come uno dei migliori organizzatori e fa parte del Bureau International des Journalistes Catholiques. Fuori della capitale si pubblicano un 230 giornali d’importanza piuttosto locale, tranne forse quelli di Cordoba. In quest’ultima città troviamo anche un quotidiano cattolico abbastanza diffuso, più anziano del Pueblo di 6 anni, Los Principios. Gli altri due quotidiani cattolici La Verdad di Junin e La Accion di Paranà sono nati recentemente dai settimanali omonimi e non escono dalla loro regione. Sarebbe inconcludente l’istituire un confronto tra i periodici non cattolici e quelli che si classificano come tali, perché la maggior parte dei primi ha carattere tecnico specializzato. D’altro canto l’elenco assai esplicativo che pubblichiamo della stampa cattolica argentina ci dispensa dall’entrare in ulteriori particolari sul conto delle singole pubblicazioni. Meritano un particolare rilievo la Rivista scientifico-letteraria di Mons. Franceschi, il Criterio, la rivista Estudios dei gesuiti e la rivista Restauracion Social che da tre anni è il portavoce dell’Azione Cattolica e della riforma sociale, ed estende il suo influsso direttivo anche ad altri paesi dell’America latina. È noto d’altro canto che l’Azione Cattolica Argentina si è negli ultimi anni organizzata sul modello di quella italiana: era naturale quindi che ci incontrassimo in periodici che ricordano gli organi dei vari rami dell’Azione Cattolica italiana. Fu appunto la Giunta nazionale dell’Azione Cattolica che organizzò la partecipazione argentina all’Esposizione e fu il zelante segretario generale della stessa Giunta Dott. Romulo Amadeo a dirigerne i preparativi. Prima però di spedire il materiale a Roma il Comitato convocò a Buenos-Aires nell’autunno 1935 una «settimana della stampa cattolica argentina» e vi inaugurò una esposizione nazionale della stessa stampa, comprendendovi anche i libri e gli opuscoli. Durante la «settimana» gli organizzatori ed altre persone competenti commentarono il materiale esposto, rilevarono la necessità di fare nuovi progressi e proposero nuove iniziative. La più indovinata fu la creazione della Oficina Central de la Prensa Catolica, la quale costituirà l’azione principale del segretariato di propaganda e di stampa dell’Azione Cattolica, pubblicherà un bollettino bibliografico per tutti i periodici e le riviste cattoliche e fungerà da intercambio per la compra e vendita di libri e per gli abbonamenti di giornali argentini o stranieri. Brasile Il grosso elenco delle pubblicazioni brasiliane e la numerosa partecipazione di quel paese, così suggestivamente ordinata da Dioclezio de Campos ci aveva subito fatto comprendere che il problema della stampa nel Brasile – una federazione di Stati gigantesca con 8.522.000 km e 45 milioni d’abitanti – doveva presentarsi con aspetti estremamente interessanti. Ma sulla scorta di una arida statistica o di una relazione documentaria ci sarebbe stato impossibile di cogliere questi aspetti nella loro giusta prospettiva e nel loro valore generale. Fortuna volle che la Direzione della Mostra internazionale trovasse nel P. José Moss Tapajos, alunno del Pontificio Collegio Pio Brasiliano e figlio di un illustre giornalista brasiliano, Julio Tapajos, morto sulla breccia, dopo 24 anni di apostolato nella stampa, un profondo ed appassionato studioso di questo problema. Con la sua gentile autorizzazione quindi profitteremo della sua magnifica conferenza, citando il più spesso, specie quando si tratta di valutazioni e giudizi, le sue stesse parole. In Brasile vi sono 413 pubblicazioni cattoliche così distribuite: otto quotidiani, ottantatrè settimanali, 105 mensili, 58 di altra periodicità e 159 di periodicità varia. Il che forma dunque un totale di 413 pubblicazioni. Abbiamo dunque in Brasile un periodico cattolico per ogni 108.950 abitanti oppure un periodico cattolico per 107.750 abitanti cattolici. La densità però dei soli quotidiani cattolici offre la preoccupante cifra di un quotidiano per 5.568.000 abitanti. Dei quotidiani cattolici due sono posseduti dallo Stato del Cearà, ed uno per ciascuno ne contano quelli di Baìa, Alagoas, Minas Geraes Paralba, Rio Grande del Nord, Rio Grande del Sud, che pubblica il suo in lingua tedesca. Quanto alla natura di queste pubblicazioni, 185 sono di carattere religioso, 103 di carattere generale, 73 di carattere culturale, 93 per l’Azione Cattolica. Davanti a questi dati due osservazioni si presentano e cioè che in Brasile il numero dei quotidiani cattolici è insufficiente principalmente se si considera che gli esistenti hanno generalmente una tiratura piuttosto limitata. Lasciando da parte il Deutsches Volksblatt assai diffuso tra i brasiliani di origine tedesca, tra i nostri quotidiani cattolici il più diffuso è O Diario di Minas Geraes che non supera la tiratura di 20 mila esemplari, cifra d’altra parte notevole per un giornale che conta appena tre anni di esistenza. È invece, relativamente alla scarsità di quotidiani, forse più che sufficiente il numero di pubblicazioni periodiche, principalmente se si tien conto che secondo calcoli approssimativi, il 50 per cento della popolazione non legge periodici. Tanto più che negli ultimi anni, questi hanno preso un notevolissimo incremento. Dei 185 periodici in circolazione, la cui data di fondazione è certa, quindici sono stati fondati dal 1900 al 1910, trenta dal 1910 al 1920, quarantasei dal 1920 al 1930, novantaquattro dal 1930 al 1936. In conclusione si sono fondati più periodici nel settennio 1930-1937 che nei trenta ultimi anni… nonostante la crisi. P. Tapajos crede quindi di poter concludere con le parole dell’Ecc.mo Vescovo Ausiliare di San Paolo, che alla domanda: «Che vale la nostra stampa periodica?» rispondeva: «Forse per la grandezza dei nostri giornali e per la loro tiratura relativamente ridotta, la stampa cattolica in Brasile pare troppo piccola ed insignificante. Ma quello che molti ignorano è che questi nostri piccoli giornali si trovano dappertutto, si moltiplicano in tutte le città; vivono in tutti gli angoli e sono letti da molto più persone che non si creda… Dio ha le sue vie e sa quel che fa. Il certo è che finché non arriva l’ora felice in cui possiamo avere un grande, un formidabile quotidiano cattolico, i nostri piccoli giornali sono degni di tutte le nostre benedizioni e simpatie. Lavorano con tenacia, sfidano ostacoli, lottano con forza di volontà e cercano come possono di servire la grande causa di Cristo Signor Nostro». D’altra parte la questione del grande quotidiano cattolico va riguardata dal punto di vista della concorrenza. La grande stampa d’informazione brasiliana è a tipo nord-americano. Esce generalmente in venti, trenta, quaranta e più pagine. I grandi quotidiani sono poi assai numerosi: per esempio nelle sola capitale, per una popolazione che non arriva ai 2.000.000 vi sono quasi una trentina di quotidiani, ossia più o meno un quotidiano per ogni 55 mila abitanti, salvo poi che ognuno di questi quotidiani, fatte poche eccezioni, non può superare la tiratura di 100.000 copie. Orbene, tutta questa potente stampa neutra, afferma il Tapajos, non soltanto non è di tendenza antireligiosa, ma, pure rimanendo aconfessionale, favorisce, generalmente, la religione cattolica. Ed a conferma cita un giudizio del P. De La Brière nelle Etudes, il quale così definisce la situazione della grande stampa quotidiana brasiliana: «… Non vi è giornale quotidiano esplicitamente cattolico, ma vi è una grande penetrazione cattolica in tutta la grande stampa nazionale di carattere eclettico, e non vi è in questo ambiente, nessuna tendenza antireligiosa». Citando il Jornal do Comércio, il P. De la Brière dice: «Il Jornal do Comércio è una vera istituzione della vita politica e nazionale del Brasile. Il luogo, che esso occupa, equivale alla posizione del Times nella stampa britannica. Ebbene, il Jornal oltre ad escludere dalla cronaca le pubblicazioni scandalistiche, dà la più grande importanza agli argomenti di interesse religioso. Pubblica quotidianamente i documenti ecclesiastici ed i principali discorsi, fa commenti quanto mai favorevoli agli atti del magistero spirituale della Chiesa». Questo stesso giornale, aggiunge il P. Tapajos, nelle ultime grandiose manifestazioni cattoliche, come per il Congresso Mariano del 1930 e l’inaugurazione della statua a Cristo Redentore nel 1931, si è messo gratuitamente a disposizione dell’Eminentissimo Arcivescovo di Rio de Janeiro. E non è il solo. La vasta organizzazione dei «Diários associados» (che d’altronde dal punto di vista cattolico non sono tra i migliori) mantiene in ognuno dei suoi molti quotidiani la così detta «colonna del centro» destinata alla collaborazione cattolica. È frequente vedere questi giornali neutri stampare edizioni speciali per celebrare date e festività cattoliche. È inutile rilevare il valore di un tale concorso per la causa cattolica; ma d’altra parte i cattolici vi vedono anche con l’Ecc.mo card. Leme un pericolo, poiché attraverso la neutralità penetrano spesso idee eterodosse e l’adattarsi a tale situazione conduce i fedeli a trascurare il problema della stampa integralmente propria. Che sia poi questa una delle cause principali per le quali i cattolici non si danno pena per la soluzione del problema che ci occupa, lo dimostra l’origine di quasi tutti i quotidiani cattolici in Brasile; origine che ha sempre luogo quando si verifica un mutamento nell’atteggiamento della stampa aconfessionale. Prendiamo come esempio il più recente: O Diario in Minas Geraes. Un giornale assai diffuso, chiamato O Estado de Minas iniziò una forte campagna a favore di un candidato anti-clericale alla Costituente brasiliana, l’ammiraglio Thompson, durante l’anno 1933. I cattolici protestarono ma non furono sentiti. Si dichiarò allora il boicottaggio del giornale e si gridò: vogliamo il quotidiano cattolico! Pochi mesi dopo, nel febbraio del 1934, nasceva il quotidiano cattolico di Minas che va ogni giorno migliorando le sue edizioni e diffondendosi sempre più. Un altro punto debole della stampa periodica brasiliana è, secondo il nostro relatore, la mancata coordinazione e cooperazione. Le forze si disperdono. Ma quando pensiamo, egli dice, che a Rio de Janeiro vi sono 49 periodici, 83 a Minas Garais, 118 a San Paolo, e così via, ci domandiamo chi legge tutti questi periodici? E poi provatevi a leggerli: salvo eccezioni, elogi, ripetizioni, trascrizioni, nient’altro. Non sarebbe meglio che ve ne fosse uno soltanto che potrebbe valere quanto tutti gli altri assieme, se tecnicamente meglio condotto e più intelligentemente diretto? Perché ogni parrocchia vuol avere un settimanale di 4-6 grandi pagine, se la città non ha il quotidiano? Non basterebbe un bollettino parrocchiale? Cade opportuno ripetere l’accorato monito del grande Pontefice Leone XIII ai Vescovi degli Stati Uniti del Nord America: «Considerate seriamente che l’opera della stampa sarà se forse non dannosa, almeno molto poco utile alla Chiesa se fra quelli che mirano allo stesso fine non vi è concordia. Quelli che desiderano servire alla Chiesa in maniera utile e difendere con le loro penne il nome cattolico, debbono combattere in armonia perfetta, e per così dire, con le file serrate». A questi mali però il Brasile cattolico sta già approntando il rimedio. L’Azione Cattolica lavora attivamente, e già come frutto abbiamo due grandi iniziative che oltre ad attendere alla soluzione delle prime difficoltà offrono anche il rimedio alla seconda; coordinare cioè le forze disperse. Parlo della Associazione dei Giornalisti Cattolici (A.J.C.) e della Stazione cattolica di Radio «Vera Cruz». Queste due iniziative, lavorando unite, potranno svolgere un magnifico apostolato, principalmente funzionando come centro coordinatore della stampa cattolica in Brasile; costituendo un organismo permanente, capace di supplire alla cattiva volontà o all’indifferenza delle grandi agenzie in fatti di interesse cattolico; costituendo un servizio di rettifica di notizie false, calunniose o tendenziose; facendo la propaganda delle opere, dei nomi e dei meriti di quei cattolici che lavorano nella stampa; stimolando ed aiutando i pubblicisti cattolici; organizzando congressi ed offrendo un servizio completo di statistiche della stampa cattolica in Brasile; orientando ed organizzando la reazione costante contro la cattiva stampa ed eventualmente contro la neutra; interessandosi per le scuole del giornalismo cattolico recentemente fondate in alcuni stati, come per esempio a Rio de Janeiro ed a San Paolo. Già è stato convocato un congresso e l’Esposizione darà impulso a nuove iniziative. Bolivia La Bolivia conta 2.650.000 abitanti dei quali sono indi dal 65 al 70%; meticci dal 15 al 22%; bianchi dal 15 al 12%; i cattolici sono circa il 90%, il resto areligiosi, protestanti e pagani. La religione cattolica è la religione dello Stato. Si pubblicano in Bolivia 11 quotidiani, dei quali due si possono dire cattolici El Imparcial di Cochabamba e Alas di Potosì; un terzo La Mañana di Oruro si può classificare come filocattolico. Neutri possono considerarsi 4 giornali di La Paz, La Razón, La República, La Fragua e La Prensa. Ostili sono invece El Diario di La Paz, La Ultima Hora, anche di La Paz, La Patria di Oruro e il Nuevo Tiempo di Cochabamba. Questi quotidiani hanno una tiratura che va da un minimo di mille copie fino al massimo di sei mila e tirano in totale circa 300.000 copie, delle quali 5.000 copie si possono attribuire ai due giornali cattolici e 2.500 al quotidiano filocattolico; i giornali decisamente ostili superano assieme di poco le 10.000 copie. I settimanali della Bolivia sono 12 dei quali 3 cattolici, 5 neutri, 4 ostili. I settimanali cattolici La Defensa, El Labaro e El Antoniano contano assieme 5.600 esemplari contro 2.230 da calcolarsi ai settimanali ostili; tra questi La Accion socialista di Oruro con 600 copie. Migliore è il rapporto dei periodici. I cattolici possiedono 6 periodici di fronte a 7 riviste di tendenza neutra, alcune delle quali di carattere tecnico come Bolivia economica, Revista de aduanas, ecc. Diciamo ora qualche cosa della stampa cattolica seguendo la circoscrizione ecclesiastica. A la Paz nel 1933 si riuscì a prezzo di grandi sacrifici a fondare un settimanale di Azione Cattolica intitolato La Defensa che prima della guerra del Chaco aveva raggiunto una tiratura di 4.000 copie. Sospeso durante la guerra per il richiamo alle armi del suo direttore che è il sacerdote Nicola Naranjo, si spera di farlo uscire ora due volte la settimana e renderlo anzi possibilmente quotidiano. I periodici che si pubblicano nella diocesi di La Paz, anzi nella stessa capitale sono assai modesti ed editi per lo più dalle congregazioni religiose. Excelsior è organo scolastico del collegio cattolico S. Giovanni Battista della Salle dei Fratelli delle scuole cristiane (ginnasio-liceo). Adelante è la rivista del collegio di S. Callisto dei Gesuiti. Eco de Collegio è un periodichino del collegio delle Figlie di S. Anna, che comprende le elementari, le secondarie e un corso commerciale di 3 anni. Nella sede arcivescovile di Sucre, antica capitale della Bolivia, si pubblica El Labaro, divenuto ultimamente bisettimanale. Nel 1933, ricorrendo il primo centenario della nascita di Mons. Michele Taborga, illustre arcivescovo di Sucre, venne fondata La Revista de la academia de historia eclesiastica nacional. In Potosì, sede della diocesi omonima, si è fondato nel 1932, grazie specialmente allo zelo dei padri francescani, un quotidiano di piccole proporzioni Alas che ha raggiunto la discreta diffusione di 2.400 copie. Un umile francescano italiano il P. Giuseppe Zampa, chiamato a buon diritto l’apostolo dei poveri indiani di Bolivia per i quali riuscì a creare oltre 150 scuole dette «Escuelas de Cristo», fondò pure nel gennaio 1907 un settimanale per i lavoratori, intitolato La Propaganda, che ora in parte è sostituito dal quotidiano ed esce quindi più raramente. El Antoniano è naturalmente il periodico dei Francescani fondato già 42 anni fa in Tarija (diocesi di Tarija). Nella stessa diocesi e precisamente nella città di Cochabamba esiste un tipo di giornale che il comitato boliviano ha accolto fra i cattolici, ma che ha un carattere del tutto speciale. El Imparcial è infatti un quotidiano indipendente con una tiratura di circa 2.500 copie, nel quale, in base ad un accordo conchiuso con Mons. vescovo di Tarija, 2 pp. sono sempre riservate ad articoli o notizie di ispirazione cattolica. Cile 93% dei 5 milioni di abitanti del Cile sono cattolici. Si pubblicano nel Cile 529 quotidiani e giornali periodici, dei quali 53 cattolici, 48 anticattolici e 428 neutri e indipendenti. Le riviste assommano a 474, delle quali 59 cattoliche, 27 anticattoliche e 308 indipendenti o neutre. Fra i giornali cattolici vanno citati El Diario Ilustrado, uno dei più importanti del paese, che esce in Santiago, La Union di Valparaiso, La Patria di Conception, La Discusion di Chillan, La Cruz del Sur di Aucud. Fra i periodici indipendenti vanno citati in primo luogo El Mercurio, filocattolico, il quotidiano cileno più autorevole, che si pubblica in Valparaiso e Santiago. L’edizione di Santiago tira da 70.000 a 100.000 esemplari. Fu fondato in Valparaiso nel 1827 e a Santiago nel 1900. La medesima società editrice pubblica Las Ultimas Noticias in Santiago e La Estrella in Valparaiso. Altri giornali degni di menzione fra gli indipendenti sono La Nacion, El Diario Oficial, El Imparcial, Los Tiempo pubblicati in Santiago; e parecchi altri si pubblicano nelle varie città di provincia. Il primo periodico cileno venne fondato nel 1811 e deve la sua vita ad un sacerdote cattolico, possessore della prima tipografia. Fra le riviste cattoliche meritano menzione particolare la Revista Catolica, celebrato organo dell’università cattolica di Santiago; El Eco, rivista settimanale che tira 32.000 esemplari; Estudios, pubblicazione di alta cultura religiosa; Efemerides Marianas e Hacia el Ideal della gioventù cattolica femminile, ecc. Fra le riviste neutre ricorderemo Anales de la Universidad de Chile, Atenea dell’università de Concepción, La Revista Chilena edita dal ministero degli affari esteri; Zig Zag e Sucesos diffuse riviste illustrate che circolano in tutta l’America del Sud; Gaceta del Chile, Revista del Pacifico, ecc. Fra le società editrici citiamo: Editorial del Secretariado general de prensa y propaganda de la Acción católica, Santiago, Huerfanos 1515; Apostolado de la prensa, Santiago, Avenida Chile-España N. 85 y 101 diretto dal sac. B. Gentilini; Colección Ecclesia, Santiago, Universidad católica de Chile; Ediciones Liga social de Chile, Santiago, calle Moneda 1590; Publicaciónes Pax, Valparaiso, Secretariado de Prensa y Propaganda de la Acción católica, Palacio episcopal. Come si vede la stampa cilena è assai numerosa e i cattolici vi compaiono degnamente. La lista di partecipazione alla Mostra che pubblichiamo, ne elenca solo una parte. Il segretariato della stampa dell’Azione Cattolica del Cile ha pubblicato un catalogo della stampa cattolica che si basa su notizie dell’agosto 1933. Nel 1936 lo stesso segretariato (Santiago, Huérfanos 1515) per opera di P. Thomas Alarcón S. J. ha compilato un catalogo generale della stampa cilena: La Prensa de Chile, Santiago, 1936, p. 95, in 8. Vedi anche: Jorge Gustavo Silva, Los Trabajadores del periodismo en Chile, Santiago de Chile, Imprenta nacional, 1929. Columbia I 9 milioni d’abitanti della Colombia sono sparsi su d’un territorio di 1.200.000 km , quindi con una densità di soli 6 abitanti per km. I pochi quotidiani esistenti nella capitale di Bogotà e nelle altre città maggiori, come Medellin, Manizales ecc. sono organi politici dei due partiti che si alternano al governo e ad un tempo di pura informazione. Di questa stampa un nostro informatore locale ci dà la seguente caratteristica. «Ci sono tre leggi sulla stampa che sottopongono al potere giudiziario i diritti di stampa, ma tali leggi non si applicano quasi mai, perché è dell’indole colombiana il desiderare che la stampa abbia la massima libertà; e si può dire che non ne abusa. Quando c’è un periodico o una rivista pornografica o dedita alla diffamazione, il pubblico s’incarica di farla finire astenendosi dal leggerla. La stampa combatte con ardore nel campo politico, ma rispetta la vita privata, la Chiesa e i suoi ministri. Quella del partito conservatore inoltre professa apertamente la dottrina cattolica. Qualche giornale liberale fa talvolta delle allusioni ostili alla religione, ma si tiene sempre nei limiti di una grande moderazione perché teme l’ambiente cattolico e le censure ecclesiastiche che, come si è visto nel passato, possono stroncare l’esistenza di qualsiasi pubblicazione». La tiratura dei quotidiani è limitata e forse uno solo arriva a 50.000 copie, gli altri in media si aggirano sulle 10.000 ed alcuni provinciali non arrivano alle 3.000. Le riviste sono quasi esclusivamente scientifiche, tecniche o letterarie. Molto importanti La Rivista Javeriana pubblicata dall’università Javeriana diretta dai gesuiti e La Revista Colombia conservatrice, diretta da Laureano Gomez, capo del partito conservatore e José de la Vega. Gli altri periodici cattolici o sono come dice il loro titolo di Azione Cattolica o sociale, ovvero organi religiosi. Equatore La Repubblica dell’Equatore conta tre milioni d’abitanti, la terza parte dei quali sono Indi. La maggior parte della popolazione abita nei villaggi e nelle fattorie disperse; delle città, soltanto Quito e Guayaquil contano 120 mila abitanti, Quenca 50 mila e Riobamba 30 mila. In tutta la Repubblica non vi sono che tre quotidiani non cattolici i quali risalgono a più di vent’anni addietro: El Telegrafo fondato cinquant’anni fa, El Comercio che ha circa trent’anni di vita, El Dia che ne ha ventidue. Tutti gli altri sono di formazione recente, e, con le eccezioni che vedremo poi, s’ispirano al liberalismo o al radicalismo. Il socialismo aveva un quotidiano, La Tierra, che cessò le pubblicazioni due anni fa. Oggi il numero totale dei quotidiani e settimanali in tutto l’Equatore è d’una ventina, con una tiratura globale di 400 mila copie la settimana; solo El Telegrafo raggiunge 15 mila esemplari. Come quotidiani cattolici si possono considerare El Debate di Quito e El Diario del Sur di Quenca: sono organi politici dei conservatori, di scarsa tiratura. Tra i periodici: La Bandera de Cristo Rey settimanale di Quenca; Revista Catolica mensile di Quenca; El Caracter, quindicinale del Cañar; La Hoja Mesajera, settimanale di Riobamba; El Obrero, settimanale di Quito ha duemila esemplari; Dios y Patria di Quito, è un settimanale reputato che tira duemila cinquecento copie; El Propagandista Catolico è un quindicinale per le parrocchie. Vi sono ancora alcuni periodici pubblicati dalle Congregazioni religiose e dai Collegi. Questa stampa non partecipò all’Esposizione e, negli ultimi mesi prima dell’inaugurazione, si seppe che il Governo dittatoriale dell’Equatore aveva soppresso i due quotidiani cattolici e settimanali, tra cui La Bandera de Cristo Rey, che era il più diffuso, contando seimila esemplari. Paraguay Il Paraguay conta un milione di abitanti, quasi tutti cattolici. Circostanze particolari del territorio, la proverbiale libertà di costumi e la complicità delle leggi spiegano il moltiplicarsi delle unioni illegittime con la conseguente diminuzione delle vocazioni sacerdotali e religiose. Non è quindi da meravigliarsi se la stampa quotidiana cattolica sia ancora un desiderio. Nel passato i tentativi furono parecchi, ma ultimamente anche per le difficoltà create dalla guerra del Chaco sono scomparsi i giornali cattolici La Patria Paraguaia e Los Principios, come pure la rivista Accion, organo della gioventù cattolica del Paraguay. Il più antico settimanale cattolico è El Bien che esce da vent’anni ad Assuncion. Il più recente invece è il Veritas organo della gioventù cattolica del Paraguay che esce dal 1935. I padri missionari del S. Cuore di Gesù di Betharran pubblicano la rivista mensile Reinara; i padri salesiani da 24 anni il Messaggero di Maria Ausiliatrice e inoltre durante la guerra del Chaco hanno cominciato a pubblicare la piccola rivista mensile Alborada, organo del santuario di Maria Ausiliatrice di Olimpo. I quotidiani della Assuncion stampano al massimo 10.000 esemplari: El Diario, La Tribuna, El Liberal, sono organi delle fazioni politiche in cui si divide il partito liberale, La Prensa è l’organo del partito politico denominato Colorado. Solo El Orden si può qualificare come giornale di informazione. Vi sono inoltre altri piccoli quotidiani di carattere meramente locale come El Surco, El Deber di Villarica e El Correo del Norte di Concepcion. Dei settimanali non cattolici il più diffuso è il Hoy, pubblicato da El Orden. El Ateneo rivista scientifica del Paraguay e la Rivista della facoltà di diritto pubblicano raramente articoli che tengano conto del problema religioso. La filosofia perenne non trova cultori negli ambienti intellettuali e nella libreria più frequentata della Assuncion; mentre non mancano le pubblicazioni più disparate di scrittori eterodossi, compresi i comunisti, sarebbe strano il trovarvi un capolavoro del pensiero cattolico. Perù I 7 milioni di Peruviani abitano in maggioranza nella campagna e sulle montagne: solo un milione risiedono in agglomerazioni urbane: 600.000 nelle città della costa, 300.000 nelle città sulle Ande e 100.000 in piccole città ai margini delle foreste. Gli Indi assieme ad altri elementi di colore rappresentano la metà della popolazione. I giornali escono per lo più nella capitale Lima (400.000 abitanti). Così El Comercio, decano della stampa nazionale, fondato nel 1839; La Cronica, fondata 25 anni or sono; La Prensa, di fondazione a noi più vicina. Di fresca data è l’Universal, che può riguardarsi come filocattolico. Dato l’attuale regime del paese, non esiste una stampa di sinistra. Il quotidiano cattolico El Deber esce nel Sud, ad Arequipa, fin dal 1890. Formato piccolo, tiratura limitata. Uruguay Quasi tutti i giornali importanti della repubblica uruguayana escono nella capitale Montevideo nella quale risiedono, della popolazione totale di oltre 2 milioni, più di 600.000 abitanti. Si possono classificare come giornali indipendenti d’informazione El Pueblo, quotidiano di 12 pp. in grande formato e 20.000 copie di tiratura, La Mañana, press’a poco della stessa potenzialità; El Diario 12 pp. e 35.000 esemplari, La Tribuna popular con altrettanti; El Pais e El Debate con 25 rispettivamente 15.000 esemplari. Appartengono invece alla sinistra, con carattere anticlericale El Día, 12 pp., 30.000 es., Justicia, 8 pp., 10.000 esemplari di tendenze socialiste e El Sol, 8 pp. e 5.000 copie, nettamente filocomunista. I cattolici possiedono a Montevideo il quotidiano El Bien Publico con 10 pp. e 12.000 esemplari. Fondato dal celebre scrittore e poeta nazionale Juan Zorilla de S. Martin, il cui busto adornava il reparto uruguayano dell’Esposizione, è oggi edito dalla Società Leone XIII, che ne designa anche il direttore. Il giornale vive da cinquant’anni lottando sempre colle difficoltà finanziarie, perché molti cattolici sono più larghi di critiche sulla sua insufficienza tecnica che generosi nel loro contributo. Nella capitale esce anche El amigo del obrero bisettimanale, con 10 pp. e 15.000 copie. Nella provincia ha una forte posizione El Diario, quotidiano cattolico di notevole tiratura, che esce a Paysandu. Delle riviste merita menzione particolare la mensile Tribuna catolica che raggiunge una tiratura di 18.000 copie. Ma la sala dell’Uruguay attirava la nostra attenzione sopra tutto per la stazione Radio Jackson. Si tratta di una stazione emittente, che prende il suo nome dalla cappella Jackson, fondazione questa assieme a molti altri edifici della ricca famiglia omonima. La radio più specialmente fu costruita verso il 1930 dal Dott. Alessandro Gallinal, che sposò una Jackson ed è diretta ora da un direttorio tecnico amministrativo, presieduto dal P. Ramon Pujal. In Uruguay esistono 14 stazioni emittenti: delle 13 private la più forte è la Jackson, la quale oltre al notiziario trasmette funzioni religiose, predicazioni, conversazioni per gli ammalati, per i bambini, corsi apologetici. Zelatrici di quest’ampia ed efficace propaganda sono le Damas catolicas de l’Uruguay. Prima che di recente si piantassero due stazioni cattoliche in S. José di Costarica e in Colombia, la radio Jackson era l’unica radio cattolica dell’America latina ed anche ora viene ascoltata in molti paesi sudamericani. Nell’Uruguay non esiste una particolare associazione per la stampa; vi supplisce l’A.C. il cui presidente Quagliotti organizzò anche la partecipazione alla Mostra, sotto l’alta ispirazione e protezione dell’arcivescovo Aragone, manifestatosi fin da principio entusiasta dell’iniziativa vaticana. Venezuela L’antica «Capitania General de Venezuela», oggi Repubblica di Venezuela con 3.200.000 abitanti, fu l’ultima a godere i benefici della stampa. Fu infatti solo nel 1808 che s’introdusse la prima tipografia, mentre nel Messico si conobbe l’arte della stampa fin dal 1536 e nel Perù dal 1584. Dal 1808 al 1870 da parte cattolica non si pubblicarono che settimanali e periodici di carattere religioso. Dopo il 1870 la rivoluzione capitanata dal generale Guzman Blanco paralizzò la vita e quindi anche la stampa cattolica. Solo nel 1890 si inizia una nuova epoca con la fondazione del quotidiano cattolico La Religion nato in Caracas per opera di 4 sacerdoti venezuelani. Questo benemerito quotidiano, grazie ai grandi sacrifici pecuniari fatti dall’arcivescovo di Caracas, Dott. Rincon Gonzales, ha raggiunto oggi un notevole sviluppo con un appropriato attrezzamento tecnico. Ne è direttore il canonico Mons. Gesù Maria Pellin e condirettore il Sig. Tommaso Andres Polanco. I cattolici possiedono inoltre altri due quotidiani: La Columna che si pubblica in Maracaibo, seconda città della repubblica, e il Diario Catolico che esce nella piccola città di S. Cristobal. Questi quotidiani sono assecondati dai bisettimanali El Vigilante di Merida e El Buen Sembrador di Coro e dei settimanali come La Voz de las Pampas di Calabozo e la Abeya della stessa città. Numerosi sono anche i periodici di carattere religioso. Le riviste cattoliche più importanti sono: Iris diretta dalla scrittrice venezulana Lucila de Perez Diaz, organo delle donne cattolche, Rumbos, organo della gioventù cattolica di Caracas, Accion, organo del Centro Ideal Catolico di Caracas. Ha sede in questa città anche La Buena Prensa, società per la diffusione della buona stampa che possiede una propria tipografia editrice e diffonde un bollettino mensile che porta il titolo sociale. ASIA Asia occidentale Dell’Asia Occidentale meritano un cenno particolare i paesi che all’epoca dell’Esposizione stavano sotto mandato francese, cioè la repubblica del Libano con una popolazione di 854.644 abitanti, lo Stato di Siria con 1.705.553 abitanti, il Sangiaccato di Alessandretta con 197.594 abitanti, lo Stato degli Alauiti con 322.000 abitanti e quello del Gebel-Druso con 65.365 abitanti. È sorprendente che questi paesi di antichissima coltura ma di un analfabetismo ancora pronunciato, posseggano una stampa periodica relativamente così numerosa. Senza considerare la stampa cattolica, il Libano ha 48 giornali, dei quali 17 quotidiani, 27 settimanali, 3 bisettimanali, un mensile; la Siria 27 giornali, dei quali 15 quotidiani e 12 settimanali; Alessandretta 3 settimanali; lo Stato degli Alauiti 6 settimanali. Come è facilmente immaginabile, la tiratura dei giornali, anche quotidiani arriva raramente a 3.000 copie e s’aggira più comunemente sul migliaio di esemplari. Questi giornali sono in via di massima rispettosi della religione mussulmana e, di fronte a quella cattolica, più o meno simpaticamente indifferenti, fatta eccezione di 4 o 5 nettamente ostili e due addirittura immorali. I giornali tipo sono l’Orient quotidiano francese che esce a Beyrouth, che ai suoi inizi nel 1925 difese vigorosamente la libertà religiosa e la libertà della scuola; ora è piuttosto indifferente; un giornale concorrente è Le Jour che ha pressapoco la stessa tiratura dell’Orient e che è finanziato da due notabili che vengono considerati come cattolici: dal punto di vista religioso-morale il loro controllo del giornale non appare sempre evidente e efficace. Un terzo giornale francese è la Syrie che ha anche una edizione tedesca, ad uso degli ebrei tedeschi rifugiati in Palestina. Vengono poi due grandi quotidiani arabi SAWTELAHRAR (la voce dei liberi) e AN- NAHAR (il giorno), pure di Beyrouth. Essi sono ostili alla religione cattolica e ispirati dalla massoneria; esaltano il movimento arabo e l’islamismo. Degli altri 24 giornali arabi menzioneremo ancora AL-AHWAL (lo stato delle cose), nazionalista libanese e maronita, rispettoso della religione e della morale. La stessa tendenza rispetto alla religione ha Lissan El-Hal (organo dell’attualità), sempre a Beyrouth. Nel 1933 il padre Antonio Akl, arciprete della cattedrale maronita di S. Giorgio, fondò come organo cattolico maronita il quotidiano arabo Al-Ittihad al Loubnany (l’unione libanese). Recentemente esso venne ceduto ad una società laica; esso mantiene però un atteggiamento rispettoso verso la religione. Un quotidiano arabo molto nazionalista e rispettoso della religione e della morale è AL-BAIRAC (la bandiera); organo del partito ortodosso ostile al vescovo Salibi, coadiutore del metropolita greco-ortodosso di Beyrouth, è il quotidiano arabo AR- RABIT AL-CHARQUIAH. Nazionalisti arabi sono anche i due quotidiani che si pubblicano a Damasco. Il settimanale ARZAT LOUBNANE (il cedro del Libano) è proprietà di un cattolico convinto ed è redatto in senso molto rispettoso della religione. I due quotidiani arabi di Aleppo, mussulmani e nazionalisti, rispettano la religione cristiana. Ad Aleppo compare anche un settimanale arabo AL-KALIMAH (il verbo) che si dice cattolico e venne fondato nel 1924 da un sacerdote armeno cattolico. Sventuratamente questo settimanale svolse nel passato delle dottrine sovversive e ospitò attacchi molto deplorevoli contro i vescovi cattolici orientali. Ultimamente ha moderato tono e contenuto. Segnaliamo infine a Beyrouth il quotidiano AZTAG (monitore) in lingua armena e destinato agli emigranti armeni. Passando alle riviste, fatta astrazione da quelle cattoliche, esse sono 64 e precisamente: 47 nel Libano, 14 in Siria, 3 nel Lattakia. In riguardo religioso e morale sono generalmente corrette, benché naturalmente le riviste religiose non cattoliche non siano favorevoli alla Chiesa Cattolica. La stampa cattolica non può opporre in questi territori, che un solo giornale, il trisettimanale AL-BACHIR (il messaggero) che, come la maggior parte di pubblicazioni periodiche dello stesso carattere, esce da quel grande focolare di attività intellettuale, scientifica e religiosa che è l’Università di S. Giuseppe, fondata dai Gesuiti in Beyrouth. È dalle stesse officine che sortono tutte le riviste ed i periodici registrati nel nostro elenco al capitolo: Libano. Conviene aggiungervi alcune riviste di Aleppo e alcuni annuari come ALMANACFRANÇAIS, Beyrouth, AT-TAKWIMAL-LOUBNANY (almanacco libanese) e AT-TAKWIMAL-BACHIR che è l’almanacco annuale del quotidiano cattolico; in tutto 24 pubblicazioni periodiche cattoliche. (Nell’elenco che segue compaiono solo quelle raccolte dal Comitato di Propaganda Fide, cioè per i cattolici di rito latino). Nel territorio appartenente alla Turchia non comparivano all’Esposizione che due pubblicazioni periodiche, tutte due d’Istambul. Nell’Anatolia infatti non esistono minoranze cristiane. 18 milioni di turchi in cifra tonda leggono oltre 200 giornali, dei quali 57 quotidiani; la maggior parte al servizio del partito governativo. In seguito ad un decreto del governo che inibisce qualsiasi propaganda religiosa, i due periodici sono ora cessati. Cina e Manciuria La Cina alberga 400-450 milioni di abitanti su di un territorio di 11.2 milioni di km; rapporto che non apparirebbe cattivo, quando si pensi che in Europa (9.7 milioni di km) vivono 500 milioni di persone. Mancando però in Cina lo sviluppo industriale e solo un terzo del suolo risultando coltivabile, la densità demografica di certi distretti rurali raggiunge l’angosciosa quota di 2.640 abitanti per km. Il problema agricolo è quindi il più inquietante, perché l’85% della popolazione vive di agricoltura; il resto abita in circa 2.000 città e borghi. Le sei maggiori città: Canton, Hankow, Nanchino, Pechino, Sciangai e Tientsin hanno una popolazione complessiva di circa 10 milioni di abitanti, cioè del 4% della popolazione totale. In questi centri metà della popolazione sa leggere, ma nelle campagne il 60 e anche il 70% sono analfabeti. Religiosamente parlando, l’immensa maggioranza dei Cinesi professa il taoismo, il buddismo e il confucianismo, talvolta accomunati nello stesso tempio; un gruppo di 8-10 milioni appartiene all’Islam e 4 milioni, in cifra tonda sono cristiani, dei quali l’80% si professano cattolici (più esattamente secondo l’Annuaire des Missions Catholiques de Chine, Sciangai, 1936: 3.313.000). Va premesso ancora, perché in rapporto colla diffusione della stampa, che negli ultimi decenni la Cina ha costruito 14.500 km di linee ferroviarie e usa per le comunicazioni 50.000 automobili. La posta mantiene regolari comunicazioni su 467.000 km di lunghezza e le linee aeree di 10.000 km tengono i contatti colle località più remote. Telegrafo e stazioni radio si sono sviluppate rapidamente. Queste mutate condizioni cambiano anche le premesse della propaganda missionaria e della sua stampa. Bisogna tenerne conto, specialmente quando si studia lo sviluppo della stampa cattolica che in trent’anni è cresciuta nelle proporzioni indicate in una delle nostre tavole, già collocata nella Mostra. Il primo periodico cattolico fu il Bulletin des Observations Météréologiques dei Gesuiti di Zikawei, presso Sciangai, uscita nel 1872; nel 1917 i periodici erano 22, di cui 1 quotidiano a Tientsin e 4 settimanali, e nel 1935, alla vigilia dell’Esposizione, si registravano 115 pubblicazioni periodiche, delle quali tre pubblicazioni quotidiane (due giornali a Tientsin e a Pechino e il bollettino metereologico di Zikawei), 11 settimanali, 3 ogni dieci giorni, 6 quindicinali, 44 mensili, 5 dieci volte all’anno, 1 otto volte all’anno, 5 bimestrali, 10 trimestrali, 1 quadrimestrale, 12 semestrali, 10 annuali, 4 irregolari. Sessantotto di questi periodici escono nelle sei maggiori città: 25 a Pechino, o Peiping, 24 a Sciangai, 6 a Macao, 5 a Hongkong, 4 in Tientsin, e altrettanti a Wuchang. Il 65% dei periodici esce nelle provincie di Hopei, Kiangsu e Kwangtung. In quanto al contenuto, 66 periodici sono puramente religiosi, gli altri 49 sociali, educativi, informativi. Sei hanno carattere di giornali, di cui 2 escono ogni giorno. Tredici riviste, delle quali 12 dirette dai Gesuiti, hanno indole tecnico-scientifica, la tredicesima è pubblicata dalla Società del Verbo Divino ed è dedicata agli studi orientali; 13 periodici sono scritti per le donne, quattro vengono redatti da studenti dell’Università di Pechino. In quanto alla lingua, 52 si stampano in cinese, 42 in lingue straniere, 18 sono bilingui o poliglotte, incluso in quasi tutte il cinese. In cinese sono stampati gli organi più diffusi, come il quotidiano cattolico di Tientsin Yi-Shih-Pao (il Benessere sociale) che tira 30.000 copie, l’Apostolato della Preghiera e il Messaggero del S. Cuore di Gesù (14.500 e 5.200 copie) pubblicati a Sciangai. La maggior parte dei periodici escono dalle tipografie delle società missionarie che nel 1921 erano 13 e 26 nel 1935; 9 sono litografati. Il maggior merito della creazione e della diffusione della stampa cattolica in Cina è dovuto naturalmente ai vari Istituti Missionari che vi lavorano. Alla Mostra erano esposti anche i quadri della stampa secondo le Congregazioni editrici, ma qui possiamo dispensarcene, con richiamo ai nostri elenchi. Nuovo centro propulsore ed editoriale divenne la Commissione sinodale creata a Pechino nel 1924, per impulso di Mons. Costantini. Questo comitato permanente pubblica Collectanea Commissionis Synodalis che è l’organo ufficiale della commissione e sotto la direzione del rev. Teodoro Mittler, S.V.D. prima ed ora di P. Bodefeld O.F.M., è divenuta una rivista di alto valore scientifico e La scuola cattolica (in cinese) già diretta dal Dr. Yu Pin, divenuto vicario apost. di Nanchino, ed ora dal rev. Niu. Ma la creazione più utile per la stampa cinese fu l’Agenzia Lumen organizzata nel 1935 dal rev. P. Federico Dietz MM. L’Agenzia dirama i suoi copiosi bollettini settimanali alla stampa cattolica cinese, a parecchi organi non cattolici della Cina e scambia le informazioni con altre agenzie nazionali ed estere. Commissione sinodale e agenzia costituiscono anche il centro organizzativo per la nostra esposizione. Il P. Dietz raccolse i risultati della sua diligente inchiesta in un prospetto statistico dato anche alle stampe e col sussidio degli elementi da lui raccolti, P. Bonaventura Péloquin, O.F.M., riferì sulla stampa nel Congresso nazionale dell’Azione Cattolica tenuto in Sciangai nel settembre 1935, relazione pubblicata poi nel Bulletin Catholique de Pékin, 22 ottobre 1935 e il Dr. Rodolfo Löwenthal compilò il suo accurato studio The Catholic Press in China, pubblicato in Collectanea Commissionis Synodalis, marzo 1936 (pp. 272-312): a lui siamo debitori degli elementi di questa nostra rapida sintesi. Il canadese francescano P. Péloquin, ardente apostolo della stampa, fondatore di un mensile per il clero in Tsinan (cinese-latino), di un settimanale cinese pure a Tsinan, di un altro con supplemento inglese a Wuchang, creò in quest’ultima città un mensile, Kung-Chiav-Iueh K’an che esce in 13 edizioni per i diversi vicariati delle provincie di Hupeh, Hunan e Szechwan. I due quotidiani di Tientsin e di Pechino sorsero nel 1915 coll’aiuto di capitali cattolici. Fino al 1934 erano uniti da una combinazione editoriale, ora ognuno è indipendente. Grande successo ebbe l’organo di Tientsin il quale tirando 30.000 copie, è, assieme al non cattolico Ta Kung Pao (50.000 copie) alla testa dei giornali della Cina settentrionale. I quotidiani cattolici sono giornali d’informazione destinati al gran pubblico, ma di tratto in tratto pubblicano articoli religiosi e ispirati alla dottrina cattolica. La stessa società editrice di Tientsin pubblica anche un settimanale culturale-religioso di 3.000 copie. II direttore dello Yi-Shi-Pao riferì sul quotidiano e l’A.C. nel congresso cattolico di Sciangai del 1935. Le autorità cinesi controllano severamente la stampa, tanto che nel 1934 il foglio cattolico di Tientsin venne sospeso per due mesi dall’autorità militare; ma normalmente non si deplorano attriti. Concludendo, alcune cifre di confronto. Nel 1922 le pubblicazioni periodiche in Cina erano 1.134, e nel 1935 erano cresciute a 4.735. Dei 775 giornali, per lo più quotidiani, i 4 maggiori escono in Sciangai di cui il Shun Pao e Sin Wan Pao 150.000 copie, il Shin Hsin Pao con 100.000 copie. In Sciangai, Nanchino, Canton e Pechino si pubblicani i 2/3 della stampa cinese; le tirature sono limitate. Il principale organo straniero è il China Daily Times di Sciangai con 10.000 copie. Risulta da queste cifre che i cattolici possiedono una stampa molto superiore alla loro proporzione numerica. A buon diritto quindi il Löwenthal, scrivendo prima della guerra, esprimeva la fondata speranza che l’organizzazione e il concentramento delle forze possano in breve raggiungere ancora mete più elevate. Per le cifre cfr.: China Yearbook, Sciangai, Newspaper Directory of China presso Carl Crow, inc., Sciangai e Annuaire des Missions Catholiques de Chine, pure a Sciangai. Impero giapponese Il più minuscolo ma grazioso reparto giapponese, tutto laccato in nero e oro, ricordava nelle sue proporzioni non la grandezza del Giappone, ma i limiti assai ristretti della frazione cattolica di questa nazione. Secondo il censimento del 1930 l’impero giapponese è abitato da oltre 90 milioni di persone, delle quali soltanto 272.000 professano confessioni cristiane, mentre 16 milioni circa, divise in 13 sette principali, sono scintoisti e 42 milioni, divisi in 56 sette principali, appartengono al buddismo. Tra i cristiani la Chiesa cattolica possedeva nel 1935: fedeli 105.660, sacerdoti giapponesi 78, stranieri 254, totale 332; suore indigene 405, straniere 429; stazioni missionarie con sacerdote 233, senza sacerdote 206. L’immenso sviluppo del giornalismo ci dà la misura dei rapidi progressi fatti dalla civiltà nel Giappone. Secondo una statistica ufficiale, si pubblicano nel Giappone e nei territori annessi 12.165 pubblicazioni periodiche, delle quali 1.219 sono giornali quotidiani, 470 settimanali, 9.086 riviste trimestrali, mensili e quindicinali ed il resto, pubblicazioni di diversa periodicità, compresi gli annuari. Per completare l’impressionante quadro, ricorderemo che i principali giornali di Tokyo raggiungono tirature colossali pari e superiori a quelle della grande stampa americana e europea; il più importante dei giornali giapponesi, il Tokyo Asahi Shimbun stampa 3 milioni di copie quotidiane, l’altro organo importante di Tokyo il Nichi Nichi ha una tiratura di due milioni e mezzo di copie. Entrambi i giornali sono collegati con altri organi che escono in Osaka: l’uno e l’altro recano in settimana una pagina religiosa, nella quale tratto tratto compaiono anche articoli cattolici. Una pagina letteraria religiosa quotidiana reca anche il terzo giornale a grande diffusione di Tokyo lo Yemiuri Shimbun di carattere popolare. Accanto ad altri cinque quotidiani di Tokyo in giapponese, si pubblicano nella capitale anche due giornali redatti in lingua inglese per gli stranieri, cioè lo Yapan Times e lo Yapan Advertiser. Non mancano organi importanti anche fra i giornali di provincia. Caratteristica della stampa giapponese è che la distribuzione dei quotidiani per la maggior parte non è fatta a mezzo della posta, bensì da apposite agenzie di distribuzione le quali adibiscono squadre di giovanotti per fare recapitare il giornale a domicilio fra le 5 e le 6 del mattino e fra le 5 e le 6 della sera. «Tra questi distributori si contano numerosi studenti universitari che vi trovano il mezzo di proseguire gli studi e di fare un igienico sport mattutino». Abbiamo già accennato che le riviste, trascurando i bollettini di carattere locale, sono circa 10.000. Il loro sviluppo fu rapidissimo, tanto che si calcola che negli ultimi anni ogni mese siano comparse in media 100 riviste nuove. In genere però, se per voluminosità superano di gran lunga le riviste europee e perfino le americane, per contenuto le riviste giapponesi sono a quelle molto inferiori. Caratteristico è che le riviste più diffuse sono quelle scritte per le signore. Sul tema organizzativo si cita a particolare esempio l’editoriale gigantesca fondata e diretta da Seigi Noma, chiamato il «re delle riviste». La sua organizzazione pubblica nove delle più importanti riviste giapponesi, e sono talmente diffuse da potersi affermare che «uno su ogni 5 giapponesi è lettore dell’uno o dell’altro dei suoi periodici». Una di queste riviste è dedicata ai fanciulli dai 6 ai 10 anni, un’altra ai giovanetti delle scuole medie; una terza alle giovanette delle scuole superiori; una quarta agli oratori e uomini politici; una quinta alla letteratura amena; Fugi è una pubblicazione universale per giovani e adulti; Gendai è una rivisita di carattere sociale e infine la rivista King, destinata alle masse ha raggiunto una circolazione di 1.500.000 copie. Si può affermare che dei 10.000.000 di copie di riviste che circolano mensilmente in Giappone, sette milioni vengono pubblicate dalla Kedanska, la società editrice diretta dal Noma. Il Giappone è il paese che relativamente ha il numero maggiore di lettori; l’analfabetismo vi è ormai sconosciuto e la frequenza nelle scuole elementari tocca quasi il 100%. Come è noto l’impero Giapponese è stato riaperto alla predicazione evangelica appena da una settantina d’anni; nei primi anni i pionieri del cattolicismo dovettero occuparsi dell’immediata penetrazione e della ricerca e raccolta degli antichi cristiani. Quest’opera di penetrazione si rivela in numerose opere educative, istituti e scuole di ogni genere, dai seminari minori al seminario centrale fondato nel 1929, dalla università «Sophia», diretta dai padri gesuiti della provincia germanica ai numerosi collegi e alle molte scuole fondate dagli stessi gesuiti e dalle altre congregazioni maschili e femminili, quali risultano dall’annuario L’Eglise Catholique dans l’Empire Japonais. A mano a mano però si provvide anche alla stampa. La prima rivista mensile cattolica venne fondata nel 1891 dal padre Walson col nome Koe (Vox Catholica). In altre città erano poi sorte altre pubblicazioni periodiche, per raggruppare le quali venne convocato a Tokyo nel 1931 il primo congresso nazionale per la stampa cattolica, il quale deliberò la costituzione dell’Uffcio centrale per la stampa cattolica in Tokyo (Katorriku Chuo-Shuppanbu; 38, Shimorokubanchô, Kôjimachi, Tokyô), sotto la presidenza onoraria di S. Ecc. il delegato apostolico, quella effettiva di S. Ecc. l’arcivescovo di Tokyo e sotto la valida direzione del sacerdote Dott. Paolo Taguchi, valoroso pubblicista ed eccellente organizzatore al quale dobbiamo gran parte dei dati contenuti in questa nota. L’ufficio pubblica, come risulta dall’elenco di questo volume, cinque periodici è cioè: un settimanale organo nazionale dei cattolici giapponesi, il Nippon Katorikku Shimbun che avendo assorbito parecchi altri periodici di Tokyo, Sapporo, Osaka e Kobe, raggiunge ora la tiratura di 12.000 copie; Koe, rivista mensile con oltre 3.000 copie; Katorikku, periodico mensile per intellettuali non cattolici con una tiratura di 1.000 copie; Fukkatsu (Risurrezione), mensile per ammalati con 1.100 copie; Umi no hoshi (Stella del mare), mensile per fanciulli con 1.200 copie. Gli altri periodici del nostro elenco si pubblicano dalle congregazioni missionarie o da altri centri; così a Nagasaki il padre Urakawa pubblica un bimensile con nove mila copie (Nagasaki Kyoho), e nella stessa città i francescani conventuali polacchi stampano Mugenzaino Seibono Kishi, destinato in parte ai pagani con 70.000 copie mensili; l’istituto cattolico di filosofia e scienza di Okayama pubblica un mensile di studi biblici diretto dal sacerdote giapponese padre Shibutani. Complessivamente le pubblicazioni periodiche dei cattolici giapponesi sono 25. Dal gennaio 1935, incoraggiati dal Delegato apostolico, i domenicani canadesi, residenti in Sendai, pubblicano la rivista illustrata Taimatsu – Revue cath. illustrée du Nippon – mensile di otto pagine, con un supplemento in francese Oriens – Supplém. mensuel de Taimatsu –, destinato ad illuminare gli occidentali sulla situazione giapponese. Tutte queste pubblicazioni stanno sotto l’ispirazione di una «Commissione nazionale per la stampa di Azione cattolica» presieduta dall’arcivescovo di Tokyo e diretta dal francescano padre Ugolino Nold. Essa pubblica tre quattro volte all’anno in latino il bollettino Actio Missionaria. Dell’intraprendenza della piccola minoranza giapponese è prova il fatto che i cattolici in questi ultimi anni hanno preso anche l’iniziativa di pubblicare un’enciclopedia cattolica sotto la direzione del gesuita Padre Kraus dell’università «Sophia». La nostra ammirazione cresce, se consideriamo che oltre provvedere alle numerose scuole già ricordate e a molteplici attività caritative, dai lebbrosari agli ospedali, dai dispensari ai ricoveri, i sacerdoti, religiosi e religiose, trovano ancora il tempo di sviluppare l’Azione Catto1ica che ha le sue associazioni giovanili e femminili e si propone anche di diffondere la buona stampa. I Padri del Verbo Divino, a cui sono affidate le prefetture apostoliche di Nagoya e Niigata hanno creata un’organizzazione intitolata Ave no tomo (Amici dell’Ave), in cui i giovani, divisi in 8 gruppi, si alternano gruppo per gruppo nel redigere la rivista Ave no tomo. In molte associazioni poi sorte da ex-allievi o ex-allieve di scuole dirette da religiosi, benché il maggior numero dei membri sia ancora pagano, dirigenti e spirito sono cattolici, sicché l’irradiazione del cattolicismo è ben maggiore di quello che potrebbesi sperare dal numero dei battezzati. India, Birmania e Ceylon Nel mondo indiano (India, Birmania e Ceylon) abitato in cifra tonda da 240 milioni di hindù, e 78 milioni di musulmani e complessivamente da 352 milioni di persone, vivono, accanto ad altri tre milioni di cristiani di varie confessioni, 4.365.416 cattolici (di cui oltre tre milioni e mezzo di rito latino), dispersi su tutto l’immenso territorio in una sessantina di diocesi. In questo mondo si parlano non meno di 225 idiomi diversi, benché l’inglese quale lingua ufficiale sia parlato in tutta l’India e in Birmania dalle classi colte tanto europee quanto indiane, e per quanto quale linguaggio comune dell’India e di Birmania si possa considerare lo hindi per gli hindù, l’urdu per i maomettani e il birmano per i birmani, i quali ultimi non sono né hindù né musulmani, ma buddisti. Il linguaggio delle masse varia tuttavia da provincia a provincia. Nel Bengala, ad esempio, il linguaggio popolare è il bengali, in Bombay il gugerati, in Madras il telegu e il tamil e nel Pungiab il pungiabi. A questa configurazione generale demografica, confessionale e linguistica corrisponde il colore della stampa indiana. I giornali e periodici principali che escono a Calcutta, a Bombay, a Madras, a Karachi, a Lahore, a Delhi, a Lucknow ed a Rangoon sono appunto scritti nell’una o l’altra di queste lingue. I quotidiani possono venir divisi in due categorie: la stampa britannica o anglo-indiana e la stampa indiana. Mentre la prima è proprietà d’inglesi o ne rappresenta gli interessi, la seconda ha carattere nazionalista e propugna sovratutto l’indipendenza dell’India. Ma in mezzo a questa seconda categoria la stampa degli hindu si divide in varie frazioni, da quella moderata all’estremista, e così la stampa dei maomettani. Negli ultimi anni la stampa angloindiana, abbandonando la direttiva imperialista, cerca di venire incontro in qualche misura alle aspirazioni nazionali, ma tenendosi sempre a grande distanza dalla direttiva politica nazionalista. Avviene talvolta che la stampa nazionale identifichi il cristianesimo colla religione della razza dominante; tuttavia, in massima, il cristianesimo non viene considerato come ostile agli interessi degli indiani, anzi è trattato con tolleranza e rispetto. A ciò ha contribuito il fatto che gli indiani cristiani si sono accostati alle aspirazioni politiche dell’India, inoltre la circostanza che molti indiani della classe politica sono stati educati in collegi cristiani e in terzo luogo ancora il fatto che nei collegi cattolici i professori europei sono in maggioranza non britannici. D’altro canto la legge sulla libertà di stampa, pure essendo larghissima, consentirebbe, ove occorresse, di intervenire a protezione del cristianesimo, perché una lotta sistematica ingaggiata dalla stampa contro di esso potrebbe venire considerata come incitamento all’odio delle razze, ciò che dalla stessa legge è appunto proibito. Infine la stampa nazionale indiana è per il momento tutta ingaggiata nella lotta politica, tanto da non preoccuparsi a fondo di principi economico-sociali, a proposito dei quali si potrebbe facilmente manifestare il dissidio col pensiero cattolico. Ma quando l’ulteriore sviluppo politico permetterà alla stampa indiana d’affrontare i problemi sociali, è da temersi che alla stampa cattolica non spetti un compito al quale fin d’ora non è sufficientemente preparata. Già del resto non manca un piccolo gruppo di organi atei e comunisti che tentano di trascinare il partito del congresso verso l’estremismo di sinistra. In quanto alla stampa anglo-indiana, si può ammettere che nei rapporti col cattolicismo è subentrato in questi ultimi anni un miglioramento forse dovuto piuttosto a migliorate informazioni delle agenzie che a direttive redazionali. La circolazione dei giornali in India confrontata con quella europea e americana è piuttosto bassa. Il più grande dei quotidiani britannici è The Statesman (Calcutta) che raggiunge 41.000 copie; approssimativamente la stessa tiratura ha il quotidiano bengali di Calcutta Ananda Bazar Patrika. Dei settimanali il più diffuso con 56.000 esemplari, è il Time of India Illustrated Weekly e subito dopo segue Ananda Vikatan di Madras pubblicato in tamil. Tutti gli altri giornali e periodici hanno una tiratura più bassa, che sta in rapporto diretto colla percentuale di analfabeti delle varie provincie. Questa varia assai di regione in regione, ma basti dire che la percentuale media di chi sa leggere e scrivere per tutta l’India non supera il 9,5%. Secondo una statistica del 1932 si avrebbero in India: tipografie 6.646; giornali (quotidiani, settimanali e periodici a tipo giornale) 1.743; riviste (periodici d’ogni genere) 2.983. Passando ora alla Stampa cattolica, dopo aver rilevato la dispersione dei cattolici in una sessantina di diocesi e constatato che dalla cifra totale si devono sottrarre non soltanto gli analfabeti i quali costituiscono i due terzi della popolazione cristiana, ma anche coloro i quali non sanno leggere e scrivere in inglese, perché i giornali cattolici dell’India sono prevalentemente redatti in tale lingua, sarà più facile comprendere perché gli indiani cattolici, nonostante uno sviluppo relativamente lungo, non siano riusciti a fondare un quotidiano e mantengano con grandi sforzi un settimanale di informazione a carattere nazionale uscito nel 1932, The Herald di Calcutta. Non è che manchino altrove settimanali di carattere più o meno popolare come il Ceylon Catholic Messenger di Colombo (che è anzi bisettimanale), il The New Leader (già Catholic Leader) di Madras, il Sathiadeepam di Ernakulam, il The Examiner di Bombay, The Catholic Guardian di Jaffna, il Simla Times di Simla, il Catholic News di Lahore. Taluni anzi, come il The Examiner di Bombay, fondato nel 1850 sotto gli auspici del vescovo dott. Hartmann, ebbero tra i gesuiti direttori valorosi e illuminati, ma sia perché si rivolgevano solo agli intellettuali e trascuravano le notizie, sia perché vigeva il criterio che ciascun organo dovesse arrestarsi alla frontiera della diocesi, la loro tiratura non raggiunse mai le 2.000 copie. Nel 1932 sorse a Calcutta il settimanale The Herald che si rivolse al popolo, interessandolo colle notizie, colle rubriche speciali dedicate alla casa, alla donna, al bambino e colle illustrazioni, raggiungendo in tre anni le 10 mila copie e diffondendosi per ogni diocesi dell’India, Burma e Ceylon. Lo Herald poté così accaparrarsi una pubblicità discreta e ben pagata. Due terzi della sua diffusione dipendono dalla vendita domenicale alle porte delle chiese. Naturalmente è esclusa una partecipazione alle lotte di partito, le quali dividerebbero subito i lettori in almeno due schiere avverse. Comunque la via segnata dal Herald, diretto dal P. de Staercke S. J., sembra quella dell’avvenire. In quanto alle riviste rimandiamo al nostro elenco, richiamando semplicemente l’attenzione dei lettori su Rays of Light, organo della Catholic Truth Society in Trichinopoly, su Catholic Action, organo dell’Unione studenti in Bombay, su The New Review, diretta dal P. Ledrus, S. J., sulla Catholic Educational Review diretta da C.J. Varkey, K.S.G., M.A. di Mangalore, su l’Indian Ecclesiestical Review di Mangalore, su The Social Order, diretta da B. S. Gilani, di Allahabad, sulle Collectanea Lahorensia dei PP. Cappuccini, sui numerosi periodici dei Collegi e sulla larga parte che vi ha la stampa scritta nelle lingue indigene, specialmente in lingua tamulica e in malayali. A parte andrebbe riguardata la situazione nell’India portoghese. Oltre ai dati risultanti dall’elenco bibliografico, basti rilevare che accanto al piccolo quotidiano Heraldo di Goa, il quale è considerato dall’autorità ecclesiastica nelle direttive dell’Azione Cattolica e quindi partecipò alla Mostra, altri giornali esistono che il Catholic Directory registra come cattolici. Così in Nova Goa i quotidiani Diario do Norte e Diario da Tarde, in Mapuca il settimanale O Tempo, in Margao il bisettimanale O Ultramar. Bibliografia The Catholic Directory of India, Burma and Ceylon, The Good Pastor Press, Broadway, Georgetown (Madras); The Indian Year Book, Times of India Office, Bombay. Indocina francese Dell’Indocina francese che ha una popolazione di 21 milioni circa di abitanti con un totale di 1.206.000 cattolici e 17.606 protestanti, abbiamo i seguenti dati parziali. Nel Tonchino: abitanti 14 milioni, cattolici 800.000. Quotidiani francesi 6 con una tiratura complessiva di 4.300 copie; annamiti 4 con una tiratura di oltre 20.000 copie. Dei quotidiani francesi uno è cattolico, tre sono rispettosi della religione, due indifferenti. Anche i 4 annamiti si possono considerare non ostili. Vi sono ancora 2 bisettimanali, 1 trisettimanale e 6 settimanali francesi; 1 bisettimanale, 1 trisettimanale e 3 settimanali annamiti. Di questi giornali non quotidiani francesi 1 settimanale, che tira 1.750 copie, è cattolico; è pure cattolico un trisettimanale con 2.000 copie; indifferenti sono 6 francesi con 10.000 copie complessivamente e 5 annamiti con una tiratura pressapoco eguale. Le riviste si possono classificare così: cattoliche francesi 1, cattoliche annamite 3; indifferenti francesi 3, annamite 9; ostili francesi 1, che è l’organo della massoneria, e ostili annamite 2 che sono riviste pubblicate da una associazione buddista. La tiratura globale maggiore è raggiunta dai 9 periodici annamiti indifferenti. Si può dunque concludere che nel Tonchino, a parte le tre ultime riviste, nessun periodico è ostile alla religione; parecchi giornali però e riviste, specie le annamite, meritano sovente censura dal lato del buon costume. Nell’Annam (373.000 cattolici su circa 6.800.000 abitanti) nessun quotidiano. Dei giornali non quotidiani Duong Ngay (La via diritta) in annamito è cattolico, I France Annam, bisettimanale è rispettoso della religione, la Gazette de Hué in francese è indifferente, e indifferenti sono altri quattro settimanali e bisettimanali annamiti che escono nella capitale Hué (125.000 abitanti). La tiratura massima è quella della Gazette che non supera i 2.500 esemplari. Di fronte a numerose riviste francesi e annamite, alcune delle quali immorali e tutte senza valore intellettuale, non si può citare che il Sacerdos Indosinensis e forse La Revue diretta da un cattolico. Nella Concincina, escono a Saigon La Dépêche, rispettosa della religione, L’Opinion e L’Impartial, indifferenti; nel Cambogia La Dépêche e Le Khmer, rispettosi della religione. Gli organi cattolici l’Union, La Croix d’Indochine e Cong Giao in annamito hanno una discreta diffusione (l’Union tira 3.000 copie). Siam I cattolici del Siam sono soltanto 62.000 su una popolazione totale di circa 12 milioni. Nel Siam si pubblicano 13 quotidiani in lingua siamese, 7 in indocinese e 1 in inglese, il quale ultimo si può classificare come rispettoso del cattolicismo. La tiratura massima dei quotidiani non dovrebbe superare una dozzina di migliaia; l’organo inglese tira solo qualche centinaio di copie. Parecchi sono anche i settimanali e le riviste sono una quarantina delle quali 26 mensili tutte in siamese. I cattolici posseggono in tutto 2 periodici mensili in siamese con una tiratura complessiva di 1.550 copie, una rivista trimestrale in siamese, inglese e francese e 2 pubblicazioni annuali nelle stesse lingue. Di queste 5 riviste 3 sono organi di collegi cattolici. La missione dei salesiani italiani in Rajaburi pubblica inoltre una rivista mensile per i giovani. AFRICA Africa equatoriale francese L’Africa Equatoriale Francese (3.346.000 abit.) annovera cattolici battezzati 150.000, catecumeni 85.000, suddivisi nei tre vicariati apostolici di Brazzaville, Loango, Gabon e nella prefettura apostolica di Oubangui-Chari i protestanti sono circa 30.000; i maomettani intorno ad un milione. Le condizioni della cultura sono ancora arretrate; i pochi europei, circa 2.600, sparsi in tutta la regione. La stampa non è rappresentata che da un settimanale pubblicato a Brazzaville, l’Etoile de l’A. E.F. che rispetto alla religione si può classificare indifferente. Le riviste sono 5, 2 tecniche e 3 cattoliche, quali appaiono nel nostro elenco. Nemmeno nel Cameroun esiste un quotidiano, ma solo un settimanale, Les Veilles du Cameroun, religiosamente parlando indifferente, benché talvolta si permetta qualche punta contro il cattolicismo. Nel vicariato apostolico del Senegal, ove 35.000 cattolici si trovano di fronte a 850.000 maomettani ed a quasi mezzo milione di pagani, non esistono giornali cattolici. Paris-Dakar, che esce in Dakar due volte alla settimana, simpatizza per il cattolicismo; il settimanale Le Senegal, che sostiene il deputato negro Diouf, non è ostile alla religione; mentre le è meno favorevole il settimanale socialistoide A.O.F.: tutti tre i periodici escono a Dakar, come il socialista Le Périscope. A proposito dei periodici cattolici elencati nella nostra bibliografia, notevole anche qui l’uso di parecchie lingue e dialetti indigeni. Africa orientale britannica Nel Kenya su una popolazione di 3.091.064 abitano circa 17.000 europei e 50.000 asiatici; nel Tanganyka su 5 milioni d’abitanti poco più di 8.000 sono europei e 23.000 indiani. I cattolici sono nel Kenya 110.000 in cifra tonda e nel Tanganyka 325.000, mentre i cristiani di varie sette assommano nel Kenya a 105.000 e nel Tanganjka a 160.000. Nel Tanganyka non esiste la stampa cattolica, la quale viene invece introdotta dal Kenya: qui vengono stampate nelle tipografie delle missioni dei Padri dello Spirito Santo e dei Padri della Consolata i periodici inglesi e nelle lingue indigene registrati nel nostro elenco. La stampa non cattolica consiste in quotidiani e riviste europee e indiane. Il gruppo «Standard» comprende: The East African Standard, pubblicato in Nairobi, il Mombasa Times, pubblicato in Mombasa e il Tanganyika Standard, pubblicato in Dares-Salaam. Si tratta di giornali che riportano semplicemente le notizie della Reuter o della Radio inglese. In Mombasa viene pubblicato anche un giornale che è proprietà indiana, il Kenya Daily Mail; anche il Coast Guardian è un giornale inglese in mano indiana. Questi e gli altri giornali hanno tutti mera importanza locale e scarsissima diffusione. Vi sono ancora nelle due regioni 9 riviste quasi tutte di carattere tecnico, se si eccettua Sauty va Vita, che è l’organo della Annata della Salute. I periodici cattolici invece pubblicati nelle lingue indigene, tranne Catholic Laity, che è edito in inglese in Mombasa ed è organo della Società di S. Vincenzo de’ Paoli, penetrano nelle classi popolari indigene. Africa italiana Durante l’Esposizione, colla conquista dell’Abissinia e la nuova sistemazione dell’Impero coloniale italiano sono sopravvenuti anche nella stampa grandi cambiamenti. Al Corriere Eritreo, sorto all’Asmara nel 1921, al Corriere di Bengasi, che si pubblica dal 1925 e all’Avvenire di Tripoli, sorto nel 1928 si aggiunsero nel 1936 il Corriere dell’Impero, organo dei Fasci di combattimento di Addis-Abeba e il Corriere Hararino pubblicato dai Fasci di Dire-Daua. Oltre questi quotidiani, rispettosi della religione cattolica, vi sono alcuni settimanali arabi-mussulmani, come Ar Ragib al-Atid (L’osservatore presente) e El Adel (La giustizia), di Tripoli. In seno all’Azione Cattolica di Tripoli si è costituita una sezione stampa, presieduta dal dott. Matteo Longo che promuove la diffusione di un mensile cattolico la Famiglia cristiana e della stampa cattolica della metropoli. Altre iniziative nell’A.O.I. sono ora in corso di sviluppo. Congo Belga Il Congo Belga abitato in cifra tonda da 10 milioni di negri e 22.000 bianchi, questi in forte maggioranza cattolici, comprende ora 1.300.000 cattolici negri. La capitale Léopoldville è costituita da 2.000 bianchi e 28.000 negri, dei quali 12.000 sono cattolici, 3.000 protestanti, 600 musulmani e il resto pagani. Per gli europei si pubblicano a Léopoldville il quotidiano Courrier d’Afrique che ha due supplementi settimanali e tira circa 1.800 esemplari. È stato fondato dai padri di Scheut per controbilanciare l’influsso della stampa non cattolica. Tra quella ostile va classificato l’Avenir Colonial Belge che non arriva però alla tiratura del giornale cattolico. Altri due quotidiani escono ad Elisabethville: l’Essort du Congo, rispettoso della religione e Le Journal du Kattanga, indifferente. A Léopoldville si stampano ancora due settimanali, indifferenti; a Elisabethville un altro settimanale indifferente ed a Costermansville il settimanale Centre Afrique rispettoso della religione. Tutti questi giornali sono per gli europei, ma i Padri di Scheut hanno provveduto in Léopoldville anche per i negri con la fondazione di un settimanale La Croix du Congo scritto in francese, ma con articoli nei principali idiomi del Congo. Questo settimanale è organo del segretariato di Azione Cattolica sociale di Kinshasa. Parecchie poi sono, come appare dal nostro elenco, le pubblicazioni mensili stampate dalle missioni nelle lingue indigene. Marocco Francese Gli elementi europei non rappresentano che una piccola frazione (172.000) dei 4.881.000 abitanti. Degli europei 13.000 sono italiani, 22.000 spagnoli, il resto francesi. Il 3% della popolazione indigena è costituito dagli ebrei che sono dei berberi convertiti al giudaismo, il resto si divide in berberi, più o meno islamizzati che vivono nelle campagne e in arabi, parte dei quali abita nelle città. I cattolici, tutti europei, assommano a circa 110.000, accanto ai quali un piccolo gruppo di protestanti, che hanno per portavoce un mensile Le Huguenot, è molto attivo. Teoricamente dovrebbe sussistere la libertà di stampa, ma l’amministrazione del protettorato interviene sia per eliminare o frenare la stampa nazionalista, sia per proibire in modo assoluto di fare nella stampa del proselitismo religioso. Il primo giornale comparve a Tangeri nel 1902; poi sorsero sul territorio del Protettorato i grandi giornali di informazione con alla testa La Vigie Marocaine. I francescani ai quali venne affidato il Marocco francese, fondarono nel 1921 un mensile Le Maroc Catholique e nel 1935 un settimanale di Azione Cattolica L’Effort. Numerosi sono i periodici e giornali cattolici che vengono introdotti dalla Francia; la situazione però della stampa avversa rimane soverchiante. I grandi giornali quotidiani in generale sono neutri, ma poco si occupano degli interessi degli indigeni. Vi è inoltre fra i giornali una minoranza di organi ostili alla religione i quali creano e alimentano una corrente avversa all’opera dei missionari. A Casablanca si pubblicano 5 quotidiani e alcuni settimanali, tra i quali non mancano i socialisti. Un quotidiano si pubblica anche a Fez, a Meknes e due a Rabat; su una trentina circa di questi giornali (quotidiani e settimanali) La Vigie Marocaine, giornale di informazione di Casablanca, che tira 30.000 copie, La Voix Française (monarchico) e L’Effort cattolico sono i tre soli organi che si possono considerare rispettosi della religione; ostili sono 7, tra cui il settimanale comunista Le Cri Marocain e Le Socialiste Marocaine; gli altri si possono considerare indifferenti; alcuni sono finanziati o sovvenzionati dall’Amministrazione. Le riviste nel Marocco Francese sono 9: L’Avenir Illustré è ebraico e tira 5.000 copie; Réalisation, ostile alla religione, pubblica 3.000 esemplari e altrettanto ne pubblica il mensile cattolico Maroc Catholique. Oltre queste pubblicazioni cattoliche, vi sono alcuni bollettini parrocchiali a Casablanca, a Fez e a Rabat, e (cfr. il nostro elenco) negli ultimi tempi si è aggiunto un settimanale a Casablanca, l’Ordre Marocain. In ogni parrocchia del Marocco venne costituito un comitato della buona stampa che si propone di sostenere e diffondere i periodici esistenti. Confronta per le cifre: Annuaire Marocain, Rue George Mercier, Casablanca, e Annuaire de la Presse Française. Algeria e Tunisi In Algeria (colonia parlamentare) su una popolazione totale di pressoché 7 milioni di abitanti, la maggior parte musulmani, gli europei sono 881.584, i cattolici 820.000. Nella città di Algeri (257.000 abitanti) si pubblicano 5 quotidiani dei quali La Presse Libre si può considerare filocattolica, ma due altri sono socialisti. Dei 34 settimanali, per la maggior parte di carattere tecnico e neutro, uno è però organo ufficiale dei socialisti, l’altro è comunista, un terzo laicista. Le riviste assommano ad una trentina, tra le quali alcune di carattere storico e letterario. Scarsamente diffuso è un mensile protestante Evangile et Progrès. Nel dipartimento di Costantina escono nel capoluogo due quotidiani, 7 settimanali; 3 quotidiani si pubblicano a Bona (68.000 abitanti) e settimanali e mensili negli altri piccoli centri. In Orano (163.000 abitanti) si pubblicano 4 quotidiani di informazione e di tendenza piuttosto moderata, e 4 settimanali dei quali Le Dimanche, fondato dal sacerdote Lambert, è cessato recentemente. Nella Tunisia (protettorato) i cattolici sono 200.000 su 2.500.000 ab. In Tunisi (260.000 abitanti) si pubblicano 8 quotidiani fra i quali (fin dal 1886, l’Unione per gli italiani, che nel protettorato sono molto numerosi: degli altri il più diffuso è il giornale di informazione La Dépêche Tunisienne; esiste anche un quotidiano socialista e un giornale giudeo-arabo Es-Sabah (il mattino). I settimanali sono 10, tra cui uno italiano. Altri ne escono a Biserta, Sfax, Susa. Grande importanza va assumendo in Algeria e in Tunisi la stampa islamica che avendo iniziato la sua propaganda per ricondurre l’Islam alla sua purezza primitiva va diventando ora l’organo di una tendenza nazionalista contro la amministrazione francese e con l’ultima mèta di formare nell’Africa e nell’Asia una sola nazione arabo-musulmana. Questa tendenza utilizza la libertà della stampa, la possibilità di predicare nelle moschee e la libertà dell’insegnamento della lingua araba per propagandare il movimento. Poiché in Algeria e al Marocco gli analfabeti sono più numerosi, la forza della stampa araba risiede sovratutto in Tunisia. Si tratta in generale di settimanali scritti in arabo e taluno anche in francese divisi tra loro in tre correnti, quella degli ulema riformisti, quella dei marabutti e infine i giornali più moderati. Taluno di questi periodici combatte pure i missionari cattolici e in primo luogo i Padri Bianchi. In Tunisi il partito nazionalista arabo possiede anche un quotidiano Ez-Zohra. Molti altri settimanali sorgono e scompaiono, anche per l’intervento dell’Amministrazione francese. In mezzo a questa selva di pubblicazioni i cattolici non dispongono, che di due settimanali: L’Effort Algérien di Algeri e La Tunisie Catholique di Tunisi. Le altre pubblicazioni che i lettori troveranno nell’elenco francese, sono organi mensili d’Azione Cattolica, rivistine di patronati religiosi e numerosi bollettini parrocchiali. Un foglio sindacale cristiano indica che questo movimento si è diffuso anche in Algeria. Basutoland Dal 1933 esce nella Casa degli Oblati di Maria Imm. in Mazenod il Moeletsi oa Basotho in idioma sesuto. Nella stessa lingua si pubblicano nel Basutoland 2 altri giornali, ma il Moeletsi (Monitore), che esce in 8 p. ogni 15 giorni, è il più letto e diffuso. Giornale essenzialmente religioso, tocca però anche le questioni economicosociali e politiche, difendendo la causa dei negri, tanto maltrattati nel Sud Africa. È scritto e anche composto quasi intieramente da forze indigene. Dal Basutoland esso si diffonde anche nell’Unione Sudafricana. Com’è noto l’Azione Cattolica ha fatto progressi notevoli nell’Africa meridionale. Associazioni d’ambo i sessi si sono costituite negli ultimi anni nella prefettura di Bulawayo, nella missione di Queenstown, nel vicariato del Transvaal, in quelli di Natal e di Mariannhill. Inoltre nel 1927 è stata fondata per gli aborigeni la Catholic African Union che si è propagata in tutto il vicariato del Natal. Nel Transvaal unico periodico di Azione Cattolica è il Trefoil, trimestrale che si pubblica in 3.500 copie. Madagascar Abitanti 3.723.000, catt. 461.000, prot. 385.000, musulm. 40.000, il resto pagani. Si pubblicano in questa colonia francese alcuni organi d’informazione trisettimanali, bisettimanali e settimanali in lingua francese e che si stampano a Tananariva: tali La Dépêche, La Tribune, Paris-Tana, le Madagascar, non ostili al cattolicesimo. L’Echo du Sud, massonico, che si pubblica a Fianarantsoa, è ora in decadenza. Peggiore è la situazione nella stampa indigena. Le dieci pubblicazioni protestanti hanno perduto, è vero, terreno, fatta eccezione di Fandrosoam-Baovav (Progresso moderno), settimanale evangelico-nazionalista, che tratto tratto attacca il cattolicismo e i Missionari. Più nazionalisti fino all’autonomismo sono Firenea-Malagase (Nation Malgache) e Ny Vahoaka (Le peuple); più perniciosi il bilingue Proletariat malgache, a tendenza comunista, la Rarinay (Justice) socialista e Le Mongo (L’écrasé) organo ufficiale del partito comunista. In faccia a questa stampa quella cattolica fa bravamente il suo dovere. Fitaratry ny nosy (Le Miroir de l’Ile), organo della gioventù cattolica, il settimanale Ny Gazetintsika (Notte Journal) e Lakroa-n’ i Madagaskara (La Croix de M.) settimanale di 13.000 copie si battono magnificamente, senza dire del settimanale Lumière edito dai Gesuiti a Fianarantsoa e di altri fogli e riviste. OCEANIA Australia e Nuova Zelanda In Australia i cattolici raggiungono quasi il 20% della popolazione sommando ad 1.280.000, mentre i membri della Chiesa anglicana sono 1.500.000, i metodisti 684.000 e i presbiteriani 713.000. Nelle città capitali della Confederazione e della Nuova Zelanda, astraendo per il momento dalla stampa cattolica, si pubblicano 23 quotidiani e 22 settimanali. Gli organi dei centri locali hanno scarsa importanza. Politicamente questa stampa si divide fra il partito nazionale e quello laburista, religiosamente essa segue una condotta di neutralità, neutralità però di un popolo che in maggioranza ha ereditato la tradizione protestante. Sarebbe eccessivo, dice il nostro informatore, l’accusare editori e proprietari di essere anticattolici, ma è però lecito dire che la stampa australiana è più o meno influenzata da questa tradizione protestante. Tuttavia versa la Chiesa cattolica dimostra negli ultimi anni un maggior spirito di tolleranza e anche la grande stampa d’informazione sente il bisogno di tener conto dei lettori cattolici. Oramai molti dei principali quotidiani e quasi tutta la stampa di provincia riferiscono onestamente su tutte le importanti manifestazioni cattoliche del loro territorio. Nel 1928 il più autorevole e più diffuso quotidiano di Sydney, il Morning Herald, illustrò il diciannovesimo congresso eucaristico internazionale in un modo che avrebbe fatto onore a qualsiasi quotidiano di un paese cattolico, e il suo esempio venne seguito dai principali giornali della Confederazione. Anche le dottrine sociali dei Papi vengono messe in rilievo e favorevolmente commentate; ciò accadde specialmente per la Quadragesimo Anno; tuttavia il fatto che il servizio per cavo proviene prevalentemente dall’Inghilterra e lo spirito originale che anima questa stampa le danno spesso un’impronta colla quale i cattolici non possono identificarsi. I fogli laburisti, per quanto moderati nella forma, tradiscono spesso una concezione originariamente materialista. I comunisti hanno in Australia 6 organi, di cui il principale è il settimanale I Sovieti di oggi. Sono pubblicazioni formalmente assai ben fatte, delle quali gli editori vantano una grande diffusione; ma tali cifre sono difficili a controllare. La questione più grossa che divide sempre i cattolici dalle altre confessioni è quella della scuola. I cattolici chiedono che le loro scuole confessionali, le quali fino al 1879 erano sovvenzionate dallo Stato, riabbiano anche oggi un sussidio proporzionale, come avviene in molti municipi d’Inghilterra, ma i governi successivi, pur lasciando libere le scuole cattoliche, si limitarono a mantenere le scuole pubbliche, nelle quali in verità è data facoltà ai ministri di religione di presentarsi in ore stabilite a impartire l’istruzione religiosa. Questo postulato dei cattolici è osteggiato da quasi tutta la grande stampa politica. Tolta tale questione, i cattolici in Australia, fin dai primi tempi dell’occupazione, hanno saputo conquistarsi piena libertà di coscienza e piena equiparazione, tanto che coprirono spesso le più alte magistrature dello Stato. Conviene ammettere però che la loro stampa non è del tutto proporzionata a tale posizione. Essi possiedono 9 settimanali e 3 giornali pubblicati quindicinalmente; inoltre 12 riviste. La distribuzione demografica spiega la distribuzione dei giornali. I cattolici sono mezzo milione nello Stato della Nuova Galles del Sud e 200.000 nella capitale di questo Stato, Sydney; 360.000 nello Stato di Vittoria, con 190.000 nella capitale Melbourne; 184.000 nel Queensland e 59.000 nella capitale Brisbane; 112.000 nell’Australia del Sud e 60.000 nella capitale Adelaide; 84.000 nell’Australia occidentale e 40.000 in Perth: 40.000 in Tasmania con 12.000 a Hobart; infine 185.000 nella Nuova Zelanda. A Sydney si pubblica fin dal 1851 il settimanale Catholic Freeman’s Journal che esce in 40 pp. e il The Catholic Press della stessa mole; a Melbourne venne fondato nel 1868 e fiorisce tuttora il settimanale The Advocate (40 pp.) come pure il The Tribune di minor mole diffuso particolarmente nello Stato di Vittoria; in Brisbane si pubblica The Catholic Leader (40 pp. settimanali di 42,50 cm per 27,50 cm). È questo l’organo ufficiale dell’arcidiocesi di Brisbane, giornale di azione cattolica, magistralmente diretto dal Rev. H. Thompson, valoroso giornalista che cooperò anche al successo dell’Esposizione internazionale e ci fornì molti degli elementi, su cui si basa questa relazione. Un secondo settimanale pubblicato a Brisbane è lo Our Australian Sunday Visitor, giornale in 8 pp. (57,25 cm per 42,50 cm) che si tira in 8.000 esemplari, con diffusione su tutto il continente, sulla Nuova Zelanda e sulle isole dell’Oceania. Il Sunday Visitor foglio spiccatamente religioso, è distribuito quasi esclusivamente dalla Società di S. Vincenzo de’ Paoli che dedica ai poveri il guadagno della vendita. Un altro settimanale che si pubblica a Brisbane è il The Catholic Advocate destinato allo Stato di Queensland. Ne è proprietaria una società editrice le cui azioni sono in maggioranza in mano di laici. In Adelaide si stampa dal 1890 il The Southern Cross; in Perth il The Record; in Tasmania, a Hobart, si pubblica, The Standard ogni 15 giorni, in 36 pp. Tutti questi giornali si possono considerare di Azione Cattolica in quanto che, pur trattando anche argomenti sociali e politici, assumono di fronte ai partiti un atteggiamento di riserva. Delle 31 riviste, 7 sono dedicate alle missioni, 7 all’A. C, 6 alla scuola, 2 al clero, le altre alla propaganda religiosa in generale; parecchi altri periodici, come appare dal nostro elenco, sono bollettini parrocchiali ed organi di collegi. La Australian Catholic Truth Society pubblica a Melbourne trimensilmente un suo bollettino (Australian Catholic Truth Society Record). In Australia non esiste una agenzia cattolica per la stampa, se si astrae da un piccola agenzia settimanale per le missioni diretta dal Rev. Giacomo Hannan (Australian Catholic Mission News Service, Melbourne). Nella stessa città si trova anche una agenzia pubblicitaria cattolica gestita da una società per azioni (Catholic Associated News Paper). Tuttavia la maggior parte della pubblicità cattolica si fa ancora o direttamente o attraverso le agenzie comuni. La distribuzione viene fatta a mezzo della posta e buona parte della vendita spicciola sulle porte delle chiese. Abbiamo già detto a proposito del Sunday Visitor che le conferenze di S. Vincenzo de’ Paoli si dedicano alla vendita di giornali cattolici traendone profitto per i poveri. Non esiste una società di giornalisti cattolici, i quali possono iscriversi alla Australian Journalist’s Association, come non esiste nessun particolare corso di formazione al di fuori delle lezioni di giornalismo che si impartiscono presso le scuole superiori di Melbourne, Brisbane e Perth. Cfr. Australian Press Directory, Sydney, Gordon e Gotch; Press Directory, Sydney (Country Press); The Advertisers and Publisher Guide, Sydney, 15 Hamilton Street. Indie orientali olandesi Abitano le Indie orientali olandesi oltre 60 milioni di persone, delle quali sono europei appena 242.372; cinesi 1.233.000, orientali stranieri d’altra nazionalità 110.000 e il resto indigeni che si dividono in gruppi radicalmente differenti fra loro, il malese nella parte occidentale dell’arcipelago e il papua all’oriente: il carattere malese è proprio dei popoli dell’est di Sumatra, Giava, Bali e dell’ovest di Borneo e di Celebes; i Papua sono disseminati nella Nuova Guinea e in una parte delle isole Molucche. I più civilizzati di questi gruppi di razze hanno un sentimento nazionale molto sviluppato che tenta manifestarsi anche attraverso la stampa, ma che finora non ha ancora trovato la sua sintesi in un nazionalismo indonesiano generale. La percentuale di chi sa leggere e scrivere negli indigeni è assai varia secondo le regioni e le isole, ma la media si eleva appena a 6,44% della totalità della popolazione, e su questo numero appena il 0,32% sa scrivere l’olandese. La popolazione europea, che ancora nel 1905 non raggiungeva 100.000 abitanti, era già nel 1930 di 240.000. Essa rappresenta ancora oggi però appena il 0,4% di tutta la popolazione. L’emigrazione cinese è stata negli ultimi anni del secolo XIX e nel secolo nostro grandissima. I cinesi che si dedicano specialmente al commercio nei porti e nelle grandi città vanno acquistando notevole influenza. A Batavia i cinesi erano nel 1930 71.688, ed è da questa forte minoranza che ha preso inizio la stampa cinese. Per farci un’idea delle proporzioni, e comprendere la situazione in cui si sviluppa la stampa, conviene ricordare che l’isola di Giava ove dimorano la maggior parte di cattolici che parlano olandese, è 5 volte più grande della Sicilia; che l’isola di Sumatra è quasi una volta e mezzo l’intera superficie dell’Italia; e tutte le isole prese assieme, misurano 6 volte la stessa Italia. L’animismo, lo hinduismo e l’islamismo sono le religioni predominanti. Per i cristiani protestanti esiste la Chiesa ufficiale indo-neerlandese creata da re Guglielmo II, nella quale l’ingerenza del governo delle Indie fu fino agli ultimi tempi assai forte. Secondo le statistiche protestanti, la cifra dei membri di tale Chiesa e dei battezzati dalle Società missionarie raggiungeva nel 1930 un milione e mezzo di persone. Tuttavia la differenza che in tali statistiche si fa tra membri della Chiesa e battezzati induce a chiedersi se tale modo di registrare possa dare dei risultati concludenti. I cattolici erano alla stessa data 385.402, divisi in 12 vicariati e prefetture apostoliche. Bisogna ricordare a questo proposito che per tre secoli la propaganda cattolica venne impedita o intralciata dai colonizzatori protestanti e che il presente numero dei cattolici è dovuto solo ai rapidi progressi degli ultimi tempi. II quadro della stampa è naturalmente altrettanto vario di quello della popolazione. Le statistiche ufficiali danno per tutte le Indie olandesi: giornali quotidiani o bi e tri-settimanali: europei 33, indigeni 31, cinesi e cino-malesi 24, arabi 2, giapponesi 2; settimanali e quindicinali: europei 70, indigeni 72, cinesi e cino-malesi 16, arabi 1, giapponesi 1; periodici mensili ecc.: europei 25, indigeni 62, cinesi e cino-malesi 4. In quanto ai quotidiani olandesi, conviene notare che nessun giornale sorpassa le 10.000 copie. I più diffusi sono: Javabode e due altri giornali olandesi a Batavia, la Locomotive in Semarang, il Soerabüasch Handelsblad a Soerabaia e l’Algemeen Indisch Dagblad a Bandoeng. Vi sono poi ancora 5 altri quotidiani che non arrivano alle 6.000 copie e una dozzina di giornali che non raggiungono le 3.000. Questi giornali sono in via di massima organi di informazione a carattere commerciale in corrispondenza cogli interessi che rappresentano. La pubblicità vi esercita un grande influsso. Un tempo questa stampa indulgeva assai ai racconti erotici e perfino pornografici; ora il tono e il contenuto è generalmente migliore, benché non scevro di censura, permanendo sempre la tendenza a sfruttare la cronaca scandalosa. La stampa cinese cominciò a svilupparsi a Batavia verso gli inizi del presente secolo ed ora si pubblicano colà tre quotidiani cinesi centrali; altri comparvero poi nei centri più importanti. Il Sig. Kwee Kek Beng in un articolo pubblicato sulla stampa cinese nella rivista Koloniale Studien del 1935 sostiene che la stampa cinese ha reso grandi servizi dal punto di vista sociale combattendo l’oppio, i giuochi di azzardo e la poligamia. Talvolta però si fanno valere anche le tendenze sovversive. Anche la stampa indigena è nata in questo secolo poco dopo quella cinese, che cercò anche di imitare e di sorpassare. Il suo carattere è in generale quello di una stampa nazionalista, e va dal nazionalismo moderato alle forme più estreme. Gli estremisti però a tendenza socialista e comunista sono ora in regresso, grazie alle misure severe del governo. La maggior parte di questi giornali compare in lingua malese anche nelle regioni ove il malese non è l’idioma del popolo. Si cerca così di arrivare all’unità indonesiana ed a una lingua comune. Di 10 giornali indigeni di Giava, ove, a parte Batavia e i suoi dintorni, il malese non è la lingua del popolo, non ve ne sono che due che compaiono intieramente in idioma delle Sonda. Fatta eccezione del quotidiano indigeno di Bandoeng, che può considerarsi come l’organo del partito politico dei sondanesi e un altro di Soerabaia che è pure l’organo di un partito locale, gli altri quotidiani indigeni si possono classificare come politicamente neutri. Meglio redatti sono i settimanali e i periodici indigeni e tra questi si distinguono i cattolici Swara Tama, bisettimanale giavanese, e il Soeara Katholiek, settimanale in lingua malese pubblicato dal P.P.K D., organizzazione politica dei cattolici indigeni. Di tutti i periodici religiosi indigeni, 54 hanno carattere islamico, 35 rivelano tendenza protestante e 5 sono cattolici. La stampa cattolica si può dire creazione degli ultimi decenni. Nel 1920, il signor Bogaardt, per iniziativa del vicario apostolico di Batavia iniziò la pubblicazione di un settimanale, De Java-Post, che fu lasciato cadere nel 1927 per far largo, come vedremo, al quotidiano De Koerier. Frattanto, dopo il 1910, erano sorti sulle isole per opera di alcune società cattoliche dei mensili e bimensili che finirono poi col fondersi nell’attuale rivista mensile, Sociaal Leven di Batavia, organo delle corporazioni cattoliche; nel 1917 i maestri diedero fuori il Katholiek Schoolblad, nel 1923 la società dei sottufficiali un bollettino sociale (Mededeelingen), nel 1934 i ferrovieri cattolici pubblicarono un loro organo a Bandoeng e altrettanto fece a Soerabaia nel 1935 il personale della marina. Anche le leghe giovanili possiedono un proprio organo nel Katholiecke Voorhoede. Data importante per la Missione fu quella del gennaio 1922, quando venne istallata a Jojakarta la tipografia «Canisius» sotto la direzione dei Fratelli dell’Immacolata Concezione. Nel 1927 finalmente si riuscì a fondare a Bandoeng il primo e unico quotidiano De Koerier che, l’anno dopo, ebbe un’edizione particolare per Giava centrale in Samarang e nel 1934 un’altra per l’oriente in Soerabaia. Tira 3.000 copie. Accanto al Koerier, nacque nel 1929 un settimanale per i bambini, De Kleine Koerier, che è il giornale di questo genere meglio redatto. Immense furono e rimangono le difficoltà organizzative e finanziarie da superare; ma i cattolici sono disposti a tutti i sacrifici. Nel 1929 s’iniziò in tutta l’isola di Giava un’intensa azione di propaganda sotto la direzione del «Consiglio centrale delle società cattoliche» per raccogliere un fondo stampa di 100.000 fiorini. La meta non fu raggiunta. Dopo ripetuti tentativi fatti nel 1930 per creare nei centri principali dei Comitati stampa, l’anno successivo gli Ordinari di Giava fondarono l’Istituto della stampa cattolica, diretto da alcuni missionari, il quale deve provvedere alla diffusione dei giornali e periodici e sussidiarli finanziariamente. Gli stessi Ordinari, nel 1932, decisero di far predicare ogni anno durante il maggio un sermone sulla stampa, seguito da una colletta. Per gli altri periodici religiosi e parrocchiali, basterà rimandare i lettori al nostro elenco. Ricordiamo ancora che i cattolici indiani olandesi sono organizzati nell’Indische Katholiecke Partij, che pubblica in Batavia il quindicinale De Nieuwe Tijd. Lo sviluppo che ha preso in questi ultimissimi anni l’Azione cattolica, introducendo nelle colonie le analoghe forme dell’Azione Cattolica della metropoli, lascia sperare ottimamente anche della stampa; ma qual campo immenso ancora di lavoro, quali sforzi titanici saranno necessari per penetrare nel triplice mondo, dal quale i cristiani sono ancora esclusi e raggiungere qualche influsso sulla grande stampa indigena e cino-malese! Nella sala bibliografica della nostra Esposizione era esposto anche uno studio voluminoso sulla stampa delle Indie orientali olandesi, compilato dopo una diligente inchiesta, da una commissione designata dall’Ecc.mo Vicario di Batavia nelle persone di J.A. Monod de Froideville, L. Kuipers R.P.; A.J. van Aernsberger S.J. Alle loro intelligenti e laboriose fatiche dobbiamo gli elementi di questa sintesi. Per i dati cfr.: Handbook of the Nederlands India, 1930 e Encyclopädie vor Nederl. Oost-Jndie (M. Nijhoff, Aia); Regeerings-Almanak voor Nederlandsch-Indie, Batavia, Stamperia del Governo. Isole del Pacifico Siamo qui ancora al primo secolo di civiltà e la popolazione è dispersa in un numero considerevole di isole e parla quasi altrettante lingue quante sono le tribù. Solo quindi un numero assai limitato di indigeni è in grado di leggere la stampa periodica che si compone per lo più di bollettini ufficiali o di fogli religiosi delle missioni cattoliche e protestanti. Samoa, l’Oceania centrale, Figi, la Nuova Caledonia, le Nuove Ebridi, le Salomoni meridionali e settentrionali sono affidate ai Padri Maristi. L’Arcipelago di Samoa è abitato da 56.000 persone, 11.227 delle quali sono cattoliche. Per esse compare mensilmente in lingua indigena O le Auauna (il Messaggero) in circa 800 esemplari. Esso si trova di contro una rivista protestante della società missionaria di Londra e un poco diffuso periodico avventista. Il settimanale di informazione The Samoa Herald, pubblicato in Apia Samoa, sostituì dopo la guerra la Samoanische Zeitung. È rispettoso della religione. Nell’arcipelago vi sono inoltre due altri organi ufficiali mensili, entrambi in lingua indigena. Nelle isole Tonga abitano 11.309 cattolici su una popolazione totale di 35.000. In Tonga il vicario apostolico Mons. Blanc redige un mensile Tauma Lelei. Di contro sta un periodico avventista. Il giornale ufficiale del governo si limita agli annunzi ufficiali e compare ogni 15 giorni. Due sono invece i periodici cattolici delle Figi (ab. 192.000, catt. 16.036); nelle Figi esce anche un settimanale di informazione neutro intitolato The Fiji Times and Herald. Altri settimanali di informazione dello stesso tipo, ma con diffusione minima, si pubblicano in inglese a Suva e a Levuka. Qui escono anche periodici in lingua hindi. Non mancano due organi metodisti. Nella Nuova Caledonia (29.500 cattolici su 56.252 abitanti) il vicario apostolico Mons. Alfonso Fraysse fondò fino dal 1884 il settimanale l’Echo de la France Catholique diretto ora dal Padre Paul Chevrier S.M. Da notarsi che esso viene composto e stampato da tipografi indigeni istruiti dai missionari. Diffusione assai limitata. Vi è ancora Petites Nouvelles, bollettino parrocchiale di Nouméa (500 esemplari) e per la residenza di Thio è stato fondato nel 1933 un bollettino mensile Le Petit Messager de S. François de Sales. Negli ultimi anni sono comparsi bollettini parrocchiali anche nella residenza di Paita e nelle tre missioni settentrionali della Nuova Caledonia. Tutti questi periodici però sono pubblicati in francese. Il giornale quotidiano della Nuova Caledonia è La France Australe organo degli interessi francesi nel Pacifico, il cui direttore è un cattolico praticante. Tira attualmente circa 2.000 copie. Due volte la settimana esce invece Le Bulletin du Commerce che fino alla guerra nutriva tendenze anticlericali ma che ora è diventato rispettoso della religione. Il mensile La Revue du Travailleur ha tendenze socialiste, ma lascia completamente da parte le questioni religiose. Il pastore protestante di Nouméa distribuisce una volta al mese Le Trait d’Union bollettino protestante stampato in Francia. Nelle Salomoni meridionali i cattolici sono soltanto 7.263 su 86.000 abitanti. Vi si stampa un solo periodico, il cattolico mensile Na Turupatu. Nelle Salomoni settentrionali invece i cattolici sono 20.522 su 60.000 abitanti. Di cattolico non vi si stampa che un piccolo calendario annuale; gli altri periodici e giornali vengono dalla Nuova Zelanda e dalla Nuova Guinea. Isole Filippine Di questo arcipelago si è molto parlato anche nella stampa europea in occasione dell’ultimo congresso eucaristico del 1937. Su 13.119.700 abitanti 12 milioni sono cattolici, curati da soli 1.500 sacerdoti (889 secolari e 611 regolari) e raggruppati in 986 parrocchie divise in 13 vescovadi e 3 prefetture apostoliche: la parte montagnosa è affidata ai PP. di Scheut e agli agostiniani spagnuoli. La popolazione è dispersa su una superficie maggiore della metà della Francia e spezzettata in centinaia di isolotti. È noto che le Filippine, dopo il secolare dominio spagnolo, subirono una grande trasformazione in seguito all’occupazione americana, la quale portò un grande progresso tecnico ed un aumento notevolissimo della cultura; ma recò anche la scuola neutra nella quale è permesso impartire l’insegnamento religioso solo a mezzo dei ministri della religione in ore fuori dell’orario e favorì purtroppo anche l’infiltrazione protestante (i protestanti delle varie sette sono circa 200.000) e lo scisma di Giorgio Aglipay. Accanto alla gloriosa università cattolica di S. Tomaso fondata dai domenicani spagnoli nel 1611 frequentata da 4.000 alunni, è sorta nel 1880 The University of Filipines, con 7.000 studenti. Nella classe colta le lingue predominanti sono l’inglese e lo spagnolo, ma sulle isole si parlano anche un’ottantina di idiomi, qualcuno dei quali tenta di diventare lingua nazionale scritta. La stampa è passata attraverso le stesse fasi della situazione politica. La prima tipografia venne fondata nelle Filippine nel 1602 e serviva a pubblicare opere religiose. Le prime pubblicazioni periodiche ebbero carattere ufficiale o di propaganda religiosa. Durante il secolo XVIII si sviluppò una stampa politica e d’informazione spagnola; dopo l’occupazione americana prese la prevalenza quella inglese e nell’ultimo periodo accanto alla stampa cinese, portavoce della comunità cinese composta per lo più di piccoli commercianti, si fa strada la stampa nelle lingue indigene. Il quotidiano più autorevole è il The Manilla Daily Bulletin, giornale di informazione, piuttosto benevolo per la religione. Nel 1925 venne fondata dal sign. Roches The Tribune, giornale di informazione di tendenze neutrali; e a questo aggiunse la Vanguardia in spagnolo e il quotidiano Taliba in tagalog. Questo signor Roches assunse anche ultimamente la cattolica Defensa, quotidiano fondato dieci anni prima da Enrico Fernandes Lumba e che purtroppo ha dovuto ora cessare le pubblicazioni. Giornale neutro, ma favorevole ai cattolici è pure il Filipines Herald il cui proprietario pubblica anche El Debate. I cinesi stampano Commercial News e Daily News ed altri giornali. In tagalog, idioma parlato da circa 3 milioni di abitanti, esce il quotidiano Pagkakaisa e in visaya il quotidiano Palahayagan. Secondo il Valenzuela (History of Journalism in the Philipine Island, Manila, 1933) nel 1930 i quotidiani erano 20, i trisettimanali 1, i bisettimanali 6, i settimanali 23, i quindicinali 3, i mensili 29 e gli altri 10 con un totale di pubblicazioni di 92. I comunisti hanno per organo il mensile Socialism, di fondazione recente. I cattolici che nel 1920, come abbiamo detto, avevano fondato un quotidiano La Defensa, possiedono ora alcuni settimanali, tra i quali ha carattere giornalistico sopratutto The Philipines Comonweal che esce in Manilla dal 1935 ed è organo del National Press Comittee presieduto da un vescovo. Il Comonweal si pubblica anche in 5 altre lingue cioè in spagnolo ed in 4 idiomi locali. È oggi l’organo dell’Azione Cattolica e della lotta contro il protestantesimo. Oltre a ciò i cattolici pubblicano in inglese altri due periodici, in spagnolo 6, in tagalog 3, in ilocano 2, in cebuvisaya 3, in panayvisaya 2, in pampango 1, in pangasinan 2; 7 periodici escono tanto in inglese che in spagnolo ed altri 3 in inglese o spagnolo o in una lingua locale. Il Valenzuela nel libro succitato a p. 71 scrive: «sembrare paradossale che per il passato vi sieno state così poche pubblicazioni dedicate alla religione quando il proposito della colonizzazione spagnola era proprio quello di propagare il cristianesimo. Gli ordini religiosi, egli dice, furono quelli che donarono alle Filippine l’arte della stampa. Essi fondarono scuole e collegi, ma furono tardi nell’estendere le finalità del pergamo alla stampa periodica». I cattolici tendono ora con nuovo sforzo a riguadagnare il tempo perduto. Il Sig. Fernandes Lumba e Mons. Luigi la Ravoire Morrow prepararono con molto zelo la partecipazione della stampa filippina all’Esposizione. Centri di nuovo sviluppo sono le tipografie della Società del Verbo Divino (Steyl) che dal 1924 a Manilla pubblica specialmente le opere dei padri di Steyl ed è guidata dal padre Michele Herges Reimer che è detto il padre della stampa. Egli oppose ad un calendario pubblicato da una missione protestante un calendario mariano in ilocano che a poco a poco si è diffuso in parecchie edizioni e in diverse lingue: spagnolo, inglese e sette idiomi locali. Nella stessa tipografia vengono pubblicate la rivista Amigo del Pueblo in ilocano e il giornale Kabuntatala in pangasinan. Una grande stamperia è sorta anche in Baguio nel 1918 per opera dei padri di Scheut, i quali vi stampano 4 riviste in inglese, spagnolo, ilocano e pampango. Malesia Britannica La Malesia Britannica (Malaya, Malacca) comprende: gli Stabilimenti dello Stretto (The Straits Settlements), cui appartengono: a) l’isola di Singapore, lo stabilimento di Malacca, ecc.; b) gli Stati Malesi non Federati. La popolazione totale è di circa cinque milioni di abitanti, tra cui circa due milioni di cinesi. I cattolici toccano quasi il numero di 70.000. La stampa è assai diffusa: quella cattolica è rappresentata da un settimanale ben redatto, il Malaya Catholic Leader. STAMPA DI COOPERAZIONE MISSIONARIA La sala della Cooperazione missionaria esponeva e raggruppava le pubblicazioni periodiche che in tutto il mondo si dedicano alla propaganda per le missioni. Esse comprendono le pubblicazioni promosse o edite dalle Pontificie Opere della Propagazione della fede, della Santa Infanzia e di S. Pietro Apostolo per il clero indigeno, della Unione missionaria del clero e di altri sodalizi specializzati e inoltre le pubblicazioni che per lo stesso fine sono promosse dalle varie Congregazioni e dai molteplici Istituti missionari. Queste pubblicazioni vennero raccolte dal Comitato per la Sezione Missionaria della Mostra per il tramite di zelanti Consigli nazionali della Pont. Opera della Propagazione della Fede, e, in parte, rivolgendosi direttamente alla direzione dei periodici. Alla raccolta cooperò pure, per la propria parte, il Consiglio Superiore della Pontificia Opera della Santa Infanzia, che risiede a Parigi. Di tali pubblicazioni i lettori possono consultare il copiosissimo elenco compilato da Mons. G. Monticone archivista di Propaganda fide. Risulta da esso che le pubblicazioni di Cooperazione missionaria esposte alla Mostra erano in totale 689, suddivise in 32 paesi, e precisamente: Argentina 7, Australia 2, Austria 27, Belgio 118, Brasile 5, Canadà 8, Chile 5, Colombia 2, Cecoslovacchia 10, Danimarca 1, Francia 78, Germania 55, Inghilterra 16, Irlanda 13, Isole Filippine 2, Italia 118, Jugoslavia 14, Lituania 1, Lussemburgo 3, Malta 4, Messico 1, Olanda 56, Nuova Zelanda 1, Panama 1, Polonia 28, Portogallo 11, Scozia 2, Spagna 35, Stati Uniti d’America 51, Svizzera 11, Ungheria 7, Venezuela 1. Accanto alla stessa sala un reparto particolare era dedicato all’Agenzia Fides. L’idea della fondazione di tale agenzia nacque in seguito all’Esposizione missionaria del 1925 e fu accolta dal Consiglio Superiore dell’Opera per la Propagazione della Fede su proposta di S.E. Mons. Marchetti, ora cardinale vicario generale di Sua Santità. Si trattava di creare un Centro d’informazioni che abbracciasse tutto il vasto campo delle Missioni, capace di fornire notizie sicure ed abbondanti intorno alle medesime e uno scelto materiale fotografico. Fondatore e primo direttore dell’Agenzia Fides, fu il R. P. Considine, procuratore generale in Roma della Società delle Missioni Estere di Maryknoll, negli Stati Uniti. Egli dedicò alla novella istituzione, che diresse sino al 1934, tutte le non comuni doti del suo ingegno e tutta la fervida e dinamica attività del suo lavoro. L’Agenzia Fides dà esclusivamente informazioni riguardanti il campo missionario. Riceve notizie dalle missioni o sulle missioni e le trasmette alla stampa di tutto il mondo, paesi di missione non esclusi. I suoi corrispondenti sono sparsi dappertutto: teoricamente ce ne dovrebbe essere uno per ogni circoscrizione missionaria, ufficialmente proposto e nominato dai superiori: in realtà sono in numero un poco inferiore: circa 447. L’Agenzia cominciò a pubblicare i suoi comunicati in francese ed inglese, seguirono le edizioni italiana spagnola e tedesca. I centri nazionali o territoriali che ricevono il bollettino sono 436; ma alcuni di essi, come, ad esempio quello di Aquisgrana e Parigi lo ritrasmettono a centinaia d’altri giornali, cosicché si può calcolare a 2.000 il numero dei giornali che pubblicano in tutto o in parte i comunicati dell’Agenzia Fides. Oltre le notizie essa trasmette anche in particolari occasioni articoli e appelli. Né si deve passare sotto silenzio il servizio fotografico dell’Agenzia, importante ed apprezzato per il particolare interesse che presenta: esso fornisce alla stampa, in abbonamento o dietro richiesta, più di 500 fotografie per settimana, accompagnate sempre dalla breve didascalia che mira a far penetrare nelle masse avide dell’illustrazione, l’interesse per le Missioni. Il più recente servizio – ma non il meno importante – richiesto sulla fine del 1936 all’Agenzia Fides, servizio che le rende l’onore d’una grande fiducia in essa riposta dai Superiori, è quello dell’Ufficio di Statistica delle Missioni, voluto dall’Ecc. mo Segretario di Propaganda Fide, Mons. Celso Costantini, ed affidato alla competenza del Rev.mo Mons. Bernardino Caselli che, nell’Agenzia Fides, è stato, dal 1928, Redattore-Capo. Il materiale statistico è fornito, per la massima parte, dall’archivio della Sacra Congregazione di Propaganda Fide e viene elaborato dall’Ufficio Statistica dell’Agenzia. L’Agenzia Fides, diretta ora da Mons. Bouquin, è un esempio pratico dei successi che i cattolici potrebbero raggiungere anche sul terreno della stampa, purché sapessero volere tenacemente e solidarmente. Ci sia ora lecita rilevare brevemente alcune direttive di cui si fecero eco eminenti e competenti oratori nel Convegno per la stampa missionaria, tenuto nel salone della Mostra internazionale il 20 maggio 1937 (cfr. Atti del Convegno della stampa missionaria in: «Pensiero Missionario», giugno e ottobre 1937) e che riguardano, più o meno direttamente, anche la stampa di cooperazione missionaria. L’Ecc.mo Mons. Celso Costantini in un ascoltatissimo discorso vi diceva fra l’altro: Il missionario, scrivendo, deve avere uno squisito senso della discrezione; e, se è costretto a denunciare gli errori del paganesimo, deve farlo con quell’amore e con quel rispetto che guadagna l’animo dell’avversario. I pagani hanno il fine intuito dei bambini; indovinano subito se il missionario li ama o li disprezza. La prima cosa che i pagani si attendono dal missionario è l’amore e la comprensione. La stampa missionaria deve specialmente guardarsi da due erronei punti di vista: primo, quello di voler istituire confronti orgogliosi tra la civiltà cristiana e la civiltà dei popoli pagani; secondo, quello di giudicare le questioni politiche dei Paesi di Missione dal punto di vista degli interessi stranieri. La stampa missionaria deve guardarsi dal giudicare certe questioni dal punto di vista della politica estera. Nei rapporti tra i Paesi di Missione e il vecchio mondo occidentale possono insorgere dei conflitti di interessi politici. Il missionario è una persona estera come cittadino, ma come annunziatore del messaggio evangelico deve presentarsi agli indigeni con la comprensione di un fratello; non può, non deve esser legato alla politica estera. Ed è su questo punto estremamente delicato che la stampa missionaria deve avere il più guardingo senso della misura e della discrezione; l’autorità che ha il missionario per il suo mandato divino, deve anche nella stampa esercitarsi – secondo l’energica frase di San Paolo – in aedificationem et non in destructionem (2 Cor. 3-10). La virtù della prudenza e della carità deve ispirare non solo la stampa nei Paesi di Missione, ma anche la stampa missionaria dell’Europa e dell’America. Bisogna avere un estremo riguardo a non diffamare i Paesi, ai quali noi vogliamo portare il Vangelo; bisogna cioè non esagerare i loro difetti e le loro miserie. Se si parla di questi difetti e di queste miserie, bisogna aver riguardo a non generalizzare, bisogna saper fare le doverose distinzioni e riserve. Anche verso gli Ortodossi, anche verso i Musulmani cerchiamo di stabilire con la stampa una reciproca migliore comprensione. Questa sarà, da una parte e dall’altra, frutto di una più generosa carità, e di una migliore coltura, e lo sfruttamento della coltura sarà la stampa. Veritatem facientes in caritate (Eph. 4-15) come insegna San Paolo, facendo la verità con la carità: ecco il nostro programma. Nemini dentes ullam offensionem ne vituperetur ministerium nostrum (2 Corint. 1-3). Non daremo offesa a nessuno, perché non vi sia vituperato il nostro ministero. Sulle forme della stampa missionaria si diffuse in un’esauriente relazione allo stesso Convegno S.E. Mons. Delle Piane, Delegato Apostolico nel Congo Belga. «Le forme della stampa missionaria possono essere, a seconda dell’ambiente, quelle più o meno in uso per la stampa in generale: il giornale, il periodico, il bollettino, il foglio volante, l’illustrazione, la rivista di cultura, ecc. ecc. Pei paesi di antiche culture e civiltà, come l’India, la Cina, il Giappone e altri, specie nei centri, tutte le forme di stampa missionaria possono convenire, anzi essere necessarie: anche il giornale e la rivista di cultura. Trascurare l’organizzazione di un giornale o di una rivista quando si rivelino necessari e possibili, anche a costo di grandi sacrifici, potrebbe costituire una vera lacuna e un danno, il pensiero cattolico restando in una situazione di minoranza e come assente dalla vita culturale e sociale del paese, un danno per la vita della Chiesa e il bene delle anime. Il periodico o il bollettino, nelle loro più svariate forme, sembrano i più indicati per la stampa missionaria in generale, specialmente per le popolazioni nuove o primitive e sopratutto in regioni a popolazione disseminata e con mezzi di comunicazione solamente periodici. In ogni caso la stampa missionaria, per essere compresa, efficace e gradita, deve avere, dice sempre Mons. Delle Piane, tre note essenziali e comuni a tutte le pubblicazioni: dev’essere in lingua indigena, in stile indigeno, scritta di preferenza dagli indigeni. La stampa missionaria dev’esser scritta nella lingua del paese perché destinata alla collettività degli indigeni, al bene delle loro singole anime e della società indigena. Vi possono essere un certo numero di persone che hanno appresa una o anche più lingue estere e se ne servono correntemente per le loro relazioni commerciali e culturali; ma non è mai la massa. Non vedrei quindi la ragione di una stampa missionaria che si indirizza ad un piccolo numero di privilegiati e lascia gli altri che sono la maggioranza nell’ignoranza e nell’abbandono. Si fanno diverse obbiezioni: quella per esempio che le lingue indigene si prestano male ad esprimere tanti concetti cristiani e culturali, tanti termini tecnici. L’obbiezione vale per quei missionari che non si son dati o non si dan la pena di studiarle e di approfondirle, di entrare nella loro anima e nel loro genio; e là ove sia necessario, completarle col trovare o foggiare le espressioni e i termini nuovi, ben inteso sempre secondo la tecnica ed i genio di quelle lingue. Un’altra obbiezione è quella che certe lingue indigene son troppe povere, semplici e primitive e non si posson chiamare vere lingue. Ma se il popolo le parla, i missionari devon pure servirsene, non sole nella predicazione ma anche nella stampa, facendosi in tutto giudei coi giudei, greci coi greci e barbari coi barbari, per guadagnarli tutti a Cristo. E poi ragion di più per servirsene, proprio nella stampa, facendo non solo dizionari e grammatiche, catechismi e libri di testo per le scuole; ma scrivendo giornali e periodici; svilupparle e perfezionarle; creare cosi delle vere letterature di cultura religiosa e generale. Sarà un merito di più pei missionari e un grande prestigio per la Religione e per la Chiesa: come del resto tante volte è avvenuto ed avviene ancora ad onor di tante Missioni. E là dove non esiste una lingua predominante, ma solo dei dialetti locali? Si sceglie giudiziosamente uno di questi, più noto, che si presta meglio, che per un insieme di ragioni riuscirà più facilmente a predominare: lo si lavora tecnicamente tenendo ben conto della sua anima e del suo genio, coll’aiuto degli indigeni colti, dei sacerdoti indigeni, dei maestri e dei catechisti; si lavora specialmente nelle scuole e per mezzo delle scuole; e si può arrivare in un breve numero d’anni ad una lingua sufficientemente sviluppata e completa, ammessa da tutti, ad una lingua nazionale o almeno regionale. L’esempio del Tschiluba nella regione del Kasai, nel Congo Belga, è tipico; il merito va dato al Vicario Apostolico Monsignor De Clerq». E l’Ecc.mo terminava ricordando che queste conclusioni ed altre che noi per brevità non possiamo riferire (Cfr. gli Atti) egli ha tratto dalle discussioni della II Conferenza plenaria degli Ordinari del Congo a Léopoldville, che trattò anche la questione della stampa, fondandosi su esperienze semisecolari. PUBBLICAZIONI DI ALTA COLTURA Nella sala delle pubblicazioni periodiche di alta coltura, erano presenti 80 Università e Istituti superiori cattolici e Facoltà di Studi ecclesiastici con circa 300 riviste qui ordinate dagli Ufficiali della S. Congregazione delle Università degli Studi e dei Seminari, Rev. Fr. Tinello e Fr. Sandri, sotto l’alta direzione di S.E. Mons. Ruffini, segretario della stessa Congregazione. La carta geografica che pubblichiamo, indica la sede degli Istituti e nello stesso tempo il luogo di pubblicazione delle riviste di cui diamo altrove l’elenco. La migliore illustrazione di questa sala venne data dall’Ill.mo e Rev.mo Mons. Pio Paschini, Rettore Magnifico del Pont. Ateneo del Seminario Romano in una concettosa conferenza tenuta all’Esposizione alla fine di maggio 1937. Ne riproduciamo la parte descrittiva: «Potremmo, disse Mons. Paschini, distinguere gli istituti che sono di carattere universitario in due classi: quelli che servono di preparazione alle carriere pubbliche e che per conseguenza abbracciano persino corsi di studi di carattere semplicemente tecnico; e quelli che sono in particolar modo indirizzati alla formazione dei giovani ecclesiastici negli studi sacri e in quelli altri studi che con essi sono più direttamente collegati, come per esempio studi filosofici. Alla prima classe appartengono alcuni Istituti superiori di Commercio, alcune delle Facoltà Cattoliche istituite in Francia, nel Belgio, nel Canadà, negli Stati Uniti, nell’India, l’Università di S. Giuseppe a Beyrouth, quella di Pechino, l’Aurora di Scianghai, e, carissima in modo particolare al cuor nostro d’Italiani, l’Università del Sacro Cuore di Milano. Alla seconda classe sono da annoverare gli Atenei dell’Urbe, quelle Facoltà in prevalenza teologiche, che fiancheggiano gli Istituti o Università Cattoliche come a Parigi, Tolosa, Lione, Angers, Lilla, Lovanio, Friburgo, od anche università statali, come Innsbruck, Strasburgo, Praga. Ad ambedue le classi sono comuni anzitutto quelle pubblicazioni periodiche che riferiscono annualmente sull’attività dell’Istituti o sono dirette a mantenere vivo negli alunni l’affetto verso l’istituto che li ha formati, a divulgare soprattutto presso di loro le più importanti fra le nuove conclusioni ed applicazioni degli studi superiori od anche a fare opera apologetica contro gli errori teorici e morali più diffusi e pericolosi. Questa stampa è d’una importanza eccezionale non soltanto per la vita interna dei singoli istituti, ma anche per l’influsso che irradia da essa sia nella vita pubblica, sia direttamente nel resto della stampa periodica e quotidiana. Non è naturalmente possibile elencare un catalogo dei periodici che vengono pubblicati dagli istituti di alta coltura; mi contenterò semplicemente di alcune indicazioni sommarie perché si abbia un’idea del campo larghissimo in cui si esercita la coltura cattolica. Per incominciare dall’Urbe: i tre grandi Atenei della Gregoriana, dell’Angelico e dell’Antoniano pubblicano ciascuno un periodico quadrimestrale che prende da loro rispettivamente il nome di Gregorianum, Angelicum, Antonianum e rispecchiano l’insegnamento in prevalenza teologico di questi istituti. L’Ateneo del Seminario Romano ha il suo Lateranum che è una raccolta di monografie teologiche e storiche pubblicate annualmente in volumi quadrimestrali. Si associano ad esso un Bollettino filosofico e per l’«Institutum utriusque iuris», l’Apollinaris rivolto ad illustrare in preferenza dal lato, come si dice, dogmatico, il diritto canonico e Studia et Documenta Historiae et Juris col quale s’intende riprendere una pubblicazione gloriosa per la Chiesa e per la patria, ma cessata purtroppo ormai da lunghi anni: quella degli Studi e documenti di Storia e di Diritto. E per rimanere ancora a Roma il Pontif. Istituto di Archeologia Cristiana continua colla sua Rivista di Archeologia Cristiana il Bollettino di Archeologia Cristiana pubblicato per lunghi anni e con tanto plauso da Giovanni Battista de Rossi e poi dal Marucchi e dai suoi collaboratori; l’Istituto Orientale ha il suo Orientalia, la raccolta di studi Orientalia Christiana analecta; l’Istituto Biblico affianca con onore il suo Biblica alla Revue Biblique che da lunghi anni ormai i Padri Domenicani della scuola di Gerusalemme oppongono con tanto coraggio alla critica razionalista. La Facoltà teologica di Innsbruck pubblica gloriosamente da molti anni la sua Zeitschrift für Katholische Theologie, quella di Friburgo in Svizzera il Divus Thomas. Mentre la rivista Theologie und Glaube esce a Paderborn per cura della Accademia filosofico-teologica di quella città. E per cura della Facoltà di Teologia cattolica dell’Università di Strasburgo esce la stimata Revue des Sciences Religieuses. Lovanio per conto suo si afferma costantemente come un centro attivissimo della migliore modernità nelle scienze ecclesiastiche: le Ephemerides Lovanienses e la Revue d’Histoire ecclésiastique la quale si pubblica ormai sino dal 1900 (eccettuato il periodo tristissimo della guerra mondiale) mantengono alta la giusta celebrità che quell’alma mater s’è conquistata in lunghi anni d’indefesso lavoro; ma non si può tralasciar di ricordare anche gli Annales de Droit et Sciences Politiques e quella Revue neoscholastique de Philosophie che tiene desto pure da lunghi anni fra cattolici e non cattolici il problema della filosofia cristiana tradizionale. Nella stessa Lovanio un collegio di teologi gesuiti pubblica la Nouvelle Revue Théologique. L’Istituto Cattolico di Parigi si mostra ben degno nella sua vita scientifica di quel centro mondiale di studi che è la capitale della Francia colla sua Revue d’Apologétique che è assai più che un periodico di divulgazione, colla Revue d’Histoire de l’Eglise, con l’Orient Chrétien e colla Revue de Philosophie. E non si possono dimenticare per tante benemerenze acquistatesi, il Bulletin de Litterature Ecclésiastique dell’Istituto di Tolosa e la Revue de Sciences Philosophiques et Théologiques del Collegio teologico domenicano di Saulchoir. E per tornare in Italia la Scuola Cattolica continua la sua vita per opera della facoltà teologica del Seminario di Milano, mentre l’Università del Sacro Cuore si è assunta da qualche anno la continuazione della Rivista internazionale di Scienze Sociali fondata da Mons. Talamo e dal Toniolo. Essa continua inoltre la Rivista di filosofia neoscolastica e le altre due riviste specializzate: Aegyptus per opera del prof. Calderini, ed Aevum rivista di pubblicazione di fonti e documenti storici. Ma a costo anche di sconfinare un poco dal limite prefissomi non posso tacermi dall’indicare altre pubblicazioni periodiche che escono da speciali istituti e si sono rese grandissimamente benemerite delle scienze ecclesiastiche: anzitutto la Revue Bénédictine dell’Abbazia di Maredsous, notissima nel campo degli studi e le Recherches de Théologie ancienne et médiévale che i Benedettini di Mont-César pubblicano da nove anni per allargare la conoscenza della patristica e della letteratura sacra del medio evo. Gli Analecta Bollandiana di Bruxelles divenuti ormai oracolo nel campo dell’agiografia, la Römische Quartalschrift fondata da Monsignor De Waal al Camposanto Teutonico e tuttora prospera per modernità di ricerche; il periodico tanto importante dei Padri Assunzionisti Echos d’Orient (per le ricerche sulle Chiese Orientali), le Miscellanea Francescana dei Padri Conventuali che coll’Archivum Franciscanum Historicum dei Frati Minori e con altri periodici dell’argomento sono all’avanguardia delle rivendicazioni dell’Ordine francescano; un poco più recenti sono i periodici di storia domenicana e l’Archivum Historicum Societatis Jesu sopravvenuto a completare altre pubblicazioni di fonti della storia gesuitica. E ci arride la speranza che anche la storia delle Missioni abbia ad acquistare nel campo della storia ecclesiastica tutta l’importanza che si merita grazie a ben dirette pubblicazioni periodiche che si raccolgono e disciplinino quanto si viene pubblicando sull’argomento». Infine Mons. Paschini deplora che la storia della Chiesa, nei riguardi dell’Italia, non abbia ancora un suo centro d’informazioni ed un suo organo ordinatore e raccoglitore in una rivista che sia degna del soggetto. Rimane qui aperto ancora un mirabile campo che aspetta dai dotti cattolici una degna continuazione dei lavori delle età passate. Azione Cattolica Quattro sale dell’Esposizione erano dedicate ai periodici che sono organi e portavoce delle associazioni cattoliche. Si vedevano nella prima sala le pubblicazioni dell’Azione Cattolica in generale e particolarmente delle società degli adulti maschili, nella seconda, della Gioventù maschile, nella terza gli organi delle Leghe universitarie e società accademiche federate in «Pax Romana»; nella quarta le pubblicazioni dell’Azione Cattolica femminile. Solo queste due ultime erano state sistemate e ordinate da propri centri organizzativi, come il «Secrétariat International de la Presse Universitaire Catholique» di Lilla e «l’Union Internationale des Ligues féminines catholiques» di Utrecht, Mariaplaats, 33-bis. Di queste due ultime sale pubblichiamo anche l’elenco inviatoci dalle due Confederazioni internazionali. Abbiamo invece rinunziato alla compilazione degli elenchi dell’Azione Cattolica per Adulti e per Giovani, sia perché tali periodici si possono facilmente individuare negli elenchi delle varie Nazioni, sia perché, data l’oscillante terminologia che subisce ancora in alcuni paesi l’Azione Cattolica, avremmo potuto facilmente incorrere nell’arbitrario o per lo meno in qualche inesattezza. Nella sala dell’Azione Cattolica generale degli uomini, l’architetto Carboni aveva illustrato la definizione dell’Azione Cattolica data da S.S. Pio XI in un discorso del 19 marzo 1927, «Quando, disse S.S., San Paolo esaltò coloro che lavorarono con lui all’evangelizzazione, mecum laboraverunt in Evangelio, si direbbe che abbia preparato l’odierna definizione che il Papa ha dato dell’Azione Cattolica». Nella sala della Gioventù Maschile, su di una parete erano raggruppati i periodici del movimento «jociste», su di un’altra erano illustrati i fasti della Gioventù Italiana di Azione Cattolica. Due altre delle nostre fotografie riproducono particolari della sala femminile, ordinata dall’architetto signorina Mulders, dalle sig.ne Marie Romme, Van Zeeland e Maria Castoldi. La Vergine, «Regina Apostolorum», appare in alto come protettrice di una immensa assemblea femminile a Bruxelles e sopra un’altro pannello di periodici della sezione giovanile, una fanciulla alza il braccio al saluto: Excelsior! Stampa degli ordini e istituti religiosi Le sale dell’Esposizione riservate ai religiosi contenevano 3.334 periodici così suddivisi: Premostratensi, 26; Benedettini, 112; Domenicani, 171; Frati Minori, 349; Frati Minori Conventuali, 60; Frati Minori Cappuccini, 370; Agostiniani, 47; Carmelitani dell’Antica Osservanza, 28; Carmelitani Scalzi, 43; Servi di Maria, 23; Minimi, 10; Barnabiti, 19; Gesuiti, 685; Somaschi, 6; Camillini, 20; Lazzaristi, 38; Passionisti, 26; Redentoristi, 96; Oblati di Maria Immacolata, 72; Pallottini, 15; Marianisti, 54; Assunzionisti, 26; Sacerdoti del SS. Sacramento, 38; Claretiani, 94; Salesiani, 503; Sacerdoti del Sacro Cuore di Gesù, 14; Missionari di Scheut, 4; Pia Società di S. Giuseppe, 11; Società del Verbo Divino, 56; Salvatoriani, 20; Mariani, 10; Fratelli delle Scuole Cristiane, 236; Fratelli dell’Istruzione Cristiana di Ploërmel, 4; Compagnia di S. Paolo, 9; Istituto Pontificio per l’Assistenza degli italiani all’Estero, 13. Uno sguardo ai dati statistici complessivi esposti in qualche sala, ad esempio quella dei Gesuiti, rivela subito che non tutte le pubblicazioni vennero esposte o elencate. Fu appena in occasione della Mostra che la maggior parte degli Ordini e Istituti fecero un’inchiesta centralizzata per constatare quali e quanti fossero gli organi periodici pubblicati o promossi dalle loro sedi o provincie in ciascuna nazione. Talune di queste inchieste hanno dato risultati sufficienti ed altri incompleti: ne sono prova gli elenchi che pubblichiamo, parecchi dei quali, se servono ad un quadro complessivo, mancano però ancora di qualche elemento bibliografico necessario. Per non ritardare troppo l’uscita di questo volume, dobbiamo rimandarne il completamento agli anni venturi, quando l’esempio dato da alcuni avrà suscitato negli altri un senso di legittima emulazione. Quattro gruppi importanti presentarono e illustrarono essi stessi la loro stampa durante l’Esposizione e furono i Domenicani, i Francescani, i Gesuiti e i Salesiani. Prima di lasciar loro la parola, accenneremo brevemente ad alcuni altri. Dei Premostratensi suscitavano interesse le pubblicazioni della Badia di Averbode nel Belgio, la quale, come quella di Tongerloo, possiede una tipografia modernamente attrezzata. Una tavola, che qui riproduciamo, ricostituiva il grande albero della famiglia di S. Benedetto distribuendo i periodici a seconda delle 24 congregazioni federate. Non abbiamo bisogno di ricordare l’importanza delle pubblicazioni benedetine per la liturgia. I Carmelitani avevano esposto le loro riviste di spiritualità e di mistica, tra le quali particolarmente importante la rivista pubblicata a Parigi, «Etudes Carmélitaines»; dei Barnabiti, richiamavano particolarmente l’attenzione la rivista «I Barnabiti», pubblicata a Roma e le pubblicazioni dell’«Osservatorio de la Quercia». Una carta geografica nella sala degli Oblati di Maria Immacolata ci ricordava che questi religiosi pubblicano dei periodici fra gli indii e gli esquimesi nelle lingue retativi; nella sala dei Missionari del Cuore Immacolato di Maria, un pannello faceva risaltare la feconda attività per la diffusione della stampa del claretiano Padre Dueso, fondatore, come abbiamo accennato a suo luogo, della «Prensa Associada» e dei «Legionari della Buona Stampa». I Fratelli delle Scuole Cristiane, accanto alla diffusione mondiale delle loro pubblicazioni, avevano illustrato la propagazione delle loro scuole in tutte le nazioni del globo. La scritta, che appare anche in una nostra vignetta, diceva: «In 1.276 istituti di 64 nazioni, 19.331 Fratelli delle Scuole Cristiane, servono Cristo nei loro 321.860 alunni». Magnifica e autorevole fu la rassegna della stampa domenicana fatta dal Rev.mo Maestro Generale P. Martino Gillet nel convegno dei Terziari Domenicani all’Esposizione, addì 6 maggio 1937. L’illustre oratore, dopo aver notato che la stampa periodica domenicana data appena dalla riforma dell’Ordine di P. Lacordaire nel 1860 ed aver diviso le riviste in tre categorie: quelle scientifiche, quelle di coltura generale e le riviste specificatamente religiose, scende a parlarne più in particolare, categoria por categoria, cominciando dalle scientifiche. «Una delle più antiche è la Revue Biblique di Gerusalemme che data dal 1892. Essa non è soltanto la più antica rivista di studi biblici pubblicata dai Domenicani ma anche dai cattolici in genere. Non è però la nostra più antica rivista scientifica, poiché il Divus Thomas di Friburgo, dovuto all’iniziativa del clero secolare, ma che i nostri Padri, dopo avervi collaborato fin dall’inizio, hanno ripreso per proprio conto nel 1923, fu fondata nel 1886. La Revue Thomiste, il cui primo direttore fu un professore domenicano di Friburgo, il P. Coconnier, appartenente alla Provincia di Tolosa, data dal 1893. Queste riviste filosofiche e teologiche furono le prime manifestazioni del rinnovamento tomista, dopo i memorandi interventi di Leone XIII. In seguito altre dello stesso genere sono venute ad aggiungersi a questa riviste, che formano il più grande onore del nostro Ordine e rendono alla Chiesa i più segnalati servigi: indicherò le principali in ordine di anzianità. The Homilitic and Pastoral Review, fondata nel 1901 a Washington. È una rivista mensile a grande tiratura destinata al clero. La Revue des Sciences Philosophiques et Théologiques, fondata nel 1907, è diretta dai Padri Domenicani di Saulchoir. Non esiste un’altra rivista scientifica né presso le Università cattoliche né in tutto il mondo scientifico, che possa essere paragonata a questa, grazie alle sue informazioni e ai suoi bollettini. Occorre aggiungervi il Bollettino Tomista, fondato nel 1924 dal P. Mandonnet, che porta le recensioni di tutte le pubblicazioni che riguardano il pensiero ed il movimento tomista. La Cencia Tomista di Salamanca, fondata nel 1910, s’è acquistata una grande notorietà per il valore indiscutibile dei suoi collaboratori. L’Angelicum che risale al 1924, non è né la meno apprezzata né la meno brillante delle nostre riviste Universitarie. La Philosophische Revue, fondata nel 1929, merita d’essere segnalata alla vostra ammirazione per l’influenza che essa esercita in Boemia. L’Archivum Fratrum Praedicatorum infine, pubblicato dall’Istituto storico di S. Sabina, allo scopo di scrivere la Storia dell’Ordine, fin dal primo numero nel 1931 s’è imposto all’attenzione degli storici. Quando si parla di riviste scientifiche dell’Ordine, è necessario accennare almeno alle grandi «Collezioni» che vi si aggiungono e possono esser considerate come dei supplementi alle riviste stesse: così in Germania, le «Quellen zur Geschichte des Dominikanenordens in Deutschland», di cui esistono già 34 volumi, che riguardano la storia della Provincia. Niente di simile esiste nelle altre Provincie dell’Ordine, salvo in Italia, ove vengono pubblicate le Memorie Domenicane. Mi auguro peraltro che tali esempi siano imitati. Se possedessimo gli Annali di tutte le Provincie, la storia futura dell’Ordine ne ricaverebbe un contributo ben importante. Tra le maggiori collezioni dell’Ordine, citerò ancora la «Bibliothèque Thomiste» e la «Bibliothèque Philosophique» di Saulchoir, gli «Studia Friburgensia», le «Dissertationes» (Studi) e i «Monumenta Ordinis Fratrum Praedicatorum historica», pubblicati dall’Istituto Storico di S. Sabina. Sarebbe ideale se le nostre più importanti Case di Studio avessero ciascuna la propria rivista scientifica, per esempio in Italia, Germania, Austria, Polonia, Olanda, ed in Francia, la Provincia di Lione. Non parlo delle Provincie dell’America del Sud, che per il momento ne sono incapaci, a meno che il nuovo Convento del Cusco, ove si trovano tutti gli studenti di Teologia della Provincia, non volesse dare ben presto prova della sua giovanile vitalità. L’Inghilterra, il Belgio, il Canadà, l’Irlanda, non posseggono delle vere e proprie riviste scientifiche nel senso tecnico del termine, ma posseggono però delle eccellenti riviste di coltura generale, quali Blackfriars, Kultuurleven, Orientations, ecc. Un tale esempio dovrebbe essere seguito da tutte le altre Provincie che non sono in grado d’organizzare una rivista scientifica. Ci si permetta di citare all’ordine del giorno la Provincia della Boemia che, grazie alla saggezza e all’attività di alcuni giovani Padri, in questi ultimi dieci anni è riuscita a lanciare allo stesso tempo una rivista scientifica, una rivista di coltura ed una rivista spirituale, la cui influenza in Boemia è assai apprezzata in tutti gli ambienti. L’Ordine possiede circa 200 riviste di cui 171 sono state esposte qui stesso all’Esposizione della Stampa. Dopo aver parlato delle riviste scientifiche, vorremo dire qualche parola anche delle principali riviste domenicane di coltura generale. Alcune di queste hanno cominciato con l’essere delle riviste di spiritualità, specialmente delle Revues du Rosaire. Così in Inghilterra la The Rosary, fondata nel 1869 a Londra; così in Spagna Contemporanea della Provincia di Aragona, Rosas y Espinas fondata a Valencia nel 1915. Quest’ultima rivista mensile era fatta con molto buon gusto e riccamente illustrata: sappiamo che il suo direttore, il Padre Urbano, è stato fucilato. Povero Padre! Egli era la dolcezza stessa ed è rimasto vittima della violenza; egli non potrà più riprendere il suo posto alla testa della sua cara rivista e di numerose altre opere, di cui era l’animatore infaticabile; speriamo che egli trovi dei giovani capaci di succedergli e di imitarlo. Così al Canadà: la Revue Dominicaine, pubblicata a Montreal nel 1915, ma che durante questi ultimi anni ha fatto dei grandi progressi tanto nella sua presentazione esterna che nella sua redazione interna; così in Irlanda The Irish Rosary, eccellente rivista mensile fondata nel 1897, e una rivista edita da due anni dagli studenti della Provincia, come Ideales, la rivista degli studenti di Salamanca, giovani tutte due come i loro collaboratori e, come loro, piene di speranze; così in America The Rosary, rivista popolare a forte tiratura, pubblicata dal 1891 a Sommerset e The Torche, una rivista dello stesso genere, pubblicata a Nuova York; così al Cairo, i Cahiers du Cercle Thomiste dal 1934, e in Francia, assieme alla Revue des Jeunes, quella che attualmente è la più conosciuta e la più diffusa di tutte le riviste di cultura, la Revue Intellectuelle, fondata nel 1929. Ho già nominato passando, la rivista Blackfriars dei nostri Padri inglesi, di cui il Padre Jarret era l’animatore intelligente e zelante. Questa rivista penetra fin negli ambienti anglicani. La rivista fiamminga Kultuurleven, che si pubblica a Anversa, è assai ben diretta e redatta e potrebbe servire d’esempio a tutte le Provincie che non hanno ancora riviste di questo genere. A questa lista già lunga dobbiamo aggiungere le Memorie Domenicane pubblicate a Firenze nel 1848, che da principio fu una semplice rivista del Rosario e che in questi ultimi anni, sotto la direzione del P. Zucchi, per cui la storia locale non ha più segreti, ha preso un nuovo sviluppo e, per la storia generale del nostro Ordine, pubblica delle eccellenti monografie dei nostri Conventi. Russie et Chrétienté che si occupa delle questioni russe ha preso la forma di una grande e ricca rivista di studi e di informazione». L’oratore si limita poi ad accennare solo di sfuggita ai periodici domenicani di coltura popolare, come il Holy Name Journal di Nuova York, la rivista dello stesso genere pubblicata in Australia, la Militia Christi di Malta, il Credo di Budapest, dei giornali come il Waareid, de Ster, ecc. «Per finire, riprende P. Gillet, mi resta ancora a darvi un’idea d’insieme delle nostre riviste di spiritualità. Prima di tutto le nostre riviste spirituali d’ordine generale. La prima in data e per importanza è senza dubbio la Vie Spirituelle, fondata nel 1919. Fra molte altre, essa ha avuto il merito di provocare delle imitazioni. Citiamo per ordine di anzianità: La Vida sobrenatural, fondata nel 1921 in Spagna; la Schola Christiana, fondata nel 1925 in Polonia; Na Blubinu, fondata nel 1926 in Boemia; la Vita Cristiana di S. Marco di Firenze, fondata nel 1929, come la Dubooni Zivot fondata a Zagabria. Tutte queste riviste sono assai ben fatte e l’Ordine ha il diritto di felicitarsi di possedere un gruppo di spiritualità tanto omogeneo e forse unico. Dopo le riviste spirituali d’ordine generale, dobbiamo citare le riviste fatte per i nostri terziari. Dodici di queste sono state esposte qui quest’anno. Senza parlare degli Analecta che sono le riviste ufficiali dell’Ordine, si può affermare senza alcun vanto che le nostre riviste scritte per i terziari, sono ben redatte: così The Dominican Annuals fondata a Edimburgo nel 1929; Militia Christi, fondata lo stesso anno a Gand da un Padre di lingua fiamminga e la sua consorella, la più antica di lingua francese, l’Année Dominicaine, fondata nel 1860; il Bollettino del Terziario Domenicano, fondato nel 1913 a Firenze; Die Gottesweihe fondata nel 1927 in Germania e S. Dominicus derde Orde, fondata a Nimega nel 1931: ma ciò malgrado, nulla ci impedirà di dire che esse potrebbero essere ancora meglio. Dirò altrettanto delle nostre riviste missionarie di Francia, di Italia, di Spagna, di Olanda, di Germania, del Perù. È bene così, ma potrebbe essere meglio. Altrettanto infine per le nostre riviste mariane o riviste del Rosario. Ma che dire dei bollettini di tutti i nostri conventi, collegi ecc. di cui 26 hanno avuto l’onore dell’Esposizione? Ho l’impressione come d’una polvere di riviste disseminate nel cielo di S. Domenico, ma senza poter pretendere di svolgervi un ruolo di stella di prima grandezza, neppure nella notte oscura dell’ignoranza religiosa attuale. Evidentemente non c’è male. Ma in tale ordine di cose, è forse questa l’ultima parola dell’Ordine di San Domenico? No, cento volte no. Domanderemo al Capitolo generale dell’Ordine del 1938 di occuparsi di questa questione delle riviste di spiritualità e delle riviste fatte per i terziari e d’occuparsene sopratutto in relazione alle riforme che si impongono allo stesso Terz’Ordine per farne uno dei più efficaci organi d’Azione Cattolica. Il giorno in cui in ogni Provincia, sotto l’impulso del Provinciale dell’Ordine, tutti i Padri che ne sono capaci, si riuniranno intorno ad un competente direttore di riviste, assistito da qualche consigliere idoneo, e collaboreranno secondo i loro mezzi e le loro forze alla redazione delle nostre riviste scientifiche, o di alta coltura, o di spiritualità per l’apostolato domenicano contemplata aliis tradere, quel giorno tutte le piccole foglie morte, intendo dire i fogli impressi, cadranno da sé, si staccheranno dall’albero di S. Domenico, che, come l’arancio secolare, emetterà nuovi germogli numerosi, possenti e fecondi che copriranno tutta la terra e produrranno dei frutti spirituali saporosi, capaci di alimentare tutte le anime che avranno sete di conoscere la verità, di viverne e di diffonderla attorno a loro». La stampa francescana ebbe la sua speciale celebrazione nell’imponente convegno dei Terziari francescani, svoltosi nel salone della Mostra il 25 aprile 1937. I quattro Ministri Generali avevano inviato al Convegno un solenne messaggio in cui dicevano: «Qui, nella Esposizione Mondiale della Stampa Cattolica, dalle migliaia di quotidiani, di bollettini e di riviste, risuona al nostro orecchio quella voce che Francesco senti in un sogno misterioso, mentre sembravagli di trovarsi in un grandioso e severo castello dalle pareti tappezzate di armi: “Per te e per i tuoi soldati è tutto questo”». Le centinaia di periodici e di riviste, che in unità di sforzi e di ideali, permeati di spirito francescano, escono dalle nostre tipografie a neutralizzare l’efficacia della cattiva stampa, sono come la mostra delle nostre armi per l’apostolato, la quale deve ingenerare nuove energie e portarci a più fattivi propositi per l’avvenire». II relatore ufficiale poi, l’on. Mario Cingolani, passava in rassegna la stampa delle 4 famiglie francescane esposta alla Mostra. «I Frati Minori, egli dice, si presentano con un complesso di riviste e pubblicazioni periodiche, delle quali 75 per il Terz’Ordine e la Azione Cattolica, 62 Missionarie, 46 per i Collegi Serafici, 44 Antoniane, 42 scientifiche, 66 di devozione, 30 parrocchiali, 14 per la vita interna dell’Ordine, con un complesso di 1.920.400 copie. I Minori Conventuali si presentano con un complesso di due quotidiani, di cui quello di Polonia con 700.000 copie, e di 42 riviste: delle quali la giapponese raggiunge 70.000 copie. Notevole in Italia II Messaggero di S. Antonio con 300.000 copie e la dotta e magnifica “Miscellanea Francescana”». Un pensiero particolare rivolge l’oratore ai confratelli dei SS. Apostoli, tanto benemeriti per la diffusione della buona stampa e della cultura, alla Congregazione dei Terziari dell’Ara Coeli, che ha dato alla Chiesa due Servi di Dio giornalisti, Giulio Salvadori e Aristide Leonori, ed alle altre di S. Francesco a Ripa, della SS.ma Concezione a Piazza Barberini, di S. Antonio a Via Merulana e dei SS. Cosma e Damiano, tutte benemerite per attività di bene e di apostolato. Dei periodici editi dai cappuccini sono 17 di Atti Ufficiali, 10 di Studi Francescani, 120 per il Terz’Ordine, 34 per i Collegi e Seminari, 85 per le Missioni, 36 Annuari e calendari, 131 di pietà e d’Azione Cattolica, 39 periodici Mariani, 18 commentari scientifici. In Italia se ne pubblicano ben 121, di cui 52 per il Terz’Ordine. Infine il Terz’Ordine Regolare di S. Francesco presenta le sue interessanti pubblicazioni italiane, spagnole, croate, americane: notevoli gli Analecta per i contributi alla storia del francescanesimo e il Fiat unum ovile, sotto la protezione di S. Paolo Apostolo, speciale pubblicazione per l’unità della Chiesa. L’Assemblea generale dei Terziari era stata preceduta per i Minori, dal convegno dei direttori della stampa periodica in Italia, riunitosi il 24 settembre 1936, nel quale, per impulso di P. Scaramuzzi, indefesso collaboratore della Mostra, si affrontò il problema dell’organizzazione della stampa francescana. Il Convegno votò un Ordine del Giorno del quale meritano qui rilievo i seguenti punti: «1) Che la stampa periodica francescana si consideri sezionata in due grandi classi: pubblicazioni d’indole generale e pubblicazioni d’indole locale. Che i direttori di periodici d’indole generale, qualunque aspetto della vita francescana riflettano, inviino all’Ufficio Stampa prima della fine di ciascun anno il programma dettagliato del proprio periodico con la indicazione delle singole rubriche e l’elenco dei collaboratori fissi che tra i periodici d’indole generale si riconoscano per ora come organi nazionali: per la coltura: Studi Francescani; per le missioni: Le Missioni Francescane; per il Terz’Ordine: I Terziari Francescani; per i Collegi Serafici: Giovinezza Serafica; per la Gioventù Antoniana: La Voce di S. Antonio; per la vita interna: Vita Minorum; e si nomini sotto la presidenza del Segretario dell’Ufficio Stampa, una Commissione la quale, raccogliendo i desideri e i giudizi degli ambienti interni ed esterni, suggerisca emendamenti e miglioramenti. Che i periodici d’indole locale siano anch’essi in coordinazione con l’Ufficio Stampa e da esso accettino sempre consigli e indirizzi; ma nella pratica ordinaria si pubblichino sotto la responsabilità dei Ministri Provinciali e dei loro revisori. 2) Che presso l’Ufficio Stampa integrato nel suo personale s’instituisca: a) un Bureau d’informazioni e sussidi capace di fornire ai direttori dei periodici schiarimenti, facilitazioni di ricerche, scambi di materiale illustrativo, articoli, collaboratori, ecc. b) un casellario statistico con sistema scientifico per catalogare ogni genere di pubblicazioni e di notizie che possano interessare l’Ordine. 3) Che per formare tra i giovani i nuovi scrittori di periodici da parte dei Ministri Provinciali si scelgano progressivamente i giovani ben disposti alla vita giornalistica, conosciuti attraverso i Prefetti degli Studi; assegnandoli secondo le loro particolari inclinazioni, come collaboratori ai periodici di Provincia». I Cappuccini, i quali specialmente per opera di P. Basilio, bibliotecario nel Collegio internaz. di S. Lorenzo da Brindisi in Roma, diedero alla Mostra una sala magnificamente ordinata e raccolsero copia di dati statistici, pubblicarono anche, in seguito all’Esposizione, prima negli Analecta, 1936, vol. 52, poi in fascicoli a parte, un’eccellente e completa bibliografia della loro stampa, Ephemerides. Annuario et Commentaria periodica a fratribus Minoribus Cappuccinis edita; Descriptio Bibliographica, Romae, Curia generalis ordinis, 1937, (p. 103 in 8°). Il 2 maggio 1937 fu all’Esposizione la giornata dedicata alla stampa dei Gesuiti. Il Rev.mo Preposito generale in persona, P. Vladimiro Ledóchowski, prese la parola per descrivere le caratteristiche della stampa della Compagnia, le quali secondo le istruzioni di S. Ignazio, sono e devono essere: sodezza, attualità, universalità. Sodezza della dottrina, spiega P. Ledóchowski, la nostra stampa cioè si propone d’illuminare le varie classi sociali, i vari campi dell’attività umana con la dottrina sicura della Chiesa, senza entrare in questioni di politica o in questioni di parte… Così pure non abbiamo dottrine o spirito sociale ma solo il semplice «sentire cum Ecclesia» come S. Ignazio nel suo libretto degli Esercizi Spirituali raccomanda a tutti, seguendo fedelmente le direttive del Sommo Gerarca della Chiesa, Vicario di Cristo, a cui siamo legati con uno specialissimo Voto. Questo talvolta ci procura grandi contrarietà e veementi impugnatori, principalmente da parte dei nemici della Chiesa che ci vedono intransigenti nei principi e non disposti a seguire la corrente né a lasciarci tirare a destra o a sinistra. Ma in fondo anche gli avversari apprezzano questa nostra intransigenza, ed essa ci concilia grande stima presso moltissimi. Ma con ciò la stampa della Compagnia non rifugge da una sana modernità, anzi la somma attualità deve essere un’altra nota sua caratteristica. Studiando i bisogni della propria epoca, i figli della Compagnia, sono scesi in campo contro i nemici del proprio tempo, con le armi del proprio tempo. Così fecero nei primi anni S. Ignazio, il Canisio, il Bellarmino e tanti altri, puntando l’arma della stampa contro gli errori e le false idee protestantiche; così ora, mirando al periodo e al bisogno più «attuale, indirizziamo i nostri sforzi in modo particolare contro il comunismo ateo sia con nuovi periodici speciali, che sorsero recentemente in America, in Francia e altrove e nominatamente a Roma con le Lettres de Rome edite in più lingue, che forniscono notizie sicure e inedite sulla propaganda atea, sia promovendo, in tutti gli altri periodici, anche non esclusivamente dedicati a questa lotta, una maggiore cognizione del pericolo presente premunendo i lettori contro la subdola propaganda degli errori comunisti. Anche l’ultima nota della nostra stampa, l’universalità, deriva dall’altro ammirabile libro che il nostro Fondatore ha lasciato, le Costituzioni, le quali continuamente ci indirizzano verso la maggior gloria di Dio. Seguendo questa direttiva non prefiggiamo alla nostra stampa un fine particolare ma la rivolgiamo, come tutto il resto del nostro lavoro, a quell’altissimo e universalissimo fine a cui è ordinato tutto l’intero universo e che solo rimarrà per l’eternità: la gloria di Dio… Questa triplice dote della sodezza, dell’attualità, dell’universalità spiega, conclude il Generale, il grande sviluppo della stampa in profondità, in varietà e in diffusione, che ha colpito i più competenti visitatori della Mostra, quantunque la necessaria ristrettezza dello spazio non ci abbia permesso di mettere in piena luce i vari rami delle nostre pubblicazioni periodiche». Di tali pubblicazioni parlò più particolarmente in una lucida relazione alla stessa assemblea, P. Gaetani, della Civiltà Cattolica. «La tabella statistica che riproduciamo, indica le mete raggiunte e lo sviluppo della stampa promossa dalla Compagnia. Primogenita fra le riviste di coltura generale è la Civiltà Cattolica, fondata nel 1850 per ordine di Pio IX, conosciuta in tutto il mondo per la sua opera apologetica ed altamente apprezzata per il suo valore scientifico. Le sue battaglie, dice P. Gaetani, non facili ma gloriose le hanno meritato gli attestati della più affettuosa benevolenza dei cinque Sommi Pontefici che si sono succeduti nella Cattedra di S. Pietro. A mano a mano essa vide nascersi intorno ben 25 altre riviste consorelle di coltura generale, pubblicate e diffuse in quasi tutte le nazioni di Europa, nella Siria, nelle Indie, nella Cina; nelle Filippine, a Giamaica, negli Stati Uniti di America, nell’America Latina». Accanto alle 26 riviste di coltura generale vengono le 152 riviste di alta coltura scientifica pubblicate dagli Istituti Universitari e dagli altri centri di Studi Superiori, diretti dai Padri Gesuiti. Tra essi il primo posto spetta all’«Alma Mater», la Pontificia Università Gregoriana, con i suoi 75 professori, con le sue 5 Facoltà, che accolgono 2.198 alunni appartenenti a 53 nazioni; oltre l’Istituto di Coltura Religiosa per i Laici, con la folta schiera dei suoi assidui e cospicui Uditori: l’«Alma Mater» che con i due Istituti consociati, il Pontificio Istituto Biblico ed il Pontificio Istituto Orientale, presenta 15 pubblicazioni periodiche. Altre 50 riviste sono presentate dalle altre numerose Facoltà e dai Seminari per gli studi sacri che la Compagnia dirige. «… Ma i Gesuiti non dirigono soltanto le Facoltà e i Seminari per gli studi sacri. Vi sono quindi, nota P. Gaetani, parecchie decine riviste che trattano di filologia classica o di letteratura moderna, di legge o d’ingegneria, di medicina, di biologia, di chimica, di scienze commerciali o di orientamento negli affari, di arti e mestieri, di giornalismo, di sport, né mancano le riviste per i ciechi in caratteri Braille. Tutte queste riviste rappresentano le 33 Università e Istituti Superiori per i Laici diretti dai Padri Gesuiti: Versailles, Lilla, Anversa, Liegi, Namur; i gloriosi Istituti Superiori di Madrid, Sarrià, Bilbao-Deusto; e poi le 14 Università degli Stati Uniti, tra le quali la più antica Università Cattolica degli Stati Uniti, quella di Georgetown, fondata dai Gesuiti; la Fordham University che è forse la più grande Università cattolica del mondo con i suoi 8.000 alunni e con 10 periodici; la Marquette University che alle altre Facoltà aggiunge una Scuola di Giornalismo; la St-Louis University che tra le 9 riviste pubblica l’Hospital Progress, organo di un’associazione di 500.000 medici, infermiere e infermieri cattolici, associazione molto diffusa negli Stati Uniti e nel Canadà. E poi fuori degli Stati Unni, Beyrouth, Bombay, Mangalore, Calcutta, Madras, Trichinopoly, Manila, Shangai, Tientsin, Bogotà, fino all’Università Cattolica di Tokio, che è costata e costa tanti sacrifici, ma è ricca di liete speranze per quelle terre evangelizzate dal Saverio e irrorate dal sangue di tanti suoi confratelli. Quindici riviste sono ricche di osservazioni metereologiche, sismologiche, astronomiche, talassometriche, e d’altre ricerche affini, compiute dai 21 Osservatori diretti dai Padri della Compagnia, tra i quali non possiamo non ricordare, per le migliaia di vite umane annualmente preservate dalla morte, con le preziose e sollecite segnalazioni: l’Osservatorio di Belén nell’Avana, quello di Zi-ka-wei nella Cina e quello di Manilla nelle Filippine». Dalle tempeste metereologiche, l’illustre oratore passa alle tempeste sociali. Settanta periodici sono dedicati alle questioni sociologiche. «Le une, strettamente scientifiche, espongono o discutono le dottrine sociali o contengono preziosissime informazioni, attinte alle fonti più dirette, come i Dossiers de l’Action Populaire e le Lettres de Rome, le altre promuovono l’azione sociale cristiana tra le più diverse classi, dai medici agli infermieri, dagli ingegneri agli agricoltori; altre finalmente portano la voce di Cristo nelle famiglie, assillate dalle presenti crisi sociali ed economiche, cosi per esempio il settimanale parigino Peuple de France con 700.000 copie e gli 80 bollettini mensili dell’Action Paroissiale che da Montréal si spargono per il Canadà con 122.000 copie». «Se poi dall’azione sociale cristiana passiamo alla predicazione del Vangelo in terra di Missione, troviamo (senza contare le Riviste, pubblicazioni in paesi di Missioni, ma appartenenti a gruppi già menzionati o da menzionare), 77 Riviste o d’indole scientifica sui diversi rami delle scienze missiologiche, o di propaganda o di cooperazione missionaria, tra cui i periodici ardenti di zelo della fiorente «Lega Missionaria Studenti»: Riviste che ci parlano dell’opera apostolica dei 3.353 Gesuiti nelle 50 Missioni affidate alle loro cure…». «Ma non basta. Tra i ministeri apostolici della Compagnia, ve ne ha ancora quattro, anch’essi prediletti dai figli di S. Ignazio; gli Esercizi Spirituali, l’educazione della gioventù nei Collegi, le Congregazioni Mariane, l’Apostolato della Preghiera; e tutti e quattro questi ministeri trovano la loro eco nella stampa della Compagnia». «Tra le Riviste sugli Esercizi Spirituali di S. Ignazio, le une illustrano la storia e la esegesi del testo ignaziano, altre ne promuovono la pratica, altre aiutano a perpetrare i frutti, in quelli che si valgono di questo preziosissimo mezzo di santificazione cristiana: nel solo anno 1934, (dai Padri della Compagnia furono predicati gli Esercizi chiusi a 701.614 persone, delle quali 416.559 appartenenti al laicato. E da quest’opera degli Esercizi sono sbocciati come splendidi fiori, i Ritiri Operai e le Leghe di Perseveranza, che con i loro bollettini mantengono acceso il fervore della vita cristiana tra le decine e le decine di migliaia di ascritti». «Ben 261 riviste, dalle copertine smaglianti, ci parlano dei 398 Collegi, nei quali i figli di S. Ignazio educano all’amore di Cristo, della Chiesa e della Patria 117.000 giovinetti; 125 riviste ci presentano le 64.213 Congregazioni Mariane aggregate alla Prima Primaria di Roma con i loro 6 milioni di congregati: 6 milioni di anime consacrate a Maria, appartenenti a tutti i ceti, a tutte le classi sociali; 72 riviste pubblicate in 44 lingue, con una tiratura annuale di 29.207.964 fascicoli, sono i Messaggeri del Sacro Cuore, (vedi la nostra vignetta) tra i circa 35 milioni di ascritti all’Apostolato della Preghiera; oltre le 18 riviste, distribuite in 9 lingue, fra i 4 milioni della Crociata Eucaristica. Circa 40 milioni! Esercito immenso, il più potente e il più pacifico che in ogni giorno e in ogni ora del giorno da tutti gli angoli della terra e in tutti gli idiomi, innalza al Cuore SS. di Gesù la medesima preghiera. Gli offre sacrifici e patimenti per la medesima intenzione, approvata e benedetta dal Vicario di Cristo». Nella sala dell’Esposizione riservata ai Gesuiti, sala organizzata con tanto zelo da P. Mondrone della «Civiltà Cattolica» e decorata dai PP. fratelli Pellegrino, si leggeva tutt’intorno una scritta che rivela il segreto di così multiforme e pur concentrica operosità. La scritta diceva: Variis in gentibus – variis linguiis – varia ratione – varia in acie – uno corde – una mente – uno concilio – uno duce, Christi Dei Vicario. Il Rettore Maggiore dei Salesiani, Don Pietro Ricaldone, scrivendo al raduno degli ex-allievi di Don Bosco, convenuti nel Salone della Mostra il 21 febbraio 1937, dopo aver ricordato l’opera in favore della stampa svolta dal santo Fondatore, poteva scrivere con legittimo orgoglio: «Voi sapete con quale devozione noi abbiamo raccolto la cara eredità paterna. Le nostre tipografie, le nostre librerie nelle varie parti del mondo, la Società Editrice Internazionale nata da quelle, dicono eloquentemente la continuità e l’incremento dell’apostolato del nostro Santo Fondatore per la Buona Stampa. Continuano le sue Letture Cattoliche, le quali nello scorso marzo hanno pubblicato il millesimo fascicolo, mentre il Bollettino Salesiano, si stampa ormai in diciassette lingue, con una tiratura mensile di oltre mezzo milione di copie, e centinaia di periodici regionali e locali gareggiano colle pubblicazioni scolastiche ed anche di coltura e di propaganda, nel servire la Chiesa coll’educazione e formazione cristiana sopratutto della gioventù. Epperò di fronte alle esigenze moderne, lungi dal riposare sugli allori, noi dobbiamo potenziare ed intensificare ancor più questo nobile apostolato. Infatti a cinquant’anni di distanza, i Salesiani, validamente aiutati dai loro Cooperatori, hanno realizzato un vasto programma. In più di trenta paesi e persino in terra di Missione, come a Shanghai in Cina, a La Kafuba nel Congo Belga, a Shillong nell’India, a Tokio in Giappone essi hanno impiantato 147 laboratori tipografici. Hanno aperto 25 case editrici in 25 nazioni dell’uno e dell’altro continente; una delle quali la Società Editrice Internazionale, la S.E.I., che ha la sua sede centrale a Torino e conta sei grandi filiali in Italia, ha un movimento editoriale pari a quello delle più grandi case editrici». (Ultimamente per volere di Pio XI, essi hanno assunta anche la tipografia Vaticana). «Dal giorno in cui San Giovanni Bosco si lanciò, per cosi dire, a capofitto in questa forma d’apostolato, le Scuole Professionali Salesiane hanno dato all’industria libraria 30.540 operai del libro: compositori, linotipisti, impressori, legatori, librai. Attualmente esse ne contano 4.332, ripartiti in più di 30 nazioni». Da queste tipografie escono, come appare dal quadro che riproduciamo, 503 periodici d’ogni genere: scientifici, religiosi, pedagogici, missionari, sociologici, drammatici, agricoli, liturgici, di coltura popolare e di propaganda. Di questi periodici, 43 sono settimanali, 14 bimensili, 351 mensili… «Oltre il Bollettino Salesiano già citato, sono degne di rilievo le celebri Letture Cattoliche fondate da San Giovanni Bosco, la rivista letteraria Convivium, la Rivista dei Giovani, Gymnasium, Gioventù Missionaria ecc.». A buon diritto l’Ecc.mo Card. Salotti, chiudendo il citato Convegno, dichiarava: «L’apostolato di Don Bosco e dei suoi figli per la stampa cattolica trova in questa Esposizione la sua documentazione viva e parlante. È la documentazione delle lunghe fatiche che la Famiglia Salesiana ha sostenuto per un’opera altamente sociale e morale; dei molti progressi che i Salesiani primi fra tutti, hanno fatto nella tecnica dell’arte tipografica; delle conquiste che hanno compiuto in tutte le parti del mondo con la multiforme e ingente produzione giornalistica e libraria; e infine dell’amore che la Pia Società Salesiana ha nutrito sempre per il Papa, di cui non ha mancato mai di difendere i diritti e di celebrare le grandezze». 