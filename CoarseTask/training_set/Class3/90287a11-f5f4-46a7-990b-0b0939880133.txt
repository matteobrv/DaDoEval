Il viaggio trionfale del legato pontificio ha avuto in Francia, in generale, una buona stampa. L’Echo de Paris, l’Epoque, il Figaro, hanno gareggiato con la stampa religiosa nel descrivere e nell’esaltare le cerimonie di Lisieux e di Parigi, l’opera e la personalità del cardinale legato. Nel Figaro Vladimir d’Ormesson esalta la grandezza personale di Pio XI che ha reso alla cristianità il punto d’appoggio: «Se i popoli sapessero meglio ispirarsi alle sue dottrine nei loro passi quotidiani, tanto nell’ordine internazionale che nell’ordine nazionale, i pericoli esterni che ci angosciano dileguerebbero e le difficoltà che ci tormentano troverebbero facile soluzione». Il Petit Parisien, il Journal, l’Excelsior, il Petit Journal, il Paris Soir, in genere i giornali di informazione, hanno descritto con termini che vanno dall’entusiasmo alla rispettosa deferenza, le feste di Lisieux e, come il Temps, hanno citato largamente i discorsi del cardinale legato. Soltanto alcuni giornali di sinistra, come L’Homme Libre, Le Peuple e L’Oeuvre si sono limitati a delle note di cronaca inadeguate. Ma peggio fece il socialista Le Populaire che, assorbito dal Congresso di Marsiglia, passò completamente sotto silenzio il grande raduno di Lisieux, e fosse solo il silenzio. Ma nella relazione del Congresso esso riporta alcuni accenni da un discorso di un maestro socialista, il quale propugna la necessità dell’anticlericalismo per la ragione, egli dice, che «il clericalismo diventa ogni giorno più attivo». Egli fa rilevare «il contrasto che esiste fra i paesi di dittatura ove i cattolici sono maltrattati e la repubblica francese settaria e laica ove il legato del papa è ricevuto con qualche ostentazione». «Non è, egli dice, per criticare, perché sappiamo che vi sono delle necessità di politica estera che sono al di sopra di ogni critica …». Il bello è che l’Humanité crede di rivelare che la visita in Francia del legato pontificio era stata decisa sotto il ministero di Léon Blum. Il giornale comunista cerca di dare al viaggio un carattere politico che esula completamente da ogni realtà. Tuttavia è caratteristico che il deputato comunista Peri scriva nel suo commento: «nessuno potrà contestare la portata internazionale di questa manifestazione». Curioso è anche che Charles Maurras, dell’Action Française attribuisca a sé stesso il declino dell’anticlericalismo francese. Si tratterebbe qui del secondo periodo che, ispirato dal gruppo della Démocratie Sociale, avrebbe lentamente condotto i radicali a mutare atteggiamento in confronto della Chiesa. L’on. Louis Marin però, presidente della Federazione repubblicana, diffida delle «amabilità di forme dispensate da partiti che preparano in silenzio i nuovi lacci per strangolare la libertà di credere e di insegnare. Nous ne sommes pas dupes!». Le Jour ricalcando su questa diffidenza, dice che le cortesie governative non erano che «l’espressione logica dei riguardi che un gran popolo deve ad un grande potere spirituale». Saint-Brice, nel Paris Centre, conferma che l’atteggiamento del governo venne stabilito da Léon Blum il quale avrebbe anche «facilitato la costruzione del padiglione pontificio, la cui inaugurazione era una delle ragioni del viaggio». Sta bene, risponde l’Aube: «Nous non plus ne sommes pas dupes. Ma si preferirebbe forse che invece della politica del 1910, del 1921 e del 1937 si faccia quella del 1902 e 1904? Si preferirebbero forse gl’inventari al gesto del governo Blum che offrì l’altare al padiglione pontificio? … e non bisogna rallegrarsi in ogni caso che il prestigio della Chiesa e del cattolicesimo sia ora tale che l’avvento al potere di governi più a sinistra di quanti siano mai stati nella terza repubblica, invece di portare ad eccessi antireligiosi sia stato per il contrario caratterizzato da un nuovo passo in avanti nella via della pacificazione, della tolleranza e della comprensione?». Partito il legato pontificio, ecco il Congresso giubilare della «Jeunesse Chrétienne». I visitatori dell’Esposizione della stampa ricordano nel padiglione della Gioventù cattolica il colossale ritratto di un giovane operaio che levando in alto la mazza e ispirandosi alla croce che lo illumina, forgia con le braccia nerborute l’avvenire delle generazioni operaie. Quella figura e quei simboli erano stati creati dall’abbé Cardijn , il sacerdote belga che pochi anni fa fondò con alcuni pochi operai la J.O.C. Il S. Padre non ha tardato ad approvare tale movimento di Azione Cattolica specializzata ed in una lettera diretta al cardinale di Malines, in occasione del Congresso jocista belga, proclamò la J.O.C. «una formazione autentica dell’Azione Cattolica perfettamente appropriata al tempo presente». È quello che il S. Padre ripete ora in una affettuosa lettera al card. Verdier. A Parigi, come rileviamo dai giornali, la manifestazione intessuta di sostanziali affermazioni programmatiche e di celebrazioni religiose entusiasticamente sentite, non mancò nemmeno di quel carattere spettacolare che la regia moderna, sulle tracce di Reinhardt , offre oramai a queste mirabili azioni di massa. I giovani trovarono nella parte coreografica l’espressione gigantesca e pittoresca della loro psiche collettiva. La celebrazione della santità del lavoro terminò con una spettacolosa e delirante esaltazione del simbolo della nostra redenzione. «Lo spettacolo che voi ci offrite, riprese il giorno dopo il card. Verdier, è bello, commovente, pieno di promesse, giacché volete ricondurre ovunque Gesù Cristo. Noi costruiremo, voi dite, la città nuova, la città cristiana, ma, dunque, non esisteva questa città cristiana? Purtroppo essa non era più fra noi ben spesso che un ricordo, giacché mani sacrileghe l’avevano profanata, vuotata della sua vera anima di Dio. E Dio lasciandoci, aveva portato con sé tutto ciò che sulla terra forma la fraternità umana, la pace sociale e la felicità vera». Dopo ciò, che vuol dire la solita manovra dei comunisti che a nome delle loro associazioni giovanili fanno pervenire al Congresso jocista il loro «saluto fraterno» dichiarando: «noi pensiamo che se siamo separati da divergenze dottrinali, niente tuttavia potrà impedire la nostra comunanza d’azione per venire in aiuto alla gioventù sventurata, migliorare la condizione del giovane lavoratore, difendere la libertà di coscienza ed operare in favore della pace»? Quale comunanza vi può essere fra giovani che acclamano la croce e quelli che la bestemmiano, fra giovani che vogliono ristaurare Cristo nella società e chi lo ingiuria e lo bandisce dalla famiglia, dalla scuola e dalla vita pubblica? «Le divergenze dottrinali» non vertono su aspetti secondari della vita, ma sulla sua stessa essenza e finalità. Quando i socialisti iniziarono la propaganda, proclamando che la religione «era cosa privata», poterono essere creduti da folle ingenue che non conoscevano il materialismo marxista; ma ora, dopo Mosca, Messico e Barcellona, chi crederà mai alla loro «libertà di coscienza»? La Rivista parlerà espressamente della Semaine di Clermont-Ferrand . Registriamo intanto un passo della lettera pontificia al presidente Dutoit «sugli attentati portati all’inviolabilità della persona umana». «Dopo il paganesimo antico non si aveva forse mai assistito ad una sì vasta e così pericolosa cospirazione. Da una parte il comunismo – come si disse nell’enciclica Divini redemptoris – spoglia l’uomo di questa libertà, principio spirituale della condotta morale e toglie alla persona umana tutta la sua dignità» , dall’altra parte in nome d’una vera deformazione dello Stato «si misconosce – sono le precise parole dell’enciclica Mit brennender Sorge – che l’uomo, in quanto è persona, possiede dei diritti che egli tiene da Dio e che devono rimanere, di fronte alla collettività, fuori di ogni tentativo di negarli, di abolirli o solo di trascurarli» . La tattica comunista è però una nuova prova che i comunisti trovano ancora un forte ostacolo nella coscienza naturalmente cristiana delle masse, ostacolo che ritengono di dover «girare»! I discorsi ufficiali tenuti in occasione dell’anniversario della guerra civile in Spagna, sono intransigenti da entrambe le parti, ma al di qua dei Pirenei si è colta l’occasione per parlare di pace e di mediazione: Il «Comitato francese per la pace civile e religiosa in Spagna», d’accordo col Comitato spagnolo per la pace civile, ha fatto celebrare nel giorno dell’anniversario una messa per la pace nella chiesa di Nôtre Dame du Libane a Parigi. Mons. Beaupin pronunciò a questa messa un discorso, nel quale disse: «Abbiamo pregato per la pace civile e religiosa, perché la discordia civile e le lotte religiose sono per una nazione un male orribile e abbiamo invocato la pace perché la guerra di Spagna minaccia di estendere il conflitto al resto dell’Europa. La pace per la quale abbiamo pregato Iddio non è naturalmente una pace qualsiasi, ma è il ritorno alla tranquillità nell’ordine e l’ordine non esiste che là ove regna la giustizia e la carità addolcisce le asprezze della giustizia, inclinando i cuori al perdono, alla misericordia ed alla bontà. La pace che noi desideriamo è dunque una pace fondata sulla riconciliazione la quale, messi da parte gli odi sociali e religiosi, farà rinascere nei cuori lo spirito di collaborazione per il bene comune della patria. Abbiamo infine pregato per le vittime della guerra e della rivoluzione egualmente, perché tutti gli uomini che compaiono davanti a Dio hanno bisogno del suffragio dei fratelli e il sangue di Cristo è stato versato per la salute di tutti gli uomini». Nello stesso giorno Salvatore De Madriaga , ex ministro degli esteri liberale della Spagna e per lungo tempo suo rappresentante a Ginevra, inviava alla stampa un appello diretto ai combattenti delle due parti, invocando da entrambi una pace nella riconciliazione. Dopo aver esposto le ragioni che a suo parere militano per una pace spagnola ricostituente la concordia civile, egli conclude che la Spagna non sarà mai né un feudo comunista né un feudo dell’estremismo di destra, perché la sua politica estera, determinata da circostanze geopolitiche ed economiche, non muterà mai sostanzialmente, qualunque sia il vincitore. Il bollettino mensile del «Comitato d’azione per la pace in Spagna» ci informa viceversa che il segretario generale della massonica «Lega dei diritti dell’uomo» si è dichiarato assolutamente contrario ad una campagna per la pace e per la mediazione. Il segretario della Lega, rifiutando l’invito di partecipare ad una manifestazione pacifista, dichiara di temere «che la mediazione riesca, come il non intervento, in vantaggio dei fautori della guerra. La Lega non si presterà ad un nuovo inganno e si rifiuta d’associarsi ad una campagna ugualmente pericolosa per la democrazia e per la pace». «La democrazia! esclama all’uopo Pierre Henry Simon . Se fosse accertato che il duello di Valencia e di Burgos è veramente quello della democrazia e dell’antidemocrazia, della legalità repubblicana e della dittatura, si comprenderebbe che i difensori dei “diritti dell’uomo”, rigettando ogni idea di mediazione, accettano nel loro cuore o, se ne hanno il coraggio, nella loro carne, tutte le sofferenze e le violenze necessarie per la vittoria finale». Ma il Simon consiglia i membri della Lega a leggere il recente libro di Clara Campoamor , La rivoluzione spagnola vista da una repubblicana (Plon, giugno 1937). L’autrice fu deputatessa radicale alle Cortes nei primi anni della repubblica e non nutre nemmeno oggidì simpatie eccessive per Burgos. Essa sostiene però che un trionfo militare di Valenza potrebbe rappresentare non la installazione della democrazia, ma un periodo di anarchia sanguinaria alla fine della quale la dittatura del comunismo moscovita, ovvero della F.A.I., soffocherebbe ogni libertà umana. D’altro canto Clara Campoamor rileva che nella coalizione capeggiata da Franco hanno notevole influsso anche certi elementi che possono rendere possibile una soluzione intermedia fra i due punti di vista estremi. È questa linea mediana – conclude l’autrice – che va cercata. Per questo riguardo la stampa francese dà molto rilievo alle consultazioni che avvengono fra il generale Franco e l’ex capo dell’Azione popolare Gil Robles, tenutosi personalmente finora in disparte a Lisbona. Pare ancora che il governo franchista si appresti a trattare ben differentemente la questione dell’Euzkadi da quella della Catalogna. L’ex governatore civile di Pamplona, Francesco Saverio de Arvizu, trovandosi di questi giorni a Parigi con alcune altre personalità del partito nazionalista, ha assicurato che Franco, dopo la vittoria, è disposto a mantenere certe caratteristiche regionali di cui godevano le province basche. «È contro il separatismo distruttore della patria che bisogna marciare, disse l’ex governatore, e non contro la personalità regionale che non è incompatibile con l’amore della Spagna, ma anzi indispensabile per realizzare il suo più grande sviluppo». Queste dichiarazioni sono venute in buon punto a tranquillizzare i filobaschi francesi, commossi da un libro recente del sacerdote Vittorio Monserrat, dal patetico titolo: Il dramma di un popolo incompreso . Un corrispondente della Libre Belgique, parlando della persecuzione contro i cattolici in Germania, ricorda in alcune note nostalgiche le meraviglie organizzative a cui erano arrivati i cattolici tedeschi, le grandi centrali di Colonia e di Düsseldorf, i sindacati operai, il Volksverein di Münchengladbach, la centrale per le scuole confessionali, le associazioni Kolping, le leghe di contadini, le centrali corporative del Reno e della Baviera, il movimento caritativo, le associazioni studentesche, le organizzazioni ginnastiche e sportive, le leghe di risparmio, le società di cultura, le biblioteche, i giornali, i film, la radio. Tutto allora fioriva e tutto oggidì è rovina. Tuttavia i cattolici, benché la loro influenza sulla vita pubblica sia completamente cessata, si ripiegano su se stessi e resistono, rianimati dall’atteggiamento fiero e ardimentoso dei loro vescovi. Il popolo «tende l’orecchio quando sente la dichiarazione di monsignor Gröber che confessa di essersi ingannato, allorché prestò credito al nazionalsocialismo». È dunque esatta la ricostruzione storico-critica del P. Delattre nella Nouvelle Revue Théologique, secondo la quale i vescovi Gröber di Friburgo e mons. Berning di Osnabrück, dando credito al nazismo avrebbero fatto prevalere nelle conferenze di Fulda la tattica possibilista e concordataria? La longanimità della Chiesa ha così dimostrato di non voler escludere per se stesso nessun regime e di fare ogni sforzo per comprenderne le aspirazioni, adattandovisi, fino che fosse – in principio – possibile. Ma, afferma lo scrittore gesuita, nell’evoluzione politico-religiosa del nazismo vi era una necessità interna, annunziata già dal Mein Kampf: aspirazione all’unificazione tedesca, fastidio che in seno alla nazione esistessero delle confessioni ostili estranee alla psiche germanica, volontà di una rifusione nazionale sulla base d’una mistica religiosa unica e popolare. Questi tre impulsi hanno fatalmente condotto all’urto, che la Chiesa cattolica ha tentato di evitare e della cui logicità inesorabile non tutti i capi nazionalsocialisti stessi avevano chiara coscienza. 