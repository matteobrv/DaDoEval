Ad interpretare e giudicare il processo di Mosca si parte nella stampa europea da diversi punti di vista: ma il più ingenuamente ipocrita ci sembra quello dei socialdemocratici sul tipo di Vandervelde e del Populaire. Questi protestano contro le accuse e dichiarano assurde le confessioni anche per quello che riguarda il terrorismo dei mezzi a cui gli accusati sono ricorsi, i delitti di cui sono incriminati e i complotti o «la rivoluzione di palazzo» che avevano organizzato. Inorriditi di tali sistemi, essi affermano non potersi trattare che di assurde e diaboliche invenzioni. E tuttavia non siamo invece sull’antica direttrice del socialismo rivoluzionario e sotto l’ispirazione della pura dottrina marxista? Prendiamo ad esempio il caso di Bukharin . Non sono molti anni che si diffondeva tra le masse anche in Italia, in un volumetto dalla copertina bianco-rossa con tanto di falce e martello di color sanguigno, il «catechismo del comunista» scritto appunto dallo stesso Bukharin. Questo «a.b.c.» diffuso non soltanto dal partito comunista , ma anche dalle imprese editoriali dell’Avanti!, si vantava di riassumere e volgarizzare la genuina dottrina di Carlo Marx. Ora in questo opuscolo, parlando dell’urto colla borghesia, inevitabile per riorganizzare il comunismo, il Bukharin affermava che la dittatura del proletariato è incompatibile colla libertà della borghesia ed aggiungeva: «Più la resistenza della borghesia è grande, più i suoi sforzi sono disperati e pericolosi, e più la dittatura proletaria dovrà essere dura e spietata ed arrivare nei casi estremi fino al terrore. Si dirà, obietta l’autore stesso, che noi ragioniamo male o che ragioniamo come gli Ottentotti. L’Ottentotto infatti dice: quando io rubo la donna del mio vicino, è ben fatto. Così i bolscevichi proprio come i selvaggi dicono: quando la borghesia violenta il proletariato è male; ma quando il proletariato violenta la borghesia è un bene». Bukharin non si spaventa di questa obiezione e risponde che questa differenza è giustificata. Si duo faciunt idem, non est idem. Solo il proletariato lotta per un mondo nuovo e tutto ciò che vuole sbarrargli la vita è nocivo. Con questi principi e con un passato pieno di congiure e di attentati terroristici che in Russia corrispondono oramai ad una lunga tradizione nazionale, in una atmosfera storica nella quale gli assassini dei potentati e le rivoluzioni di palazzo sono quasi diventati uno stile normale, come escludere, quasi fosse assurdo e inconcepibile, l’atteggiamento di un uomo che usi oggidì contro la fazione imperante del suo partito i mezzi che egli tranquillamente consigliava contro la borghesia? Umanamente parlando, il caso più sconcertante è quello dei medici che chiamati a prolungare la vita dei principali uomini della nazione tradiscono il più sacro dovere umanitario amministrando, invece dei mezzi di vita, quelli di morte. Appena fu noto il capo d’accusa contro il dottor Levin , che avrebbe accelerata la fine di Massimo Gorki , un illustre collaboratore scrisse al Temps per dimostrare l’assurdità di una simile accusa. Massimo Gorki era tubercolotico fino dalla sua gioventù e il suo soggiorno a Mosca non fece che peggiorare lo stato dei suoi polmoni, tanto che nessuno avrebbe sperato che egli potesse vivere fino a 68 anni, cioè fino al 18 giugno dell’anno 1936. Ora, due giorni dopo la morte, l’Izwiestia di Mosca pubblicava un necrologio dello stesso dr. Levin. Ecco alcuni suoi periodi: «Era infinitamente penoso di veder lottare il grande scrittore contro la sua crudele malattia, egli che voleva appassionatamente vivere. Per 17 giorni e 17 notti abbiamo dovuto far uso di tutti i mezzi per sostenere l’attività del suo cuore e fummo obbligati di fargli parecchie dozzine di iniezioni al giorno. Grazie a questa lotta energica riuscimmo a ristabilire l’attività del cuore e a migliorare il polso … A cinque riprese il suo robusto organismo ci diede la possibilità di riportare la vittoria. Era uno di quegli uomini che avrebbero dovuto vivere fino ad età molto avanzata, se una tubercolosi maligna non avesse già 40 anni prima intaccati i suoi polmoni …». Il dottore descrive poi in termini patetici le ultime ore di Gorki, ricordando che tutti i suoi pensieri erano rivolti alla cosa pubblica tanto che s’interessò vivamente del progetto della Costituzione di Stalin, pubblicato in quei giorni, e si fece promettere che l’indomani gliene sarebbe stato preletto il testo … «Ai dolori fisici s’aggiungevano i dolori morali. Egli era torturato dal pensiero che molto restava ancora da fare. Ne parlò i primi giorni della sua malattia e fu questa la preoccupazione delle sue ultime ore avanti la morte. Così morì il grande, l’inobliabile Massimo Gorki, il geniale scrittore, il vero amico dell’umanità lavoratrice». Ora, argomenta il collaboratore del Temps, è possibile che un uomo il quale sia stato davvero complice del suo assassinio, abbia descritto in tal modo gli sforzi fatti per salvare l’uomo confidato alle sue cure? «Se la sua complicità fosse effettivamente provata e confermata dalle sue proprie confessioni, saremmo in presenza di un caso psicologico spaventoso e di un’anima eccezionalmente nera». Ma ecco che durante il dibattimento il Levin, pur riconfermando la sua grande ammirazione per Massimo Gorki, confessa di averne accelerato la fine per suggestione e imposizione del terribile Yagoda , capo onnipotente della G.P.U. «Ho 68 anni, dichiara il dottor Levin, e non temevo per la mia vita, ma per la mia famiglia che lo Yagoda minacciò di distruggere. Ho ceduto per viltà, non per simpatia col complotto, ma per “paura animale”, per la famiglia». Fu per questo che egli praticò fino a 40 iniezioni di canfora in 24 ore e iniezioni di stricnina, caffeina e digitalina in dosi inoffensive per un individuo normale, ma nocive per un uomo come Gorki, che era tubercolotico. Tutta l’esposizione di Levin, conclude il corrispondente del Temps, porta l’impronta d’una evidente sincerità. Bisognava essere eroi per resistere ad un uomo come Yagoda. È per questo che l’articolo citato dal Temps e pubblicato dall’Izwiestia in morte di Gorki «non costituisce affatto una prova d’innocenza per il medico sciagurato che non è un’anima eccezionalmente nera, ma un povero uomo ingaggiato contro voglia in un affare tristissimo nel quale non badò che a salvare i suoi». Quale ambiente d’infamia e di viltà! Innegabilmente esiste in molti paesi un accostamento ai cattolici. La borghesia intellettuale o economicamente provveduta si rivolge con le sue speranze alla Chiesa cattolica. Ve la inducono o le delusioni del culto della scienza, o le preoccupazioni sociali ed economiche o il disgusto e l’orrore del caos politico, tutte cause istintive che spingono gli uomini verso una istituzione che in mezzo a tanta labilità rappresenta qualche cosa di solido e di permanente. Come si devono accogliere questi avvicinamenti di una classe che fino a ieri fu negatrice o persecutrice? Certo i cattolici di ogni resipiscenza, di ogni avvicinamento, di ogni ritorno devono godere e non far nulla che abbia il carattere o l’apparenza di una ripulsa o anche solo d’incomprensione. Tuttavia fino che al di là della barricata non si ridesterà la fede, fino che la concezione della vita seconda non eserciterà la sua impronta sulle menti e sui costumi, fino che questa massa disorientata non avrà ritrovato la sua strada verso Cristo, è nocivo, è pericoloso di abbandonarsi a eccessive speranze e cadere nell’errore che l’abisso sia facilmente colmabile o superabile. Registriamo pure le ammissioni e le parole di ammirazione di uomini che furono fino a ieri o detrattori o scettici, ma non diamo loro il significato di una palingenesi spirituale che, se mai, è appena agli inizi. In altre epoche, sotto l’impressione di particolari avvenimenti o per timore di disastri sociali, si ebbero dei fenomeni simili di riaccostamento. I discepoli del profeta del positivismo, Augusto Comte , narrano che l’ultimo anno della sua vita, nel 1857, egli inviò uno dei suoi discepoli, Alfredo Sabatier, in piazza del Gesù a Roma per proporre ai gesuiti un’alleanza «contro il deismo, il protestantesimo e tutte le forme dell’anarchia intellettuale le quali mantengono la società in uno stato permanente di fermentazione». Si è poi saputo che l’incontro con un padre gesuita non ebbe alcun seguito e che il messaggero non fu preso sul serio dai rappresentanti della Chiesa. Ma è certo che Comte ebbe negli ultimi anni della sua vita idee consimili e scrisse difatti una volta: «il faut maintenant presser tous ceux qui croient en Dieu de revenir au catholicisme, au nom de la raison et de la morale; tandis que, au même titre, tous ceux qui n’y croient pas, doivent devenir positivistes». Lo stesso appello rifaceva più tardi, nella Gazette de Frana dell’anno 1898, Maurras , il quale nella sua scuola e nel movimento politico-sociale da lui creato tentò di unire credenti e non credenti in un fascio d’ordine e di conservazione. Anche il fallimento di questo tentativo dimostra che è ben possibile la collaborazione fra uomini di diversa tendenza e di diversa fede per uno scopo precisato e su un terreno limitato, ma non è possibile con tali elementi discordanti di attuare delle riforme profonde e sovrattutto di creare un rinnovamento sociale e politico, al quale non corrisponda l’unione intima e fervente delle fedi. Elizabeth Coll Millson è una cugina di Eamon De Valera, presidente del consiglio della Repubblica irlandese. Essa pubblica, nella rivista cattolica Commonwealth, un articolo che ricorda le umili origini dell’uomo di Stato. Egli è nato nel 1881 a Nuova York da un modesto emigrante irlandese che morì poco dopo la sua nascita. Il piccino, a due anni e mezzo, venne portato dallo stesso marito della signora Coll Millson in Irlanda presso i nonni e qui crebbe e fece i suoi studi. Le sue lettere arrivavano alla madre rimasta in America e ai suoi parenti regolarmente nelle grandi occasioni delle feste e degli onomastici, finché nel 1916 giunsero le notizie della sua eroica partecipazione all’insurrezione irlandese contro la Gran Bretagna. Eamon venne colto con un pugno dei suoi colle armi alla mano e condannato a morte. Ma la madre e i parenti americani, con l’intervento di due senatori, riuscirono a metter in moto la diplomazia degli Stati Uniti, la quale ottenne che per il De Valera la condanna a morte venisse commutata nel carcere. E qui la scrittrice descrive la prigionia del De Valera e le arti cui ricorse per fuggire dal carcere. La scrittrice ricorda poi la sciagura avvenuta due anni or sono al figlio del De Valera, Brian, che si uccise, cadendo da cavallo. L’angoscia del padre fu tremenda, egli sedette per ore in silenziosa preghiera presso il letto del morente, ma poco dopo la morte egli presiedette e parlò in un comizio dimostrando una perfetta padronanza di se stesso. La fine dello Stato federale austriaco cominciò la sera del 9 marzo nella «sala civica» d’Innsbruck, quando Schuschnigg annunziò ai fiduciari che per la domenica seguente, il 13, era indetta una consultazione popolare. La parola d’ordine doveva essere: «Per un’Austria libera, tedesca, indipendente, cristiana e sociale e per l’equiparazione di tutti coloro che si professano per il popolo e per la patria!». «Noi vogliamo mantenere la pace di Berchtesgaden – aggiungeva il Schuschnigg –. Ma intanto io voglio e ho bisogno di sapere se il popolo austriaco vuole quest’Austria e quanti veramente accettino l’equiparazione di tutti coloro che si professano per il popolo e per la patria». E, rincalzando, insisteva sui fiduciari perché prendessero alla lettera e lealmente la pace di Berchtesgaden, in modo che nessuno potesse imputare a loro la minima colpa, se mai fosse mancato il successo. «La stessa lealtà, la stessa esattezza dev’essere pretesa anche dall’altra parte. Assumo, concluse, la piena responsabilità per quanto venne deciso a Berchtesgaden, ma più in là nemmeno una virgola. Chi era prima membro del partito nazionalsocialista può entrare nel Fronte patriottico, a condizione di perfetta parità, purché rinunzi al terreno illegale. È evidente che ciò deve valere anche per chi una volta era iscritto al partito socialista né è lecito parlare di bolscevizzazione del Fronte patriottico, quando accoglie ex socialisti, mentre questi stessi, quando si mettono all’occhiello una croce uncinata, vengono subito considerati buoni nazionali. L’equiparazione deve valere per tutti quelli che accettino le basi del Fronte e abbandonino i vecchi partiti». Riassumendo così il discorso di Schuschnigg, abbiamo toccato tutti i punti principali della polemica. L’equiparazione sarà infatti la parola che tornerà poi più frequente nei proclami e nei discorsi posteriori di Hitler. Nel manifesto letto alla radio il giorno 12, il Führer lamenta che «uomini appartenenti allo stesso popolo venissero perseguitati e imprigionati solo a causa della loro origine o del loro attaccamento a una idea … Il Reich non tollererà che da ora in avanti vengano perseguitati dei tedeschi … per la loro adesione a determinati modi di vedere». E più avanti si rimproveravano i reggenti austriaci di aver indetto il plebiscito «allo scopo di procurarsi un alibi per le loro continue infrazioni contro la parità dei diritti dei tedeschi austriaci»; e a tali reggenti si fa colpa nello stesso manifesto d’aver introdotto fra i cittadini una discriminazione, cioè una distinzione fra cittadini di primo e secondo grado! Anche nella lettera al duce, Hitler riferisce di essersi accontentato a Berchtesgaden dell’assicurazione che «tutti gli abitanti di questo paese (l’Austria) venissero ugualmente trattati, ugualmente favoriti o ugualmente svantaggiati». Gleichberechtigung, equiparazione, è la parola che Hitler ha usato con grande fortuna nella sua lotta contro Versailles, ed era un argomento ad hominem quando era accampato contro la mentalità delle democrazie, che tutte si richiamano ai principi di eguaglianza giuridica, civile e internazionale. Però il nazionalsocialismo nella sua politica interna si fonda appunto sulla «discriminazione» fra cittadini ariani e cittadini semiti, fra cittadini nazionalsocialisti e chi abbia «altri modi di vedere» o sia «attaccato a un’altra idea». La discriminazione è garantita da tessere, e stabilisce precedenze o porta ed esclusioni. Tale il sistema in Germania e tale sta già applicandosi anche in Austria. «D’ora in poi – ha già proclamato il maggiore Klausner – la volontà politica sarà formata soltanto dal nazionalsocialismo … in Austria vige oggi un regime di totalità». E subito i giornali annunziarono che i cittadini austriaci di razza semita saranno esclusi dal plebiscito. Né meno si potrebbe invocare, come accenna a fare qualche giornale tedesco, la lotta contro il comunismo. Dollfuss aveva dovuto arrivare ad una repressione sanguinosa e sulle rovine del socialismo si andava organizzando uno Stato corporativo. Converrà invece ammettere che, in buona parte, si trattava di un conflitto, fra il principio nazionalista e quello storico, nel senso che abbiamo esposto anche recentemente in queste cronache. Prima del nazionalsocialismo gli austriaci non rifiutavano l’Anschluss perché nel sistema decentrato e confederale germanico speravano di salvare la propria individualità storica come aveva fatto, ad esempio, la Baviera; ma col centralismo nazionalista la missione storica parve loro inconciliabile, tanto più che il contrasto s’inasprì per il conflitto fra Stato e Chiesa: ecco perché si ebbe una vivace ripresa dell’antico spirito austriaco. A quest’ideale gli uomini come Dollfuss, Schuschnigg, Miklas rimasero costantemente fedeli, né per questa realtà può loro venir meno il rispetto anche dei vincitori. Ecco perché è da augurarsi che Hitler (com’egli fece già sperare in una intervista) contenga e impedisca ogni politica di rappresaglia: «I forti, dice Adelchi morente a Carlo, contro i caduti son molti …» . I cattolici degli altri paesi intanto, che al sistema corporativo cristiano guardavano come ad un esperimento prezioso, anche se tutti non tutto di esso accettassero, s’inchinano davanti a tanta personale sfortuna, e si augurano che le idee fiorite sulle rive del Danubio, passato il travolgimento dei primi giorni, possano fruttificare anche entro l’unità della nazione germanica. 