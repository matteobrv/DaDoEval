Si direbbe che Roosevelt abbia invitato i suoi ambasciatori in Europa a rivolgersi direttamente alla coscienza dei popoli e a commentare e volgarizzare le dottrine e le direttive di alta politica mondiale, formulate nei discorsi suoi o nelle manifestazioni dei suoi ministri. Questi sermoni «dell’altro mondo» sono nel vecchio accolti variamente e noi, accennandovi, non intendiamo collaudare tutte le considerazioni politiche che fanno o i punti di vista, da cui partono, per quanto sia facile essere d’accordo con le finalità pacifiche, a cui tendono. Li registriamo invece in questa rubrica sopra tutto perché questi ambasciatori americani si distinguono lodevolmente da molti uomini di Stato europei per la loro costante preoccupazione del fondo morale dei rapporti umani e perché si richiamano apertamente all’etica cristiana. William Bullit , parlando dopo Bonnet nella recente celebrazione franco-americana, si è adattato all’umanitarismo laico francese definendo la saggezza umana forse troppo storicisticamente. Tuttavia, quando finisce esaltando la sua bandiera, gli sgorga dal cuore un inno ai «colori della morale cristiana e della tolleranza, ai colori della libertà e della pace», professando così che la civiltà, della quale è preoccupato, è ben la civiltà cristiana. Lo sforzo di rompere «il circolo vizioso degli armamenti e della segregazione economica», che dovrebb’essere la fatica della cooperazione internazionale, presuppone la volontà di comprendere gli altri, di non «riguardare dall’alto in basso con senso di superiorità i peggiori errori dei nuovi fanatismi», ma riconoscendo «che tali errori sono dovuti in parte alla nostra deficente saggezza» richiede il proposito e la capacità «di mettersi nei panni altrui». Il germe della sapienza, proclama il Bullit, sta nel motto: Fate agli altri quello che volete facciano a voi! Ed è appunto questo il precetto fondamentale del Cristianesimo: amare il prossimo come se stessi. Anche il rappresentante della Legione americana ricordò nella stessa occasione che il credo dei combattenti americani formulato nel 1919 incominciava col motto: Per Dio e la patria! … Ma più esplicitamente si occupa del problema religioso il discorso dell’ambasciatore americano a Londra, Mr. Kennedy , che è cattolico. Egli svolse il tema: «la libertà religiosa ai nostri giorni, e la difficoltà di rendere a Cesare non più di ciò che gli è dovuto». Egli lamentò che in certi paesi furoreggi l’intolleranza religiosa, che in alcuni la pratica della religione venga riguardata come un crimine e sieno state abbattute le chiese, che in cert’altri ancora si tenti di costringere la Chiesa a servire le organizzazioni politiche. È vero che non è questa la situazione degli Stati Uniti né quella degl’inglesi, ai quali egli parla, ma, continua l’ambasciatore: Bisogna osservare quanto avviene in altri paesi, per stare in guardia contro un eventuale estendersi del contagio. «La libertà religiosa non corre pericoli nei nostri paesi, ma ciò potrebbe accadere domani. Vi sono del resto altre libertà che ci sono altrettanto care, come la libertà di parola, di riunione, l’indipendenza giudiziaria, ecc., che corrono maggior rischio. È importante affermare che consideriamo tali libertà come intangibili, e che nessuno Stato, nessun partito può strapparle all’individuo». Kennedy tuttavia è pessimista, perché vede declinare nel mondo la forza dei valori spirituali. Linguaggio simile risuonò recentemente anche nell’America latina, in occasione della pace del Chaco e noi qui abbiamo già messo in rilievo lo spirito religioso che presiedette alla grande pacificazione . L’Osservatore Romano ha aggiunto giorni fa il testo dell’allocuzione del Nunzio mons. Fietta , pronunciata a nome del corpo diplomatico accreditato a Buenos Ayres, per congratularsi col ministro Cantilo , presidente della conferenza pacificatrice. Il Nunzio apostolico concludeva così: «Sia lecito a colui che parla e che rappresenta in questa repubblica il pontefice della pace, di quella pace nella giustizia e nel diritto da lui incessantemente raccomandata e favorita, di formulare il voto che tutte le nazioni del mondo possano godere degli incommensurabili benefici della pace cristiana promessa sulla terra agli uomini di buona volontà». E il ministro a sua volta terminava la sua proposta collo stesso augurio: «Fedele, come voi, Eccellenza, ai principi sacri ed immutabili della pace cristiana, formulo i miei voti per il trionfo universale di questo spirito di concordia, di diritto e di ordine col quale siamo giunti alla felice conclusione che oggi celebriamo». In Austria l’attacco è ora diretto contro la scuola. Dalle scuole pubbliche, comprese le università, vengono allontanati tutti i professori laici «clericali» e alle scuole private si ritira con un decreto generale e simultaneo il carattere di pubblicità e pareggiamento. A questa notizia, già grave, perché in Austria alcuni ginnasi tenuti da religiosi erano celebri e antichi vivai del pensiero cattolico e alcune altre scuole femminili tenute da suore erano fiorentissime, si aggiunge ora il preannunzio dato dal Völkischer Beobachter (e che per la verità non abbiamo ancora visto ufficialmente confermato) che tutte le scuole private confessionali sarebbero chiuse. È impossibile che tale misura possa venir applicata d’un colpo, ma l’annunzio ufficioso desta l’allarme più fondato . Dal Reich altre notizie trapelano di persecuzioni. Un primo vescovo, monsignor Schroll di Rottemburg, è stato cacciato «manu armata» dalla sua residenza. Monumento meraviglioso di fede intrepida e documento d’una dignità senza pari è la lettera collettiva dell’episcopato germanico, radunato a Fulda fra il 16 e 19 agosto . I vescovi con tutta la responsabilità e con tutta l’autorità della loro carica affermano il perdurare anzi l’inasprirsi della lotta. «Gli attacchi non sono divenuti per nulla più moderati e più sopportabili, ma piuttosto più acerbi e più violenti, scoprendo chiaramente gli scopi voluti. Si vuole cioè impedire e dissanguare la vita cattolica; ancor più, si vuole distruggere la Chiesa cattolica in mezzo al nostro popolo, e perfino sradicare lo stesso cristianesimo per introdurre una fede che con la vera fede divina e con la fede cristiana circa la vita futura non ha assolutamente nulla a che vedere». Ma le chiese sono aperte, il culto è libero, oppone la stampa avversaria. Ciò in parte è vero, dicono i vescovi, ma «si fa ogni sforzo, specialmente fra la gioventù e negli accampamenti, perché la frequenza alle chiese sia resa difficile e si condanna come contrario all’unità della nazione tutto ciò che è confessionale e si tiene lontano dalla vita pubblica ogni manifestazione religiosa. Si pensa in tal modo di ricacciarci nelle catacombe, ciò che dovrebbe essere il principio della fine». Dopo un accenno agli attacchi di stampa, alle adulterazioni della storia in odio al cristianesimo, alla vieta accusa di filocomunismo, alle campagne contro il papa, alla nuova legislazione matrimoniale, alle rappresaglie contro funzionari e studenti cattolici, ai processi riesumati e gonfiati, i vescovi concludono «apparisce sempre più manifesto che anche i circoli dirigenti non vogliono un vero e durevole accordo con la Chiesa cattolica. O incompatibilità fondamentali impediscono un avvicinamento, oppure nello sviluppo degli avvenimenti ha preso la mano una corrente che vuole la fine della Chiesa e non già la pace o almeno una sopportabile convivenza fra Chiesa e Stato». Constatata la profondità del dissidio, i vescovi germanici fanno però a questo punto una dichiarazione così francamente coraggiosa da strappare l’ammirazione a tutto il mondo: «Sia, però, adesso e per sempre dichiarato con tutta fermezza che noi vescovi cattolici tedeschi non compriamo il benessere o anche solo la sopportazione e la quiete col sacrificio del nostro patrimonio religioso, né cedendo sui diritti della Chiesa, né venendo meno al coraggio personale ed al carattere. Noi vescovi cattolici tedeschi sappiamo che cosa è la Chiesa: l’istituzione di Gesù Cristo, il più santo di tutti gli uomini ed eterno Figlio di Dio, il regno salvifico di Nostro Signore, fondato sulla roccia di Pietro ed i pontefici suoi successori, la sede della verità e della grazia, l’unica potenza spirituale che resiste da duemila anni, nonostante tutti gli attacchi esterni ed interni e che resisterà per tutti i tempi avvenire, perché per essa vale la parola divina: Le porte dell’inferno non prevarranno contro di essa». Segue poi nella pastorale la parte più specialmente dottrinale, nella quale si polemizza colle teorie razziste che vogliono creare un «Dio tedesco», contro il naturalismo, per cui non si parla che dei compiti dell’al di qua, senza pensare all’al di là, e contro il materialismo della vita. Durante quest’argomentazione vigorosa balzano in luce periodi come questi: «Si è veramente così accecati da sperare una completa e pronta estinzione del sole cristiano nel popolo tedesco mediante decreti e la forza materiale? Ciò può pensare soltanto uno stolto, che non conosce la storia del cristianesimo, né la sua luce e calore, tutt’ora integri, come ignora la tendenza innata dell’uomo verso l’ultima Verità e l’intima pace. Se noi, vescovi cattolici, con coraggio apostolico apertamente chiediamo di terminare finalmente la lotta contro il cristianesimo, serviamo gli interessi della patria e della nazione non meno che gli interessi della nostra fede. In ogni modo noi ricordiamo, inflessibili, la parola dello Spirito Santo: Nessuno può porre altra base oltre quella che c’è, Gesù Cristo (1° Cor. 3,11). Ciò vale per ogni singolo uomo e vale per il nostro popolo. Noi conosciamo il quarto comandamento che ci obbliga all’obbedienza, in ogni cosa lecita, verso lo Stato e verso l’autorità dello Stato, comandamento che trova, peraltro, il suo complemento nella parola dell’apostolo: “Bisogna ubbidire a Dio più che agli uomini” (Atti degli Apostoli 5, 29)». Il mirabile documento termina coll’invito ad invocare da Dio la virtù della fortezza, specie per la gioventù della quale però i vescovi si lodano altissimamente, perché affermano innanzi al mondo ch’essa «in gran numero rimane magnificamente fedele ed eroica». Convien dire che la gravità del momento ha trovato in Germania gli uomini che sanno degnamente sopportarlo. Leggendo queste apostoliche parole, passa nelle nostre anime come un fremito di ammirazione e di fierezza e le folle devote che le avranno ascoltate in migliaia di chiese, in Baviera, sul Reno, nella Slesia, nella Diaspora avranno avuto, tra le lagrime, il presentimento dell’immancabile vittoria. Un breve cenno per questa volta sul congresso di «Pax Romana». Sostenuto dallo zelo infaticabile e disinteressato di Rudi Salat e di Gremaud questo segretariato internazionale delle associazioni cattoliche universitarie continua ad operare vigorosamente per una direttiva comune della gioventù intellettuale di ogni nazione nel campo cattolico. Quest’anno il congresso si tenne in Jugoslavia, presenti trecento delegati di ogni continente. Il grosso era dei paesi balcanici: studenti accorsi a sentire maestri come il prof. P. Simon di Lilla e l’abate Cardijn a parlare dell’opera degli intellettuali in mezzo agli operai, per attuare il programma sociale della Chiesa («proiezione della teologia nei problemi di ordine sociale») e combattere i progressi del comunismo. «Per raddrizzare la società occorre che vi siano cuori puri, trascinati dall’amore del prossimo e di Dio; ma occorre pure che la fede sia rischiarata da una ragione limpida, che l’intellettuale faccia lo sforzo di penetrare e sviluppare la dottrina sociale della Chiesa per poterne applicare le regole in modo adatto ad ogni momento e a ogni ambiente. Il metodo più efficace per combattere il comunismo è quello di combattere gli abusi che favoriscono il suo sviluppo. L’opposizione intransigente agli errori dottrinali deve essere accompagnata da una carità assoluta verso il prossimo». Queste le conclusioni di una relazione assai applaudita del prof. Simon. Vari sottosegretariati professionali e specializzati discussero e deliberarono poi su argomenti sussidiari alla tesi principale. Il congresso, accolto con simpatia anche dal governo jugoslavo, decise di trasferirsi nel 1939 a Washington e Nuova York col tema: Il compito dell’università nell’Azione Cattolica. «Un congresso cattolico per la pace» ebbe luogo alla fine d’agosto all’Aia, presenti un centinaio di personalità, che si occuparono della pace solo dal punto di vista dei principi. Fu riaffermato il principio della cooperazione e riorganizzazione internazionale, ricordando che le linee programmatiche della Società delle Nazioni corrispondono ai postulati formulati da Benedetto XV nel suo famoso messaggio del primo aprile 1917; fu riaffermato il principio del bene comune dell’umanità, al quale devono ordinarsi gl’interessi particolari delle nazioni, l’obbligo di quest’ultime a contribuire a tale bene comune e di regolare la loro politica secondo le esigenze della giustizia sociale internazionale, il logico bisogno d’un’autorità internazionale coi mezzi di farla valere. I cattolici vengono esortati a lavorare ciascuno nel proprio campo per la diffusione dei veri principi della morale internazionale. In un paese della Germania settentrionale i genitori avevano dato al loro neonato il nome di Giosué. L’ufficiale di stato civile si rifiutò però di registrare un tal nome, dichiarando che Giosuè era un nome di carattere ebraico e del Vecchio Testamento. Il padre presentò ricorso contro tale rifiuto, ma il tribunale approvò il modo di vedere dell’ufficiale con una lunga motivazione che in Germania farà certo testo. Vi si dice che ai bambini germanici deve venire imposto un nome tedesco come Siegfried, Dietrich, Otto, Heinrich, Gudrun ecc. Si possono ammettere anche nomi che, pur non essendo d’origine germanica, sono ormai entrati nell’uso in modo d’aver sapore tedesco, come per esempio Alessandro, Giulio, Vittore, Rosa, Agata. Ciò vale anche per nomi d’origine cristiana, nomi cioè che hanno avuto un’immediata relazione personale col fondatore della religione cristiana e vengono perciò citati nel Nuovo Testamento, quali Giuseppe, Giovanni, Matteo, Maria, Elisabetta. Ma ben diversamente son da considerarsi i nomi del Vecchio Testamento come di persone che non ebbero alcuna relazione col cristianesimo. Anche qui in verità ve ne sono alcuni che non vengono più considerati come antitedeschi, per esempio, Eva, Davide e Ruth. Ma nomi di sapore particolarmente ebraico, come Abramo, Israele, Samuele, Giuditta e Ester possono, come il ministro dell’interno dice nel suo noto decreto sui nomi, venire respinti, anzi, secondo il concetto nazionalsocialista, devono esser respinti. Tradizioni di famiglia che non sono più conciliabili coi nuovi tempi devono essere lasciate cadere. La decisione infine considera «che l’autorità dei genitori è ben competente per stabilire il nome di battesimo del bambino, ma la questione quali specie di nomi sia lecito dare a bambini tedeschi cade nella sfera del diritto pubblico». In base a questa deliziosa motivazione, i genitori dovettero rinunciare al nome di Giosuè che, come essi affermano, da lunghi anni si è tramandato nella loro famiglia da padre in figlio. In Olanda è nata una nuova organizzazione intitolata «Centro Nazionale» e promossa da uomini eminenti rappresentanti l’aristocrazia e i circoli direttivi dello Stato. Il movimento è diretto contro la propaganda nazista che cerca di diffondersi nel paese. Il 12 agosto il principe Bernardo e il primo ministro Colijn assistettero alla inaugurazione della sezione di Driebergen. Il segretario generale del Centro sarà il barone Bentinck, gran maestro della casa della regina Guglielmina. Il proclama dice: «In questi tempi caotici in cui sono minate le basi della società, il popolo deve rivolgersi a Dio e accrescere la sua fedeltà alla casa d’Orange. Sarebbe contrario alla storia ed alla tradizione del nostro popolo di cercare altre direttive e per questo motivo bisogna sforzarsi di unire i cattolici, i protestanti e gli ebrei in un fronte nazionale basato sul pensiero supremo che Dio è la fonte di ogni bene». 