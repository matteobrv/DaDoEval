Il cardinal van Roey , arcivescovo di Malines e primate del Belgio, nella sua pastorale della presente Quaresima tocca anche la questione dei «partiti cattolici». «È assurdo, egli dice, scambiare la Chiesa cattolica con un partito cattolico e misurare la sua forza dai risultati elettorali. È fuori di dubbio – però – che il partito cattolico, quale venne creato dall’evoluzione storica nelle nostre provincie , ha reso alla religione ingenti servigi. Esso ha frustrato parecchi attentati alla libertà di coscienza e ai diritti essenziali della Chiesa ed altri ne ha riparati: da ciò derivò il suo diritto di esistenza nel passato e da ciò deriva il suo diritto di esistere anche nel presente. Sarebbe una pazzia – com’è avvenuto troppo spesso in altri paesi, ove i cattolici pagano cara questa mancanza – di lasciare incontrastato il potere politico ai nemici della nostra fede cristiana, perché distruggano così i nostri diritti e mettano in catene la libertà religiosa. Tutti coloro perciò, ai quali sta a cuore la difesa dei postulati spirituali, devono di qui innanzi formare un partito saldo, ben organizzato e forte per la sua disciplina, che rappresenti, se necessario, una cittadella inespugnabile. Crediamo di dover dir questo con tutta franchezza, specie di fronte ad alcuni gruppi di giovani cattolici, i quali non tengono sempre conto della realtà che scambiano spesso per i loro sogni. Ciò detto, non è lecito tuttavia confondere il partito cattolico belga colla Chiesa cattolica. Il partito cattolico non è un’emanazione della Chiesa né da essa dipende nella sua attività politica; esso fissa in tutta libertà il suo programma economico, finanziario e militare, e per diventare membri del partito non è richiesta alcuna professione di fede. La Chiesa s’occupa di tutt’altre cose; essa si rivolge alle anime e procura d’indicar loro la via della felicità. Si può facilmente constatare che il suo campo d’azione non ha nulla di comune col campo di battaglia, sul quale si battono i partiti. Essa non pone dei limiti alla sua benefica influenza; e a lei vengono le anime senza distinzione, spinte dall’aspirazione religiosa, posta dalla natura nel cuore di tutti gli uomini… Di questo regno delle anime che sta fuori e sopra i gruppi e i partiti, intendiamo dire, ogni volta che parliamo della Chiesa». I giornali spagnuoli fanno un gran parlare d’un discorso di don José Maria Gil Robles tenuto all’Union Mercantil di Madrid il 2 di questo mese. È un grande programma di ricostruzione economica che tratta di riforme fiscali (imposta sulla rendita), economie nelle amministrazioni, riforme doganali, rimboschimento, organizzazione della produzione industriale. Politicamente il discorso riafferma la necessità del governo forte, ma pur ammettendo desiderabile un mutamento della costituzione nel senso di rafforzare il potere esecutivo, Gil Robles crede che anche l’attuale statuto spagnuolo ammetta la possibilità di costituire una «autoridad incontrastable, contro la cual no puedan las coacciones ni las violencias de ningun género», purché esista una volontà decisa di mantenere lo Stato al di sopra delle fazioni. In questo nesso egli viene a parlare anche del Parlamento: «Si ripete spesso che il Parlamento è una finzione e che la sua scomparsa è indispensabile. Devo constatare che né per i miei precedenti, né per la mia esperienza parlamentare sono partigiano di questa sparizione. Conosco i suoi difetti, ma non commetto l’imprudenza di pretendere la sua demolizione. È molto facile di minare le basi delle istituzioni, ma poi è difficile assolvere i compiti ch’esse disimpegnano». «Ma con la stessa sincerità tengo ad affermare che il Parlamento attuale non ha né la costituzione tecnica, né il tempo, né l’interessamento necessario per attendere ai problemi economici. I produttori non sono rappresentati nelle Camere politiche. Accanto ai parlamenti ideologici (de ideologia) che saranno necessari finché esisteranno partiti e i partiti esisteranno finché esisteranno differenze d’opinione, è necessario creare la rappresentanza degli interessi. È urgente costituire un “Consejo de la Economia nacional” nel quale siano rappresentati tutti i settori economici del paese, i proprietari e gli operai … Questo Consiglio dovrebbe esaminare tutte le leggi economiche dello Stato spagnuolo, le quali leggi passerebbero poi, per “un’approvazione sommaria in blocco”, al Parlamento. Confido inoltre che questo Consiglio economico si convertirà in un organo “colegislador”, cioè nella seconda Camera di cui la Spagna ha tanto bisogno». A questo punto Gil Robles accenna anche al corporativismo: «Io non sono ostile alla rappresentanza corporativa che è così radicata nella nostra tradizione nazionale. Però devo osservare che lo spirito razionalista del sec. XVII coincise col corporativismo, che il sindacalismo non è che una lotta d’interessi, la quale rende impossibile lo spirito corporativo e che se non va congiunto ad uno spirito adeguato, tutta l’organizzazione corporativa è condannata a morte. Quello che più importa dunque è lo spirito del popolo, quello spirito che deve sostituire la coazione colla collaborazione e l’odio coll’amore». Le notizie che giungono dalla Baviera fanno temere che i cattolici tedeschi perdano una battaglia che finora avevano combattuta vittoriosamente in tutte le varie vicende della storia contemporanea. La scuola cattolica confessionale aveva resistito a tutti gli assalti del liberalismo, aveva attraversato quasi impunemente il periodo del Kulturkampf e si era salvata perfino nella Costituzione di Weimar, votata da una maggioranza socialista e democratica. Con grande energia e con celebrata abilità i deputati del Centro erano riusciti a costringere i socialisti ad un compromesso che in ultima istanza lasciava decidere ai genitori se preferivano per i loro figliuoli la scuola confessionale o la scuola comune interconfessionale chiamata comunemente «simultanea». La Costituzione di Weimar cioè stabiliva bensì all’articolo 146 che verrebbe istituita «una scuola-base a tutti comune», sulla quale s’innalzava poi l’edificio delle scuole medie e superiori. Nel secondo capoverso però dello stesso articolo si aggiungeva: «Tuttavia nei comuni, su proposta dei genitori e in quanto ciò non renda impossibile un’adeguata frequentazione della scuola, saranno da erigersi scuole popolari della loro confessione. Della volontà dei genitori sarà da tener conto nella massima misura possibile. I particolari esecutivi saranno fissati in apposite leggi degli stati federali, seguendo le linee fondamentali che verranno tracciate da una legge scolastica del Reich». La Costituzione di Weimar dunque prevedeva che si dovesse decidere plebiscitariamente in ogni comune quale scuola popolare vi si dovesse erigere. Ma non era che un’affermazione di principio, perché per l’esecuzione bisognava prima che si votasse un’apposita legge nel Parlamento centrale e si fissassero dei regolamenti negli stati federali. È noto che i vari tentativi fatti dai cattolici fino al 1932 non riuscirono a varare la legge scolastica, sia per l’opposizione dei socialisti, sia talvolta per l’opposizione della destra. Ciò malgrado la scuola confessionale non perdette terreno, perché il Centro aveva avuto cura di fare inserire nella Costituzione di Weimar un’articolo aggiuntivo (174), il quale stabilisce che fino all’emanazione della legge e dei regolamenti rimane in vigore lo statu quo. Ora lo statu quo era che la scuola confessionale dominava nella maggior parte della Prussia, in Baviera e nel Württemberg, mentre la scuola simultanea prevaleva di fatto e di diritto nel Baden, nell’Assia, nella Nassovia e nella Prussia occidentale. Ora l’attacco del nazionalsocialismo contro la scuola confessionale appare più pericoloso di quello che sarebbe stato l’attacco socialista: in teoria, perché i socialisti germanici si erano lasciati indurre ad ammettete nella Costituzione il diritto d’esistenza d’un terzo tipo di scuola, cioè della scuola libera, che i cattolici consideravano come la trincea di riserva sulla quale si sarebbero ritirati; ma più ancora per la ragione pratica che mentre l’anticlericalismo socialdemocratico veniva tenuto in iscacco da un forte gruppo parlamentare cattolico, ora il nazismo ha concentrato in sé la rappresentanza di tutti i poteri. I cattolici però, come s’è visto, si battono con estremo valore sotto la guida di un episcopato che è esempio di coraggio e di energia. Il discorso del 9 febbraio del cardinale Faulhaber , la cui diffusione venne subito interdetta e che pur tuttavia s’è fatto arrivare fino all’ultimo villaggio della Baviera su stampati alla macchia e dischi di fonografo, è un grido potente di allarme per l’adunata di tutte le forze. Non si può negare tuttavia che la percentuale dei genitori che hanno iscritto i loro figliuoli alle scuole confessionali è notevolmente diminuita, benché sia ancora la maggioranza, e questo senza dubbio per l’enorme pressione esercitata dal partito di governo. L’articolo 23 del concordato garantisce senz’altro il mantenimento e la nuova fondazione delle scuole cattoliche confessionali; ma si è visto che il governo procede cautamente su questo terreno e comincia frattanto ad abolire o ridurre le scuole magistrali cattoliche, intaccando cioè l’albero nelle stesse radici. Per di più i sindaci in gran parte protestanti o comunque fiduciari del nazismo, nominati dall’alto, agiscono via facti entro la sfera autonoma del proprio comune e istituiscono senz’altro scuole comunali «simultanee» dichiarando, come fece recentemente il Bürgermeister di Monaco , che i danari pubblici non si possono disperdere in istituti di parte. Il regresso subito dai cattolici nelle pubbliche mansioni è maggiore ancora in altri paesi fuori della Baviera. Il Baden, per esempio, che fino all’avvento di Hitler aveva un governo cattolico è ora diretto da un governo che non conta fra i suoi membri nemmeno un cattolico praticante e protestanti sono i sindaci della maggior parte delle città del lago di Costanza, benché la maggioranza della popolazione sia indiscutibilmente cattolica. Il consiglio federale della gioventù cattolica francese (A.C.I.F.) venne convocato il 27 e il 28 gennaio per deliberare intorno ai «doveri civili dei giovani». Non si trattava di una discussione teoretica ma di un problema pratico imposto dalla situazione. Si avvertiva infatti che qui e là qualche diserzione dalla gioventù cattolica avveniva in nome di un maggiore attivismo, rappresentato da una di quelle leghe squadriste che abbiamo descritto nell’ultimo numero di questa rubrica. Qui e là i giovani si erano detti che l’azione cattolica era diventata insufficiente, che bisognava inquadrarsi in quei movimenti che intendevano difendere i buoni principi anche con la forza e che si proponevano di intervenire subito nella politica quotidiana. A parte anche queste diserzioni, sorgevano inoltre delle voci ad accusare la gioventù cattolica di astensionismo di fronte ai pericoli che minacciavano la società francese e alla necessità di rinforzare le falangi dei difensori dell’ordine. La A.C.I.F. però dopo due giorni di discussione estremamente interessante ha respinto la cosidetta tendenza attivista riconfermando che il suo scopo non è quello di gettarsi nella mischia attuale dei partiti, ma di perseguire l’opera di cristianizzazione delle masse e di completarla con una restaurazione cristiana delle istituzioni sociali, quali la famiglia, la professione, la città, fondamenti questi necessari dello Stato che si vuole ricostruire. Così rifiutandosi di fare la politica quotidiana, la gioventù cattolica fa la grande politica, quella di risanare le basi fondamentali della società e dello Stato. Si annunzia che al prossimo congresso generale dei soviet il governo presenterebbe un soggetto di riforma elettorale. Si tratterebbe nientemeno che d’introdurre, dopo diciassette anni di regime socialista, quel suffragio «eguale, diretto e segreto», che fu fin dal 1848 il grido di battaglia dei socialisti contro i regimi borghesi di tutte le nazioni. La eguaglianza consisterebbe nel permettere che anche i contadini possano eleggere i loro deputati nella stessa proporzione, in rapporto alla cifra della popolazione, come gli operai. Pure i collegi rurali eleggeranno direttamente il deputato pel congresso dei soviet, mentre finora i contadini eleggevano appena gli elettori regionali dei loro deputati. Infine il voto sarà segreto, ossia si voterà mediante scheda in busta chiusa. E come votavano finora, chiederà a questo punto il «reazionario» europeo? Votavano alzando la mano! Votavano cioè con quel sistema che i socialisti nelle loro campagne democratiche del secolo XIX qualificavano come il sistema coattivo e menzognero della più nera reazione. Staremo a vedere in qual forma il progetto uscirà dalle discussioni del congresso e quali altre clausole vi verranno introdotte per garantire a qualunque costo la continuazione del presente regime; e rimane fin d’ora certo che non si potrà parlare in ogni caso di suffragio universale quale conoscono la maggioranza degli Stati europei. Ma intanto l’annuncio della riforma ha dato rilievo ad un fatto vergognosamente caratteristico, al fatto cioè che in Russia, a tutt’oggi, il regime deve la sua esistenza ad un voto strappato ad una folla terrorizzata che, all’intimazione dei capi, si arrende e alza le mani! Nel recente referendum svizzero sui progetti militari (aumento della ferma di tre settimane) i cantoni cattolici, specie quelli attorno al lago dei quattro cantoni, votarono contro. Non valsero gli appelli dei due ministri cattolici (Motta e Etter ), né la parola d’ordine del partito cattolico-conservatore. I contadini votarono contro, per significare che la crisi era venuta fino lassù, a battere alle loro porte. 