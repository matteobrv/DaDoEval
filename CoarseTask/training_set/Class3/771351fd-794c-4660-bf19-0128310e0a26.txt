In Germania l’università si accosta sempre più alla caserma. In base ad una nuova ordinanza «per la formazione della gioventù universitaria» d’ora in avanti ogni studente universitario novello sarà obbligato a frequentare i due primi semestri presso la stessa università e precisamente in camerata (Kameradschaftshaus) , portando un’apposita uniforme. Durante questi due semestri egli verrà educato militarmente e formato politicamente secondo i principi del socialismo nazionale. Vero è che tale ordinanza venne per il momento attenuata da una seconda che crea un periodo transitorio, anche perché le case-camerate non si possono improvvisare. Ma il programma finale verrà tenacemente proseguito, fino che, come disse il Rosenberg agli studenti del politecnico di Monaco, tutti gli spiriti saranno in uniforme (geistige Uniformierung des deutschen Volkes!). Il peggior lato però del nuovo ordinamento è la tendenza a creare una classe di privilegiati ed un’altra di diseredati. Siccome in ogni università può essere introdotto il numerus clausus, avverrà quasi ovunque che coloro i quali avranno superato la maturità, verranno sottoposti ad un nuovo vaglio e prima di essere ammessi all’immatricolazione universitaria dovranno subire un «esame politico», nel quale naturalmente sono decisive la purezza della razza ed altre simili discriminazioni. Si viene così ricostituendo il privilegio e ristabilendo la disuguaglianza dei cittadini innanzi alla legge, e si finisce coll’abolire quell’eguaglianza giuridica, che Montalembert, magnifico campione dell’aristocrazia sopraffatta nell’89, esalta nei suoi «monaci d’occidente» con queste parole: «Je salue avec bonheur cette conquête inestimable de l’égalité devant la loi, plus précieuse mille fois pour les vaincus que pour les vainqueurs, lorsque l’hypocrisie ne la confisque pas au profit du plus fort». Naturalmente tanto i novatori della Russia quanto quelli della Germania non mancano di argomenti per difendere questa loro ristaurazione. Anche i nostri vecchi difendevano la necessità di distinguere, di adeguare, di tener conto dei servizi prestati. Quel bando storico del 1587 che vietava certe scommesse «sotto pena di 500 scudi ai signori, 5 anni di galera agli artigiani e della galera perpetua agli ebrei» corrispondeva per i nostri antenati ad altrettanti eccellenti criteri di discriminazione. Tuttavia non è chi non veda che l’esperienza storica ci ha condotto all’eguaglianza giuridica, come l’età più matura conduce alla saggezza. La via su cui camminano Stalin e Hitler riporta l’umanità all’indietro. È chiaro che il capo del fascismo italiano ha voluto vantaggiosamente distanziare la sua rivoluzione dalle altre due, quando nel recente discorso tenuto in Campidoglio alle Corporazioni ha inserito questa dichiarazione, meritevole d’ogni rilievo: «Il secolo scorso proclamò l’eguaglianza dei cittadini davanti alla legge – e fu una conquista di portata formidabile – il secolo fascista mantiene, anzi consolida questo principio». Abbiamo riferito nel nuovo ministero francese il sintomo di una certa ripresa liberale in senso economico anzitutto, ma poi anche per naturale concomitanza, in senso politico e civile. Qui e lì uomini del vecchio indirizzo che sembravano oramai in piena ritirata suonano a raccolta e tentano la resistenza. Uno di questi allarmi è anche il discorso del «generale» sud-africano Smuts , nell’atto di uscire di carica da presidente onorario dell’università scozzese di S. Andrea, per far posto a Guglielmo Marconi ; discorso largamente riprodotto dal Times. Dopo essersi espresso in senso ottimista circa il pericolo di guerra ch’egli, nonostante il crescere delle uniformi in Europa, non ritiene imminente, l’uomo di stato inglese rivolse ai professori e giovani universitari che lo ascoltavano un ardente appello perché difendessero la libertà. «La libertà – egli disse – deve passare al contrattacco per salvare se stessa e la nostra equa civiltà occidentale. Ancora una volta i nostri baldi giovani sono chiamati alla riscossa e forse non esagero, quando affermo che quello che noi chiamiamo libertà, libertà nel pieno significato della parola – di pensiero, di parola e d’azione – come manifestazione della personalità, ce n’è oggi in Europa meno che non ce ne sia stata negli ultimi due mila anni»: affermazione questa che potranno registrare i cattolici, accusati per tutto il secolo XIX da liberi pensatori e socialisti d’avere represso negli anni del maggior influsso religioso ogni libertà. In questi tempi, continuò il generale, in cui l’infezione si propaga in tutti i paesi perfino «in quest’isola culla della libertà costituzionale» incombe ai giovani il dovere di difendere la libertà «la quale non dev’essere semplicemente il nostro ideale politico astratto, ma la forza creatrice che c’ispiri ad azioni generose… Libertà interna e armonia spirituale (harmony of soul), libertà sociale ed eguaglianza innanzi alle leggi, quale fondamento dello Stato, libertà internazionale nelle leggi di pace e di giustizia, questi dovrebbero essere gl’ideali creativi della nuova era… Libertà creatrice è la parola d’ordine dei nuovi tempi e ad attuarla dobbiamo tendere tutti i nostri sforzi: creative freedom is the watchword of the new order…». Il «parti démocrate populaire» ha tenuto a Marsiglia il suo decimo congresso. Sul terreno della politica immediata nessuna nota particolare che lo distingua dai repubblicani moderati: tregua, unione repubblicana, riforma dello Stato (con particolare accentuazione della proporzionale). È nella riforma economica che troviamo una particolare caratteristica di questo partito: «sindacalismo» alla base, organizzazione della professione, il che equivale alla vecchia formola dei cattolico-sociali: sindacato libero nella corporazione obbligatoria. Il leader del partito, Champetier de Ribes , nel suo discorso riassuntivo fece rilevare che il regime parlamentare, come funziona attualmente, non può attuare le grandi riforme finanziarie economiche ed organizzative che sono necessarie per superare la crisi. Quindi riforme e adattamenti, che non tocchino però il fondo del metodo democratico. «Autant nous sommes attachés à la forme démocratique de nos institutions autant nous sommes persuadés qu’il est urgent d’adapter ces institutions aux besoins modernes de la vie et aussi nos moeurs aux exigences de la morale». L’esigenze della morale hanno ispirato la perorazione del discorso: forza morale degli onesti nel mondo degli affari, forza morale dei capi di famiglia, forza morale dei giovani che devono mantener fede agl’ideali, forza morale dei vecchi, che ricordando le gloriose tradizioni, non devono disperare dell’avvenire. Al congresso radicale di Nantes non si parlò solamente dell’attualità politica e parlamentare, come fecero apparire i grandi giornali d’informazione. Il resoconto più ampio e più riposato d’una rivista richiama la nostra attenzione su di una di quelle assemblee collaterali che nei congressi hanno molte volte importanza maggiore delle adunanze plenarie: il congresso annuale della gioventù radicale (jeunesses radicales). Il mondo è ben mutato! Non molti anni fa tali assemblee ci sarebbero apparse come le assise del più arrabbiato giacobinismo. Quest’anno invece abbiamo assistito a un dibattito altamente significativo. Il relatore Moch lesse una relazione intorno alla «irrequietudine della gioventù». «In faccia a tutte le deficenze e a tutti gli errori del tempo presente – egli conclude – e sovra tutto innanzi alla disoccupazione, è assurdo ricorrere alla rivoluzione o al comunismo che ci apporterebbero una miseria ancor più grave». Ma e allora? Ove il rimedio? Quale ancora di salvezza ci offrite? Ed ecco la saggia risposta del relatore: «Attachez vous à un idéal moral, à la probité, à l’honnêteté, à la modération dans vos désirs, à une doctrine spiritualiste, et ressaissez fortement la notion de la personne humaine et de sa dignité». Ricorrete ad un ideale morale, siate onesti, moderate le vostre esigenze, ispiratevi ad una concezione spiritualista! Raccontano i testimoni oculari che questo soffio d’idealismo ch’emanava dalle parole dell’oratore commosse ed afferrò tutto l’uditorio e che perfino i vecchi, che stavano sul podio, Daladier, Herriot, Berthod e Ivon Delbos , applaudirono entusiasticamente. Herriot rincalzò la stessa tesi dell’oratore con argomenti dell’esperienza e, dopo aver insistito contro l’assurdità della soluzione collettivista, confermò: «que c’est la baisse de la moralité, de la probité, des vertus de sacrifice et de patience qui a engendré la crise». Non sappiamo in verità se i giovani radicali tireranno per sé le logiche deduzioni di questa tesi spiritualista! A suo tempo abbiamo qui registrato l’o.d.g. votato nell’ultimo congresso internazionale dei sindacati cristiani a Montreux contro l’unità sindacale, imposta dal governo cristiano-sociale in Austria. L’amichevole dibattito fra i franco-belgi-olandesi e gli austriaci, aveva lumeggiato con tutta la concretezza di un caso pratico la vessata questione della «libertà sindacale». Nessuna meraviglia che Serrarens ed i suoi amici, i quali in una loro tenace battaglia, combattuta in patria e a Ginevra presso l’ufficio del lavoro, avevano finalmente – contro le tendenze monopolizzatrici dei socialisti – conquistata la «libertà sindacale», cioè il riconoscimento di diritto e di fatto delle organizzazioni cristiane, abbiano creduto di dovere per coerenza pronunciarsi contro un provvedimento di monopolio da qualunque parte venisse. Ma anche i cristiano-sociali accamparono delle buone ragioni, quando fecero risultare il carattere evolutivo e di necessità della sistemazione, impostasi a Vienna, dopo la rivolta del 6 febbraio. Tuttavia la questione continua ad agitarsi ed è del 17 novembre un numero speciale della Vie Catholique, dedicato al «sindacalismo cristiano e all’organizzazione corporativa», nel quale con larghe citazioni di encicliche papali e della dichiarazione de’ vescovi francesi del 1934, si vuol rivendicare «avec l’Eglise la dignité de la personne humaine et la liberté légitime des syndicats en face du danger que ferait courir à l’organisation professionnelle un organisme autoritaire et étroit». Né risolve la questione il prof. Muller d’Anversa, il quale, a proposito del Portogallo, scrive che se in Francia e nel Belgio i cattolici, di fronte al predominio socialista, devono difendere i sindacati cristiani e rifiutare il sindacato unico, non vede «alcun inconveniente a che il sindacato, sempre mantenuto nel suo compito puramente professionale sia unico in quei paesi in cui le divisioni, che conosciamo presso di noi, non si siano manifestate». La formula del Muller, non accettata dal Cretinon , che la discute nella Chronique Sociale de France, è accolta invece da un nostro valente e giovane professore che la illustra come una «precisazione del pensiero cattolico», come una formula nuova e definitiva, benché – egli dice – essa «possa sembrare inattesa a tutti coloro che si sono addormentati sulle posizioni della fine dell’ottocento». Non esagera forse un pochino il professore … novecentista e non fa dire forse al Muller più ch’egli non pensasse? Anche gli ottocentisti considerarono l’unicità o la pluralità dei sindacati come una questione relativa e contingente, tanto è vero che intorno al 1890 si discusse se i cattolici dovessero far parte dei sindacati cosiddetti liberi, come già partecipavano alle organizzazioni patronali, ovvero costituirsi in organismi propri. Prevalse questa seconda soluzione, perché il socialismo aveva invaso i sindacati, distruggendo il loro carattere di neutra tecnicità, quel carattere cioè che presuppone anche il Muller nei sindacati futuri. Ma accanto agli organismi tecnico-professionali v’erano e vi sono le società operaie educative e formative; come in Austria – e qui i viennesi hanno risposto trionfalmente – esistono sempre i «christliche Arbeitervereine» . Molte rivendicazioni delle encicliche si riferiscono a queste associazioni di ordine e diritto privato e non sono quindi assorbite dalla questione dell’unità o pluralità sindacale. Ricordiamo in particolare quel passo della Quadragesimo anno, in cui si paragonano i membri della professione agli abitanti d’un municipio. È ben qui che converrà attingere, se si vorrà davvero una formula che precisi il pensiero cattolico. 