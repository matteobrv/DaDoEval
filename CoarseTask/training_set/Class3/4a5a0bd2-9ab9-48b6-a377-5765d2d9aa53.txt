Le conferenze di Washington hanno avuto un carattere informativo e preliminare. Si è stabilito di convocare a Londra per il 12 giugno la conferenza economica mondiale, coll’intervento di settanta nazioni. Un comitato prepara da lungo tempo il programma della conferenza, nella quale prevarranno le questioni monetarie e doganali. Il problema più urgente invece per gli stati europei, quello dei debiti di guerra, non verrà trattato alla conferenza, ma in trattative parallele, limitate naturalmente allo Stato creditore e agli Stati debitori. Così fu annunziato da Mac Donald alla Camera dei comuni; ma Roosevelt non deve aver preso ancora l’impegno formale di rivedere gli accordi sui debiti, altrimenti la Francia non dovrebbe tardare a pagare la quota del dicembre 1932, pagamento, come si ricorderà, differito a quando fosse stato preso dall’America l’impegno della revisione. Pare anzi che l’atteggiamento del Senato renda esitante il presidente anche rispetto alla moratoria della quota che scadrà il 15 giugno. Roosevelt vorrebbe che gli stati europei gli facilitassero il compito, garantendo intanto che fino alla conferenza non aumenterebbero le tariffe doganali. Risulta oramai certo d’altro canto che il presidente americano è disposto a partecipare più intensamente ad accordi internazionali, per garantire la pace e, in specie, ad aderire all’impegno reciproco, previsto dal piano inglese, di consultarsi in caso di guerra. Siamo ancora lontani dal «patto di sicurezza» che vorrebbe la Francia, ma siamo anche molto discosti oramai dal principio di neutralità rispetto ai conflitti europei, proclamato finora dagli Stati Uniti. Ma a precisare questo «patto consultivo» non si arriverà prima che non sia raggiunto a Ginevra un accordo sugli «effettivi», cioè sul numero degli armati e sul «materiale», cioè sui cannoni, carri d’assalto ecc. Si sta ora lavorando per indurre la Germania ad accettare il tipo uniforme d’esercito a breve ferma, previsto dal piano inglese per tutti i paesi del continente. La Germania parrebbe disposta a sciogliere la Reichswehr , ma per gradi e verso concessioni nel «materiale». Ma la tesi francese è che la conferenza debba concludere con riduzioni degli armamenti, senza però concedere agli stati «vinti» un riarmamento qualsiasi. Il piano inglese infatti propone la riduzione dei cannoni per chi ne ha, ma non la concessione di «materiale» a chi finora, in base ai trattati, non ne può avere. L’Italia che per suo conto accetta in via di massima il progetto inglese, assume una posizione mediatrice. Si attendono le dichiarazioni definitive di Hitler nell’imminente seduta del Reichstag. La conferenza è giunta ad un punto critico. La liberazione di Gandhi colla conseguente sospensione della «disobbedienza civile» conferisce nuova attualità alla questione indiana. Mentre l’Europa non trova la sua pace, e i paesi anglosassoni si dibattono nelle spire d’una crisi finanziaria mai conosciuta, un altro paese, grande come un terzo dell’Europa e abitato quanto l’Europa, esige disperatamente dagli uomini di stato inglesi il mantenimento delle promesse, fatte durante la guerra. Si era lanciata allora, contro gl’imperi centrali, l’idea incendiaria dell’autodeterminazione dei popoli. Uomini nuovi in Inghilterra, quali Lord Chelmsford , viceré delle Indie, e Montagu , sottosegretario alle Colonie, promisero anche ai nazionalisti indiani uno statuto costituzionale. Difatti già nel 1919 l’India otteneva una costituzione provvisoria colla promessa che entro dieci anni si sarebbe elaborato lo statuto definitivo; ed ora, proprio alcune settimane fa, si è arrivati appunto alla fase decisiva colla presentazione al parlamento inglese dello schema di statuto, elaborato dal governo in base ai risultati positivi e negativi, raggiunti nelle conferenze della «tavola rotonda», tenute a Londra, sotto la presidenza di Mac Donald nel 1930, ’31 e ’32. Durante l’impressionante dibattito, svoltosi ai Comuni nei primi giorni d’aprile, Winston Churchill ricordò che le prime riforme Chelmsford- Montagu avevano significato la fine del dominio britannico; ma Baldwin rispose pateticamente: Noi mietiamo quello che abbiamo seminato. Abbiamo seminato l’ideale dell’educazione inglese ed ora ne mietiamo il frutto, che è l’idea democratica. Lo statuto, dei cui particolari e della cui formulazione definitiva si occuperà ora un comitato parlamentare misto, prevede una federazione indiana entro l’impero britannico, che comprenderà da una parte le 11 provincie che dipendono ora dal sottosegretario inglese alle colonie e, dall’altra i principati indiani autonomi i quali riconoscono in varia misura a secondo dei trattati, la supremazia della Corona inglese. Il governo centrale sarà costituito dal governatore centrale, luogotenente del re, assistito da un consiglio di ministri responsabili innanzi al parlamento, composto di due Camere. La Camera bassa oAssemblea legislativa comprenderà 125 membri nominati dai principi federati e 250 eletti dalle provincie in base ad un suffragio ristretto e censitario che darà il voto a circa 7-8 milioni di elettori, cioè al 2 o 3% della popolazione, la quale, si noti bene, si compone per il 92% di analfabeti. Le 11 provincie saranno rette ciascuna da un governatore, assistito da un consiglio di ministri, responsabili verso un parlamento provinciale, il quale si occuperà delle questioni e degl’interessi locali. Lo statuto precisa naturalmente le competenze del governo centrale e quelle dei governi locali. Si noti subito che nel governo centrale gli affari riguardanti l’esercito, la rappresentanza all’estero, la valuta ecc., sono riservati immediatamente al governatore, che ne è responsabile verso la Corona. Si noti ancora che si tratta d’una «safeguarded Constitution», come la chiamano gl’inglesi, cioè di una costituzione con riserve, la quale stabilisce che in caso di paralisi parlamentare, i governatori possano assumere automaticamente i pieni poteri per quanto riguarda l’ordine, la protezione delle minoranze e la stabilità finanziaria. Si aggiunga infine che gli elettori non votano in massa, ma per curia, secondo la loro «comunità», termine che corrisponde secondo i casi o alla confessione, o alla stirpe o alla casta entro la stessa stirpe. Accettando i postulati del più forte gruppo degl’«intoccabili», rappresentati alle conferenze di Londra dal dotto Ambedkar , lo statuto prevede una curia elettorale a parte per questa casta depressa. È contro tale discriminazione che si eleva Gandhi, perché egli teme ne derivi un rafforzamento dei pregiudizi di casta. Le proposte inglesi del resto sono anche in genere fieramente osteggiate dagli intellettuali indù: anzi nessuna comunità se ne dichiara soddisfatta. Mac Donald tuttavia, che lavora dal 1929 a questa grande riforma con particolare tenacia, è fermamente deciso ad attuarla. L’incorporazione costituzionale dell’India nell’empire è la meta storicamente più importante, a cui tenda il governo nazionale . Turbata è un’altra volta la situazione spagnuola. Di nuovo si parla di un complotto militare, al quale i sindacalisti, lieti di un nuovo pretesto, reagiscono con uno sciopero generale. Anche questo viene represso, ma il fuoco cova sotto la cenere. Abbiamo ricordato altra volta l’antagonismo feroce ch’esiste fra l’«Unione dei lavoratori» a carattere socialdemocratico e quindi sostenitrice dell’attuale governo e la C.N.T. (Confederazione nazionale del lavoro) , diretta da sindacalisti rivoluzionari e antiparlamentari. Ancora più a sinistra di costoro stanno gli anarchici, raggruppati nella F.A.I. (Federazione Anarchica Iberica) e che furono i promotori dei disordini del gennaio. Vengono infine i comunisti, che sono divisi in stalinisti e trotzkisti, e non rappresentano organicamente una gran forza. Ma i sindacalisti, sorti ormai a terribile rinomanza nei torbidi del 1919 a Barcellona, quanto più fecero i morti durante la dittatura, tanto più si agitano ora che la repubblica concede loro una relativa libertà, spinti sovrattutto dalla bizza di far costare care ai socialisti le gioie del potere. In mezzo a tanti pericoli parrebbe ovvio che i repubblicani sentissero la necessità di abbandonare quella direttiva anticlericale che toglie loro la fiducia delle forze conservatrici. È proprio in questo momento invece che Azaña strozza l’opposizione ostruzionistica del gruppo Lerroux e della destra, facendo votare, con un atto d’imperio, l’iniqua legge contro le congregazioni religiose, le quali vengono così escluse dall’insegnamento. Le dimostrazioni del 1 maggio, proclamato festa nazionale, la conquista rivoluzionaria dei sindacati socialisti, l’assorbimento dei sindacati cristiani e di quelli gialli , la confisca dei beni del partito socialdemocratico e delle sue organizzazioni affigliate rappresentano altrettante tappe di quel movimento di riorganizzazione e trasformazione nel campo del lavoro che i nazional-socialisti hanno iniziato nella presente quindicina. Der Deutsche, giornale di sindacati cristiani , dice che l’organizzazione non rinunzia senza pena alla propria autonomia, ma che ha dovuto adattarsi alle conseguenze del fatto rivoluzionario. Si è avuta la promessa del resto che i migliori organizzatori verranno assunti nei nuovi quadri. Il Centro ha ottenuto un nuovo capo nell’ex-cancelliere Brüning , autorizzato anche a nominare i segretari regionali e circondariali. I giornali cattolici dicono che la scelta di Brüning significa per il Centro la volontà di vivere. I vescovi bavaresi pubblicano una lettera collettiva diretta ad affermare il loro spirito conciliativo verso la nuova situazione; nello stesso tempo richiamano i principi cristiani di giustizia e di amore verso tutti gli uomini, il diritto di vivere delle associazioni cattoliche e della stampa cattolica, il dovere ma anche il diritto di tutti i buoni a collaborare per la ricostruzione nazionale . 