La quindicina feriale più che avvenimenti registra discussioni. All’ordine del giorno sopra ogni altra sta la questione dello Stato. La fatale necessità d’intervenire sempre più a fondo nella vita economica ha spinto anche gli stati più parlamentari, come, ad esempio, il Belgio, la Czecoslovachia e in qualche misura anche la Francia, a concedere ai governi, in tale materia, poteri più o meno discrezionali. Quest’investitura solleva naturalmente dei contrasti e mette in discussione anche il sistema di governo. Quando si tratta di provvedere rapidamente con disposizioni d’imperio, l’esempio dei governi autoritari attrae e seduce, perché la stabilità politica è compagna delle iniziative rapide e delle grandi imprese. Questo tuttavia non basterebbe. La Francia, nonostante il regime più parlamentare del mondo, mantiene una disciplina nazionale sufficiente per tener alte le sue tradizioni civili e militari, conservare la sua salda struttura finanziaria, alimentare la sua potenza d’irradiazione. E pure anche in Francia aumentano le voci di allarme che invocano riforme e cambiamenti. Non pensiamo qui naturalmente alle voci della Destra legittimista o nazionalista, perch’esse anche altrimenti si spiegano, ma ad uomini come Tardieu , Caillaux , Flandin , Pietri ed altri liberali democratici della vecchia scuola i quali, appunto per preservare democrazia e parlamento da interventi chirurgici più radicali, insistono sulla necessità di riformare regolamenti e costumi politici. Tardieu torna a chiedere dalle colonne dell’Illustration che sull’esempio di quella inglese si tolga alla Camera francese il diritto di proporre delle spese, sottraendo così i deputati all’assalto delle cupidità elettorali. Ma altri fa più questione di costume e dello spirito con cui le istituzioni democratiche vengono rette. Il Temps , in occasione del congresso nazionale degl’insegnanti, nel quale si è minacciato lo sciopero contro un’eventuale riduzione degli stipendi e si è votato un o.d.g. contro la difesa nazionale chiede che il governo punisca lo sciopero dei funzionari, del resto dalle leggi vigenti già vietato, e che trovi la maniera forte contro i maestri malfidi. Di più in un’altra serie di articoli lo stesso organo liberale denuncia «tutto questo eccesso di parlamentarismo che consiste nel fatto che le Camere tendono sempre più a trasformare la loro missione di controllo in un compito di governo», mediante «il regime delle grandi commissioni permanenti…, l’abuso del diritto d’interpellanza, la sostituzione del controllo a posteriori con controllo a priori…». Il Temps urge perché cessino queste degenerazioni parlamentari, sovrattutto perché teme le velleità dittatoriali dell’estrema sinistra. Non la Destra gli fa paura, che pure da tanti anni invoca la restaurazione monarchica, non il nazionalismo maurassiano, che si vanta d’essere il padre spirituale di tutti i nazionalismi europei; ma quel gruppo di socialisti che al seguito di Renaudel si dichiarano per l’attivismo e il collaborazionismo e che – per quanto essi protestino contro tale attributo – vengono denunciati come nazional-socialisti da Blum e dai vecchi seguaci dell’ortodossia marxista. Scopo più preciso hanno le discussioni dello stesso genere nella stampa viennese. La nomina dell’ex cancelliere Ender a ministro senza portafoglio coll’incarico di preparare la riforma costituzionale austriaca rende la discussione della massima attualità. Secondo un «professore universitario» della Reichspost la riforma austriaca dovrebbe evitare «gli errori del vecchio parlamentarismo senza essere una copia schematica degli organismi statali autoritari già esistenti… L’idea della partecipazione di tutti i cittadini maturi e responsabili allo sviluppo politico della loro patria dev’essere portata in salvo anche nella nuova epoca: poiché in ciò sta la sostanza etica della democrazia, del parlamentarismo». La Camera dovrebbe quindi essere eletta a suffragio universale, corretto tuttavia ed integrato dal voto plurimo concesso alle persone di coltura, di efficenza produttiva e ai padri di famiglia. Ma questa Camera delibererebbe soltanto su materie politiche (esteri, interni, difesa, scuola), mentre quanto riguarda l’economia e le provvidenze sociali verrebbe deferito ad una seconda Camera corporativa, eletta dalle classi professionali. Il presidente della repubblica otterrebbe maggiori poteri in modo da equilibrare l’attività delle due Camere. Ma la Camera corporativa suppone le corporazioni. In Austria i contadini sono ben organizzati, sia nelle forme cooperative del credito, della vendita e compera cumulativa, sia come rappresentanza d’interessi nei Consigli provinciali d’agricoltura o nelle camere agrarie locali. I latifondisti sono pochissimi, i braccianti non molti. Questa classe di piccoli proprietari è pronta dunque ad assumere le funzioni di corporazione. Anche l’artigianato, in virtù d’una antica legge, proposta dai cattolici verso il 1880 e che fu allora invocata ad esempio da tutti i corporazionisti d’Europa, è organizzato in eccellenti «consorzi» (Gewerbegenossenschaft) con un’esperienza regolamentare e pratica di cinquant’anni . Ma nella grande industria la maggioranza degli operai è organizzata nei sindacati socialisti, la minoranza in quelli cristiani. Solo le commissioni paritetiche possono qui servire di base. Si farà il sindacato unico di diritto pubblico? E potranno vivere accanto ad esso altre associazioni professionali di colore? Se sì, come assicurare la pace sociale, quando un forte gruppo coltivi la lotta di classe? Se no, come conciliare l’abolizione della libertà sindacale colla pratica del suffragio universale che si vuol conservare? Gli agrari, sotto il vice cancelliere Winkler, invocano lo Stato corporativo e si proclamano rappresentanti delle professioni medie; ma si tengono sulle generali. I socialisti sono fuoco e fiamme contro il «corporativismo fascista». Solo i cristiano-sociali affrontano il problema con idee proprie. L’ex ministro del lavoro Riccardo Schmitz e il noto scrittore di cose sociali Weichs-Glon , riallacciandosi alle direttive formulate l’anno scorso anche nel congresso di Essen da p. Gundlach , sostengono che le corporazioni o meglio gli «stati» devono essere autonomi e che lo Stato deve proporsi di prepararli ed educarli a tale autonomia, affidando loro compiti sociali ed economici che riguardano l’intiera classe. Questa educazione all’autonomia presuppone naturalmente che i conflitti entro la categoria vengano almeno in ultima istanza definiti dall’arbitrato obbligatorio. Fissato questo, «esaminate le circostanze e trovati gli uomini adatti, lo Stato prenda il coraggio a due mani e si fidi pure dell’autonomia», esclama lo Schmitz. Il Weichs-Glon ritiene anzi che l’organizzare operai e datori di lavoro divisi secondo la loro funzione sul mercato del lavoro (Arbeitsmarktparteien) sia errore fondamentale. Le corporazioni, secondo lui, non devono venir decretate dall’alto, ma promosse organicamente, molteplici e diverse secondo il genere e la potenzialità del lavoro. Tutte queste legate assieme formano lo «stato», la classe, lo Stand. Lo Stand deve alleggerire lo stato dei compiti sociali che non gli competono se non integrativamente. Queste dichiarazioni, le quali provengono dai circoli cristiano-sociali che elaborano la riforma, farebbero credere che in Austria non si pensi intanto che ad una legge-cornice, entro la quale, con decreti governativi o atti deliberativi della Camera corporativa, verrebbero riconosciute e dotate di carattere pubblico le corporazioni a mano a mano che organicamente si sviluppano. Ma poiché la riforma politica è urgente bisognerà ammettere che una prima Camera corporativa venga costituita in forma transitoria. Dietro quest’impalcatura verranno su lentamente i muri maestri del nuovo edificio. Ma basteranno agli attuali riformatori la forza e la tenacia per compiere l’opera? E in qual modo gli aizzatori della lotta di classe e i fautori della dittatura statale verranno indotti ad assistere passivamente, se non benevolmente? Pare che si pensi ad un tribunale di salvaguardia: ad una Suprema Corte elettorale che lascerà entrare in lizza soltanto quelle liste le quali ammettano per programma lo Stato austriaco indipendente. Cautela che può avere effetto contro comunisti e hitleriani, ma sarebbe difficilmente applicabile contro la socialdemocrazia. Ma in questa materia converrà attendere formule più precise. Salazar , il professore universitario, venuto al potere la prima volta in forza della dittatura militare e rimasto poi, per il suo talento di finanziere e ricostruttore, arbitro del nuovo regime portoghese, ha certo il compito più facile, almeno formalmente, perché trova il terreno già sgombro da società e da partiti . Un decreto, emanato dal sottosegretario delle corporazioni, crea per ogni dipartimento e per ogni distretto una associazione padronale del commercio, una seconda per l’industria e una terza per l’agricoltura. Un altro decreto ordina l’istituzione di associazioni parallele degli operai. Entrambe le categorie sono autorizzate a concludere contratti collettivi e a fondare istituti di previdenza per i lavoratori; le associazioni padronali dovranno subordinare i loro interessi all’interesse nazionale . Siamo dunque al corporativismo fascista, del quale Salazar si è dichiarato ammiratore: in una recente intervista egli ha aggiunto anche di riconoscere i meriti di Hitler nella repressione del comunismo, ma di temere che in materia sociale ed economica Hitler vada troppo avanti. Troppo avanti? Non è questo il pensiero di von Ley , capo del fronte germanico del lavoro il quale teme solo di rimanere indietro. In un grande discorso programmatico, tenuto a Brenau innanzi alla scuola dei dirigenti nazionalsocialisti, egli ha messo in risalto i compiti educativi del corporativismo, annunziando che agli operai va distribuito anche il pane della scienza. «L’Italia, ha detto, si è dedicata a tale opera, ma gl’italiani in nostro confronto sono in arretrato: noi in altri sei mesi saremo ancora più avanti». È chiaro invece che gli hitleriani – come non può essere altrimenti? – si trovano appena nello stadio di assestamento e finora nel campo corporativo non sono gran che più avanti dei loro predecessori. 