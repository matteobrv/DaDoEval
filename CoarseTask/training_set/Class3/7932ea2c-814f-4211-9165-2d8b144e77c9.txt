Due anni or sono uno scrittore missionario anglicano, l’«hon. canon of Leicester» David Jenks, scriveva per le persone colte una storia delle missioni dei sec. XVI e XVII . Interessante è di rilevare già all’introduzione del libro stesso, quale lacuna della coltura anglicana l’autore si proponga di colmare. Fra i nostri scrittori popolari, dice dunque Jenks, è data ormai per inconfutabilmente certa l’esistenza nella storia dell’evangelizzazione di un lungo periodo tenebroso il quale va press’a poco dalla morte degli apostoli fino all’inizio del secolo decimottavo, cioè fino all’attività missionaria anglicana che accompagnò l’espansione coloniale della Gran Bretagna. A questo lunghissimo evo di oscurità si fa talvolta la concessione di qualche nome luminoso, come quello di san Francesco d’Assisi o di san Francesco Saverio o anche dell’apostolo del nord, san Bonifacio. «Ma gli sforzi tenaci dei francescani e dei domenicani vengono passati generalmente sotto silenzio, e del pari l’attività missionaria dei gesuiti e le imprese francesi dei secoli XVI e XVII». Ovvero, continua lo Jenks, se vi si deve fare qualche rapido riferimento, lo si accompagna con critiche così severe che equivalgono ad una condanna. «Tale condanna passa da scrittore a scrittore senza che alcuno sospetti l’esistenza di motivi, che spingano a raddrizzare le tradizionali storture». È dunque per combattere pregiudizi così inveterati fra il pubblico inglese che lo Jenks pubblica il libro (I). I suoi connazionali devono apprendere da esso che prima di John Eliot , William Carey e del dott. Livingstone vi furono altri moltissimi uomini che operarono egregiamente per la diffusione del vangelo e che per esso morirono. Ora per lettori cattolici non occorre riassumere qui il contenuto di questa storia anglicana delle missioni cattoliche: Bartolomeo de las Casas , Juan Fernandes , Matteo Ricci, Roberto de Nobili , Jean de Brébeuf , François Pallu campeggiano come figure centrali in meravigliosi quadri storici, nei quali papi e religiosi, laici e suore si avvicendano nell’opera secolare della propagazione della fede. In questo profilo storico l’autore non appare del tutto indipendente dagli stessi pregiudizi che egli si propone di combattere nei suoi correligionari: i suoi spunti polemici tuttavia e le sue spiegazioni gettano una tal luce sulla mentalità anglicana che meritano utilmente di venir posti in rilievo anche da una rivista cattolica. Già nel primo capitolo ai lettori anglicani i quali credono che la conquista spagnuola in America sia stata soltanto una serie di predonerie e di atrocità, tollerate dai missionari o commesse addirittura colla benedizione dei sacerdoti cattolici e colla complicità del silenzio da parte di Roma, lo Jenks oppone la figura luminosa di mon. Bartolomeo de la Casas, intrepido difensore degl’indigeni, apostolo vero ed universale delle dottrine di Cristo, al di sopra di ogni interesse temporale e nazionale. In questo atteggiamento comprensivo e di umanità verso gl’indiani las Casas venne imitato dalla maggior parte degli altri missionari; ma che dire dell’atteggiamento dei Pontefici romani? «Bisognerà che passino ancora tre secoli, esclama lo Jenks, prima che la Chiesa anglicana trovi simili espressioni di cristiana persuasione, quali usava Paolo III già nel 1537, nella Bolla Sublimis Deus!» . «Cristo, vi proclama il Papa, che è la stessa verità che non ha mai errato né può errare, disse ai predicatori della fede ch’egli scelse per tale officio: “Andate e predicate a tutte le nazioni”. – Egli disse tutte, senza eccezione perché tutte sono capaci di accogliere le dottrine della fede. Il nemico dell’uman genere… inspirò i suoi satelliti i quali, per fargli piacere, non esitarono a diffondere l’idea che gl’Indiani dell’occidente e del mezzogiorno dovessero venir trattati come stupidi bruti creati per il nostro servizio, pretendendo ch’essi siano incapaci di ricevere la fede cattolica. Noi, che benché indegnamente esercitiamo in terra i poteri di nostro Signore e cerchiamo con tutte le forze di portare all’ovile a noi affidato le pecore staccate dal nostro gregge, consideriamo invece gl’Indiani come veri uomini, capaci non solo di comprendere la fede cattolica, ma a quanto ci s’informa, ardentemente desiderosi di riceverla. Volendo dunque rimediare quanto più possibile a questi mali, noi definiamo e dichiariamo che i detti Indiani e tutti gli altri popoli che venissero scoperti dai cristiani, non possano in alcun modo venir privati della loro libertà e del possesso della loro proprietà anche se essi siano fuori della fede in Gesù Cristo…». Tre altri capitoli che trattano delle missioni dell’Estremo Oriente e dell’India inducono lo scrittore anglicano a fare le seguenti ammissioni: «Il Portogallo, la Spagna e la Francia prendevano la loro religione molto sul serio. I loro risapevano d’essere sovrani cattolici e si riconoscevano in obbligo di propagare la fede cristiana. Al Portogallo e alla Spagna erano state assegnate le terre delle loro scoperte a condizione che insegnassero al popolo le vie di Dio; la Francia soddisfece alla sua missione religiosa in America e i suoi re appoggiarono ovunque l’opera missionaria. Non bisogna commettere l’errore di credere che perché qualche re non era un modello di buon costume, il patronato ch’egli teneva sull’opera missionaria fosse stato un atto di disgustosa ipocrisia. Pensare così equivarrebbe a non comprendere i tempi di cui si tratta!» «Ma disgraziatamente l’Olanda e l’Inghilterra, che erano le rivali commerciali delle potenze cattoliche, non ebbero lo stesso senso di responsabilità religiosa». Vero è che taluni paesi cattolici commisero spesso l’errore di considerare i loro missionari come agenti dei loro sovrani ma tale errore non è per i suoi effetti neppur paragonabile coll’indifferentismo di quelli altri paesi i quali nelle loro imprese commerciali dimenticarono che «ove può andare un mercante per far guadagni, c’è posto anche per il missionario che cerca la mercanzia delle anime»! «Non si può del resto negare che la storia delle missioni moderne viene, in Inghilterra, datata generalmente dalla fine del secolo XVII o perfino dalla fine del XVIII e non dalla scoperta del Nuovo Mondo, per la ragione che queste prime missioni erano cattoliche-romane… Queste missioni cattoliche hanno sofferto d’immeritate censure in causa di alcune gravi colpe che dalla mentalità popolare vennero affibbiate a torto al Cattolicismo romano». «…La schiavitù che gli Spagnoli e Portoghesi appresero dai mori e che introdussero nelle nuove terre non ha nulla da fare col Cattolicismo. Ogni nazione peccò qui d’ingordigia e l’Inghilterra fu la peccatrice più grande». Si crede anche, continua l’A., che le missioni cattoliche alla fine del sec. XVIII siano state troncate «da una specie di giudizio di Dio». Ma in realtà l’avvenimento che limitò o quasi interruppe l’attività missionaria cattolica dopo l’espulsione dei Gesuiti, fu una causa politico-sociale fin troppo evidente, fu cioè la grande bufera della Rivoluzione francese. In quanto ai Gesuiti il glorioso e cruento esempio ch’essi diedero nel Canadà è anche per l’autore la miglior prova che anche là ove s’inclina ad ammettere non del tutto infondate le critiche contro una loro eccessiva tattica di adattamento (Cina ed India) essi agirono sempre in perfetta buona fede (p. 236). Ammissioni e riconoscimenti che meritano di venir segnalati e che bisogna augurare servano a correggere i pregiudizi storici del pubblico anglicano. I Jenks David, Six great missionaries. London and Oxford, 1930, 251, p. ottavo. 