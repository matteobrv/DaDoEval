La creazione del Notbund Per orientare i lettori converrà di nuovo riassumere la situazione, al punto in cui l’abbiamo lasciata nell’ultima rassegna 56 Si ricorderà che l’attuale Reichsbischof Müller, capo fino allora dei «cristiani-tedeschi» e fiduciario di Hitler, venne eletto il 27 settembre 1933 nel sinodo nazionale di Wittemberga, in base ad una costituzione di compromesso promulgata ed imposta dallo Stato . Il compromesso era stato raggiunto in seguito alle pressioni di Hindenburg, il quale aveva chiesto al cancelliere di sanare il dissidio scoppiato per l’invadenza dei «cristiano-tedeschi» e per la manomissione delle «Chiese» da parte dello Stato. Ma già a Wittemberga, nonostante le invocazioni a Lutero, si avvertì che la pacificazione non era raggiunta. I «cristiano-tedeschi» spalleggiati dal governo, avevano potuto ottenere nelle elezioni sinodali una maggioranza di due terzi, ma il terzo rimasto all’opposizione era composto di pastori e di teologi, di seminaristi e di laici credenti, dei circoli che rappresentano insomma il nerbo del Protestantesimo. Rapidamente, benché senza pubblicità, si era costituito il Notbund , un’associazione «di necessità» dei pastori, a testa della quale comparve il Niemöller 59 a Scapa-flow 60 dell’eroismo combattente. Il Notbund tentò di protestare ancora durante le assise di Wittemberga, ed essendogli stata interdetta qualsiasi riunione, affisse una sua dichiarazione sui tronchi degli alberi. Il conflitto parve in un primo tempo circoscriversi attorno alla questione antisemita, che la nuova costituzione ecclesiastica del Reich aveva creduto di evitare coll’ignorarla. Ma a tenerla viva ben avevano pensato le «Chiese» federate. Già il 4 settembre il sinodo della «vecchia unione prussiana» aveva tagliato per suo conto il nodo gordiano, deliberando l’espulsione di tutti i pastori d’origine semita 61 o d’altri sinodi provinciali e parrocchiali; e in qualche parte si era giunti al punto di proscrivere dal seno della Chiesa tutti i fedeli di razza ebraica. Si ricorderà ancora che lo scoppio della reazione venne provocato da un discorso del Gauleiter (capo-distretto) dei cristiano-tedeschi Krause nel comizio dello Sportpalast a Berlino il giorno 13 novembre. Il discorso, in fondo, esprimeva idee famigliari ai «cristiano-tedeschi», ma in modo troppo reciso e brutalmente chiaro. Condannare in blocco l’Antico Testamento come un «libro di mercanti di bestie e lenoni»; reclamare la revisione del Nuovo Testamento, per cancellarne la teologia del peccato e dell’unità del «rabbino Paolo», era un po’ troppo anche per le orecchie cristiano-tedesche del Müller. Il Reichsbischof intervenne con una dichiarazione di biasimo. Ma già la domenica dopo, il 19 novembre, tremila pastori del Notbund leggevano dal pergamo una solenne protesta contro le tendenze rivelate dal Krause. Hossenfelder, «vescovo» di Berlino, e capo dei cristiano-tedeschi della capitale, ch’aveva assistito al discorso Krause senza interloquire, di fronte all’indignazione generale, fu costretto a deporre il suo imprudente correligionario. Senonché tale provvedimento giunse troppo tardi per calmare i circoli ortodossi del Notbund e d’altra parte esso fu ritenuto ingiustificato dall’ala radicale dei cristiano-tedeschi, con alla testa la «Chiesa» della Turingia. Così mentre i vescovi (protestanti) della Baviera, dell’Assia e del Württemberg facevano causa comune coi protestanti di destra, nel Nord si accentuava la rivolta dei sinistri. Müller, dopo aver conferito col cancelliere, si vide allora costretto ad aprire la crisi. Il ministero ecclesiastico, nominato dai cristiano-tedeschi, si dimise e venne sostituito da uomini che debbono la loro nomina soltanto al Reichsbischof stesso. Ad ogni ecclesiastico venne proibito di partecipare alle associazioni ecclesiastiche di parte, Müller stesso abbandonò i cristiano-tedeschi. Il nuovo ministero, entrato in azione il 3 dicembre, decise di risolvere la questione antisemita in via di fatto, stabilendo cioè che i pastori dovranno aver studiato nelle Facoltà teologiche dello Stato. Ora siccome lo Stato ha introdotto per le sue Università il numerus clausus, gli ebrei cioè vi possono studiare soltanto l’1,5 per cento, i pastori di razza spuria saranno pochissimi, o meglio di nuovi non se ne vedranno più. Un altro decreto dispose che le questioni teologiche, sorte durante il conflitto, venissero deferite all’arbitrato d’una commissione. Così Müller credette d’aver raggiunto la pacificazione, tanto più che un laico energico, il dott. Kinder 62 «cristiano-tedeschi». Infatti all’estero si ebbe l’impressione che la crisi fosse arginata, tanto da permettere al Müller di intraprendere una politica di concentrazione rispetto alle Chiese regionali finora autonome e di combinare con Hitler l’inquadramento della «gioventù evangelica» 63 Il nuovo verbo: sangue e razza Ma la calma era apparente e del ribollimento non si aveva sentore solo perchè la stampa era tenuta al bavaglio. Già il 22 dicembre trapelava la notizia che uno dei neonominati ministri, il Weber 64 65 minacciava di andarsene. Il 4 gennaio il Reichsbischof si lasciò trascinare ad un colpo di forza ed emanò un decreto col quale comminava la sospensione dall’ufficio ed altre sanzioni a quei pastori che comunque, verbalmente o per iscritto, avessero attaccato o criticato il governo ecclesiastico. Ma pochi giorni dopo si annunziava che i direttori ecclesiastici della Baviera e del Württemberg si rifiutavano assolutamente di eseguire il decreto del 4 gennaio e che i vescovi evangelici del mezzogiorno, convenuti ad Halle, avevano intimato al Reichsbischof di passare alla nomina di un ministero costituzionale, a scanso di provvedimenti che prenderebbero i vescovi stessi. Müller parve tergiversare alquanto, ma l’11 gennaio anche il secondo ministero ecclesiastico si dimise. Siamo così alla seconda crisi, che nonostante qualche nuova nomina fatta dal Müller, non si può dire ancora risolta. In questo periodo semidittatoriale il Reichsbischof si applicò ad un lavoro di concentramento. Con un decreto, pubblicato dai giornali il 27 gennaio, i poteri del senato ecclesiastico della Chiesa prussiana (Altpreussische Union) vennero attribuiti al vescovo del paese, che è lo stesso Müller e la costituzione di quest’importante federazione venne sospesa. Nello stesso tempo cominciarono le sospensioni in massa. Nella sola Slesia, ove il vescovo segue fedelmente il Müller, vennero sospesi dall’ufficio otto «soprintendenti», colpevoli d’aver autorizzata o non impedita la lettura dal pergamo della protesta del Notbund contro i cristiano-tedeschi. In Turingia i pastori sospesi furono quindici. Anche dei seminari vennero chiusi, come ad esempio, quello di Francoforte sull’Oder. Alla fine di febbraio una nuova assemblea dei cristiano-tedeschi nello Sportpalast di Berlino cercò di rimettere ordine nelle sconquassate fila e di togliere all’opposizione ogni motivo di dissenso. Il nuovo presidente dott. Kinder vi fece delle dichiarazioni ortodosse nel senso del conservativismo protestante, riaffermò la sua fede nella Chiesa evangelica e in Cristo Gesù, e la fedeltà dei «cristiano-tedeschi» alla dottrina dei padri. D’ora in avanti, egli disse, l’associazione non si occuperà più di questioni dottrinali, che devono appartenere soltanto alle autorità ecclesiastiche. Il Notbund, secondo il Kinder, maschera tendenze antitedesche e antipatriottiche. «Quando si combatte coll’accanimento più vivo l’applicazione dei principi fondamentali del terzo Reich e si negano gli obblighi che per volontà di Dio noi abbiamo di fronte al nostro sangue e alla nostra razza; quando si sabota con tutti i mezzi il passaggio della “gioventù evangelica” nella “gioventù hitleriana” e si sciolgono le società e si mandano a casa piuttosto che metterle a disposizione del Capo, allora non si può più parlare di “nazional-socialismo”». Così dichiarò nella stessa assemblea il parroco Fausch, succeduto al Krause nella presidenza locale di Berlino. Prese poi la parola il Reichsbischof in persona, per dichiararsi sempre fedele ai principi dei cristiano-tedeschi e confermare l’attaccamento della «Reichskirche» al terzo regno. Essa non ha bisogno di concordati, «perché mentre il Cattolicismo vive al di fuori dello Stato(!), la Chiesa evangelica fa tutto un corpo con esso». Müller attaccò poi i pastori reazionari, nemici del nazional-socialismo. «La Chiesa non è destinata a soddisfare la religiosità eccessiva di certi individui. È un luogo, ove deve raccogliersi il popolo di sentimenti religiosi. Vi è un legame indissolubile fra le basi eterne della Chiesa e quelle del popolo tedesco: il sangue e la razza». Il Cristianesimo di Müller e quello della Bibbia Queste polemiche dei circoli ufficiali lasciano capire che il movimento di opposizione è ancora formidabile. A noi riesce ben difficile di seguirne e registrarne gli sviluppi, perché si tratta di un movimento quasi sotterraneo e con rare manifestazioni pubbliche. Spesso gli oppositori ricorrono a dei foglietti stampati alla macchia o a manifestini dattilografati. La Reichspost recentemente ne riproduceva uno che circolava a Monaco e riferiva, uno messo di contro all’altro, alcuni detti «cristiano-tedeschi» e alcuni altri della Sacra Scrittura. Eccone un esempio: I cristiano-tedeschi dicono: La voce del popolo (tedesco) è la voce di Dio (il vescovo Müller). La S. Scrittura dice: Ognuno ode la mia voce. Poi tutti gridarono di nuovo: Non costui, ma Barabba vogliamo avere! e Barabba era un assassino (Giov., 18, 37-40). I cristiano-tedeschi dicono: La comparsa di Gesù Cristo nella storia mondiale è in fondo una vampata dell’essere nordico-germanico (il pastore Jäger 66 La Bibbia dice: Questo è il libro della stirpe di Gesù Cristo, figlio di David, figlio di Abraham (Matteo, 1, 1). I cristiano-tedeschi dicono: Un connazionale ateo ci è più prossimo che uno straniero, anche se questi canta lo stesso inno e recita la stessa preghiera (il vescovo Hossenfelder). La Bibbia dice: Poiché colui che fa la volontà di Dio, è mio fratello e mia sorella e mia madre (Marco, 3, 35)… E così avanti! Più informati siamo all’estero di ciò che avviene nei circoli universitari. Qui s’è già parlato altre volte della campagna vigorosa che mena Karl Barth, il noto professore della facoltà teologica di Bonn, e fondatore della cosidetta teologia dialettica 67 e viene oramai riconosciuto come un’autorità dai calvinisti svizzeri, francesi, ungheresi… Egli deve forse a queste particolari circostanze la sua immunità. In una recente lettera, pubblicata anche dal Temps, egli dichiara di non essere nazionalista ma di non far politica. La sua opposizione s’inspira ai principi del luteranesimo tradizionale, interpretato calvinisticamente, né manca nella sua polemica l’ironia anticattolica, versata a piene mani sui razzisti, che partiti colla lancia in resta della rivoluzione, hanno finito col trovarsi in pugno un pastorale. La serie di opuscoli battaglieri che dal giugno 1933 escono sotto lo strano titolo di Theologische Existenz heute 68 in Germania. Essi concentrano l’attacco sui rapporti fra Chiesa e Stato, fra nazionalismo e Cristianesimo, fra razzismo e Sacra Scrittura. Ma né Bonn, ove insegna il Barth, né Jena alla cui Università insegna Federico Gogarten 69 70 stesso atteggiamento di opposizione, raggiunsero in quest’ultimo periodo l’importanza dell’Università di Lipsia. Verso la fine dell’anno il neo eletto sinodo della Chiesa sassone, che è la Chiesa più importante del Reich, deliberava sotto l’influsso dei cristiano-tedeschi la solenne proclamazione di 28 tesi, le quali dovevano darci l’interpretazione nazista della dottrina luterana. Le tesi vennero affisse sulle cantonate e diffuse largamente in tutte le chiese. Un gruppo di pastori del Notbund si rivolse allora alla facoltà teologica di Lipsia, chiedendo il suo parere intorno alle tesi. Il parere fu recisamente negativo. In particolare la facoltà condanna la tesi che la Chiesa debba essere così incondizionatamente inserita nello Stato, da rendere superfluo ogni concordato, respinge il totalitarismo, rifiuta il così detto articolo ariano e rileva con indignazione che le tesi sassoni, pur di tener fede al principio razzista, finiscono col negare l’umanità di Gesù Cristo. «Chi mette in disparte l’umanità di Cristo, fugge innanzi allo scandalo che qui può sorgere per la coscienza razzista, invece di sopportarlo valorosamente venerando il segreto di Dio. Egli trasforma Gesù Cristo in un’ombra esanime, che fu già respinta dall’antica Chiesa». La facoltà dichiara inoltre che l’Antico Testamento, insufficientemente riconosciuto nelle tesi sinodali, è parte essenziale e irremovibile della rivelazione divina. Anarchia, eresie e scismi Lipsia non rimase isolata. Siccome le tesi sassoni vennero accettate non soltanto dal nuovo capo dei «cristiano-tedeschi», ma anche dai direttorii delle Chiese regionali del Braunschweig e di Holstein, la «Rheinische Pfarrerbruderschaft» (lega dei parroci di opposizione della regione renana) presentò al Reichsbischof formale invito a voler avvertire le succitate Chiese che, accettando le tesi sassoni, si erano poste «fuori delle basi fondamentali della Chiesa evangelica tedesca» e che «soltanto abiurando gli errori ivi formulati potevano rimanere ancora entro la Chiesa». Quest’eresie sono riassunte dalla «Rheinische Bruderschaft» in 11 punti e ad esse – cosa da notarsi – viene opposta la dottrina dei concili ecumenici. Il Reichsbischof fa il sordo e spera che il tempo sia suo alleato; ma molti indizi fanno credere che l’opposizione ingrossi in modo allarmante per i nuovi reggitori. Un giorno si legge che il Notbund abbraccia oramai il 70% di tutti i pastori protestanti; un altro si annunzia che 140 pastori dello Schleswig-Holstein hanno dichiarato formalmente al nuovo vescovo, di non avere fiducia in lui «per il suo atteggiamento e per le sue eresie», un’altra volta ancora si legge che 20 pastori della Sassonia hanno invitato a dimettersi il nuovo vescovo protestante di Magdeburg e Merseburg. Il sei marzo nella chiesa di Dahlem (Berlino) ebbe luogo una riunione di circa 800 persone, delle quali 250 pastori. L’assemblea si è costituita in libero sinodo, sotto la presidenza del pastore Jacoby 71 libero» vuole, entro la Chiesa, organizzare tutti i fedeli i quali dichiarino di professare il dogma cristiano, qual’è definito nella confessione augustana 72 pastori presenti s’impegnarono a costituire nelle loro parrocchie dei comitati per raggrupparvi i fedeli. Ma non si tratta di un fatto isolato. Il sinodo di Dahlem non è il primo: un altro sinodo libero si costituiva alcuni giorni prima in Westfalia. Contemporaneamente si annunziano le dimissioni del vescovo protestante di Amburgo Schoeffel , seguito dal soprintendente e da parecchi pastori. Ma la notizia più grave è quella che leggiamo nel Temps del 20 marzo, notizia che è ancora troppo presto per commentare, ma della quale i lettori rileveranno subito l’enorme importanza. Si annunzia dunque che il comitato direttivo del Notbund, presieduto dal pastore Niemoeller, in una riunione tenuta ad Hannover, avrebbe deciso di aderire al movimento del «libero sinodo», indirizzando ai sinodi liberi già formati un appello nel quale si legge: «Noi speriamo di arrivare alla costituzione organica di un grande sinodo evangelico libero, che abbracci tutta la Chiesa evangelica tedesca. Noi ringraziamo il Signore d’averci data la certezza d’essere uniti nella fede, di combattere in comune, di soffrire in comune e di poter superare in comune le difficoltà dell’ora presente». Sta dunque formandosi un grande scisma dalla Chiesa ufficiale, come reazione conservativa alle innovazioni cristiano-tedesche e contro le imposizioni hitleriane? Si avvererebbe così la predizione della Reichspost la quale in un articolo ben informato del 26 gennaio annunziava che fra pochi giorni diverrebbero pubblici dei fatti oltremodo sorprendenti . Sarà prudente attendere ancora notizie supplementari e sopratutto vedere quale atteggiamento prenderà lo Stato. Ma a parte tutte le questioni d’ordine organizzativo che naturalmente non ci riguardano, sarà tuttavia lecito anche ai cattolici di esprimere soddisfazione per l’ondata di fede che passa ancora attraverso il Protestantesimo tedesco. Di fronte al vergognoso fenomeno d’una nuova «fede tedesco-pagana» da una parte e al miserabile spettacolo dell’ibridismo razzista cristiano-tedesco dall’altra, il Notbund, come scrive il P. Bichelmejer, porta ad un vero rinnovamento delle coscienze. «La Bibbia come rivelazione divina e intangibile incontra di nuovo una fede viva e rispettosa. Cristo trionfa di nuovo in molti cuori, come figlio di Dio e Redentore. In numerose comunità, specie nella Germania meridionale, vengono tenute delle missioni popolari. Si è creato un movimento religioso che potremo designare come “Azione protestante” sul modello dell’Azione cattolica». Nel qual riguardo non va dimenticato il nome del protestante Federico von der Ropp che è un laico veramente apostolico. Egli svolge colla sua «Christliche Kampfschar» (Falange cristiana) un vero apostolato evangelico . Alla domanda intorno a quello che convenga fare egli risponde: «Dobbiamo obbedire a Cristo; far penitenza e credere nell’evangelo… Noi, Chiesa, dobbiamo far penitenza là ove abbiamo commesso il peccato, cioè innanzi a Dio e al popolo tedesco». A tali sentimenti, continua l’illustre gesuita, i frutti non saranno negati. Certo che noi cattolici, sappiamo per esperienza quali tesori possieda una comunità cristiana, quando possa riunirsi attorno all’altare del sacrificio, di quali impulsi esteriori e quale forza interiore fruisca un’«Azione», se sottoposta ad un apostolato gerarchico; e… di fronte al caos germanico, ringraziamo Dio d’averci dato nel Suo vicario in Roma un maestro paterno e sicuro. E forse in quest’ora qualche protestante di buona fede sentirà nostalgia verso i tesori della religione cattolica. Comunque, conclude il Bichelmejer, e questa sarà anche la nostra conclusione, noi cattolici salutiamo di cuore, tutto quello che di vero movimento religioso si sviluppa entro il Protestantesimo germanico, poiché ci è lecito credere che ogni vero movimento di fede al di fuori della Chiesa cattolica è oggettivamente e nella sua ispirazione un movimento verso l’unica Chiesa di Cristo. 