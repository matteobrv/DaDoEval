La «Commissione dei teologi di Friburgo in Svizzera», che nel 1931 pubblicò il suo parere sulla «moralità della guerra» e nel 1936 quello sui «rapporti tra l’individuo e la società», pubblica ora un parere dottrinale sul problema dell’espansione dei popoli. Anche questo documento, frutto di consultazioni internazionali, esce stampato come i precedenti presso le «Editions du Cerf». La nostra rubrica è tenuta a darne un sunto, pur osservando che per una valutazione esatta della dottrina in esso contenuta, sarà necessario che i lettori ne consultino il testo integrale. È un fatto, dice il documento, che vi sono dei casi nei quali la popolazione di uno Stato diventa troppo densa per potere sussistere all’interno delle sue frontiere. Questo fatto induce a pensare o alla limitazione del numero degli abitanti di questa nazione o alla sua espansione al di là delle frontiere. Ora la limitazione numerica della popolazione non può venire presa in considerazione, perché l’uomo è il valore supremo di questo mondo e la moltiplicazione degli esseri umani per mezzo della trasmissione della vita, conforme le leggi della ragione e della fede, arricchisce il mondo di valori infiniti. D’altro canto se è vero che i gruppi etnici (le nazioni) sono indispensabili per il buon ordine della vita umana, essi non hanno però il diritto d’intralciare in nessuna maniera l’accrescimento dell’umano consorzio né il suo arricchimento morale e spirituale. I popoli dovranno dunque ricorrere ad una espansione al di là delle loro frontiere: ossia lo Stato si sforzerà di acquisire nuovi territori, o i suoi abitanti abbandoneranno la patria, emigreranno in un ambiente più favorevole, ovvero infine gli scambi internazionali verranno migliorati in modo d’assicurare la sussistenza della popolazione sul proprio territorio. Per quanto riguarda l’acquisizione di territori nuovi: a) Il diritto naturale non permette di elevare a principio che lo Stato debba avere sotto la sua sovranità tutti i territori, coloniali o no, necessari a fornire alla sua popolazione, qualunque sia il suo accrescimento, la totalità delle risorse necessarie alla sua sussistenza; b) Conviene inoltre considerare che l’acquisizione di territori nuovi implica una modificazione di regime politico delle popolazioni annesse, le quali, come tutte le altre, hanno diritto di vivere sotto un governo di loro scelta: un cambiamento di sovranità non sarebbe giusto se non si tenesse conto di tali diritti e dei loro interessi. Inoltre bisogna osservare che lo Stato che prima legittimamente dominava in tale territorio ha anche il diritto di non essere spogliato ingiustamente di tale autorità; c) Il cosidetto diritto alle materie prime non ha altro fondamento che la comune destinazione delle risorse terrestri e l’eguale vocazione degli uomini a beneficiarne, il che si ottiene anche colla collaborazione e con gli scambi internazionali. I teologi di Friburgo credono dunque che per trovare la soluzione del problema espansionista convenga risalire al principio generale della sociabilità umana. Esiste infatti un diritto naturale fra gli uomini alla comunicazione dei beni terrestri, corrispondentemente alla loro comune destinazione: esiste cioè un diritto di emigrazione e un diritto di collaborazione o di commercio. Vero è che questi diritti possono e debbono venir regolati dagli Stati particolari legittimamente esistenti, ma tale regolamento non è di esclusiva competenza degli Stati particolari, ma spetta anche alla comunità internazionale. Si incontra qui la difficoltà che la società internazionale non è ancora sufficientemente organizzata, il che impone ai popoli ed ai loro governi di avere una coscienza particolarmente vigile dei doveri derivanti dalla loro sociabilità e la volontà tenace di arrivare ad un’organizzazione del diritto internazionale. Il carattere ad un tempo individuale e sociale dei diritti d’espansione permette di concludere: a) che né il diritto di emigrazione né il diritto di commercio di un paese sopra popolato hanno per contropartita l’obbligo di questo o quell’individuo, di questo o quello Stato di soddisfare essi stessi a tali esigenze. L’obbligo è della collettività umana che deve fare posto a tutti i suoi membri e instaurare il sistema degli scambi adatto alla sussistenza di tutti; b) uno Stato può regolare ed anche frenare l’emigrazione per proteggere legittimi interessi interni, ma non può fissare tali norme tenendo conto soltanto dei propri interessi. Come deve esservi solidarietà fra le classi di una certa nazione, così deve essere fra i popoli dello stesso consorzio umano. In nessuna società il ricorso individuale alla forza può essere riconosciuto come mezzo atto a creare situazioni di diritto. È solo la società che può ordinare e regolare l’impiego della forza e se la società è troppo poco organizzata per esercitare tale funzione, l’individuo che fa valere egli stesso il suo diritto con la forza non esercita un diritto proprio ma supplisce all’insufficienza collettiva. Se questo ricorso alla forza implica la guerra, per giudicarne la legittimità, si dovrà ricorrere ai principi che altra volta abbiamo fissato in argomento. Il documento termina coll’avvertire che è impossibile di assicurare la sussistenza dei popoli nel progresso generale, se una parte considerevole delle ricchezze e del lavoro umano è dedicata a spese d’armamento: il rispetto delle leggi naturali, condannando il ricorso alla guerra ed esigendo una migliore organizzazione politica e giuridica della società internazionale, renderà inutile questa dissipazione e permetterà una soluzione pacifica del problema dell’espansione vitale dei popoli. La conferenza tenuta dall’arcivescovo di Detroit mons. Mooney all’Economic club di quel centro industriale alla presenza dei magnati dell’industria americana merita tutta la nostra ammirazione. È un vescovo il quale, facendo eco alla Quadragesimo anno, pronuncia affermazioni come queste: «Ci troviamo oggi sotto il peso di un sistema economico crudele, difficile ed inesorabile. Tale crudeltà è sentita dalla maggioranza dei nostri operai i quali, neppure durante gli anni di prosperità, hanno ricevuto uno stipendio adeguato ai bisogni della vita, ma è sentita ancor più dai milioni di disoccupati che, nel paese più ricco del mondo, vivono oggi a carico della carità pubblica o con altri mezzi di sussistenza inadeguati. La sua inesorabilità è sentita dalle centinaia di migliaia di persone che hanno perso casa o commercio. Tale durezza, crudeltà e inesorabilità sono nel sistema stesso più che negli uomini i quali diventano vittime del sistema. Il fatto rimane però che, in un modo o nell’altro, lo sviluppo economico da molti anni viene indirizzato verso una sempre più larga concorrenza, verso la concentrazione della ricchezza nelle mani di una minoranza e l’aumento dei salariati. Non è necessario parlare della minaccia comunista per comprendere come sia saggia l’affermazione che la libertà politica è inutile senza quella economica. Il fatto che il proletariato moderno non abbia le due libertà, ma una soltanto è la causa della sua ribellione che minaccia la struttura del mondo attuale … Due mesi or sono, ebbi la fortuna di ascoltare su tale questione grandi ed intelligenti parole del Santo Padre Pio XI. Il sommo pontefice disse che le affermazioni di un grande scrittore studioso della natura umana si possono applicare anche alle condizioni economiche del mondo intero: che, cioè, molti uomini al potere posseggono il senso dell’umanità e della considerazione per gli altri in misura da permettere che essi abbiano riguardo per i loro inferiori, ma non abbastanza perché si decidano a trattare con loro. In quel concetto vi è la distinzione fra l’uomo libero e lo schiavo. Essi dovrebbero sapere che il modo più efficace per neutralizzare l’attività anarchica e rivoluzionaria è quello di entrare in trattative con gli uomini che l’agitatore è pronto a sfruttare per attuare i suoi disegni sovversivi. Bisogna arrivare ad un accordo con loro». La stampa inglese ha diffuso largamente un appello del cardinale Hinsley per raccogliere soccorsi in favore degli emigrati e rifugiati dalla Germania e dall’Austria. Dall’Austria e dal resto del Reich, dice l’appello, giungono in Inghilterra molti cattolici che senza nessuna colpa sono privati dei loro mezzi di sussistenza, semplicemente perché hanno in sé qualche vena di sangue ebraico, oppure perché diedero la loro opera ai sindacati cristiani, al partito del centro in Germania o al fronte patriottico in Austria. Altri erano membri della Gioventù cattolica, altri ancora insegnanti nelle scuole confessionali ora abolite. Il cardinale invita i cattolici a non mostrarsi meno generosi dei non cattolici nel soccorrere questi confratelli. La rivista Blackfriars nel suo fascicolo di giugno rimpiange la triste sorte di questi cattolici osservando che benché possano dirsi martiri perché soffrono per la causa cristiana, essi sono privati anche del privilegio dell’eroismo. Essi soffrono eroicamente ma le loro sofferenze sono nascoste in una forma ineroica. Il professore la cui carriera accademica è spezzata, il giovane dottore che vede dileguarsi la sua clientela, il funzionario licenziato che non trova più occupazione, lo studente che vede l’impossibilità di percorrere gli studi, tutti questi sono spesso persone il cui solo crimine è stato di partecipare attivamente alla vita pubblica cattolica. Forse il professore pubblicava un periodico cattolico, l’impiegato apparteneva ai sindacati cristiani, lo studente era propagandista della Azione Cattolica. Anche in Francia si è costituito un comitato con gli stessi scopi, appoggiato da parecchi membri dell’Istituto e da alcuni deputati e scrittori cattolici. A Pentecoste si ebbero in Francia due congressi, quello della Confederazione cristiana dei lavoratori e quello del partito socialista . Il primo ha potuto documentare il progresso del movimento sindacale cristiano francese dell’ultimo biennio. Infatti nel giugno 1936 la Confederazione cristiana raggruppava 903 sindacati; oggi ne riunisce 2366 e si è diffusa anche nelle colonie, fino nel Madagascar e nella Nuova Caledonia. Sono mezzo milione di iscritti ripartiti in 27 grandi federazioni nazionali. Tali progressi si rivelarono nelle elezioni per il Consiglio superiore del lavoro, quando i suoi candidati nelle categorie del commercio e dei piccoli impiegati distanziarono largamente i loro avversari. Il parlamento, finora sordo ad ogni reclamo dei sindacati cristiani, dovette finire per riconoscerne l’importanza ed è merito della Confederazione se Camera e Senato rifiutarono il monopolio della rappresentanza operaia alla Confederazione socialista ed accettarono il principio del pluralismo sindacale nelle rappresentanze pubbliche. Il manifesto votato dal congresso constata con soddisfazione che la legge 4 marzo 1938 e le dichiarazioni ufficiali fatte in tale occasione alla Camera riconoscono non soltanto il principio della libertà sindacale, ma anche il diritto della Confederazione cristiana di essere rappresentata negli organismi di conciliazione e di arbitrato . Il manifesto votato dal congresso sollecita lo sviluppo delle organizzazioni professionali, rilevando tuttavia che per l’evoluzione normale dell’organizzazione professionale ed economica è necessario partire da una organizzazione sindacale libera. L’organizzazione professionale deve avere come base solida e durevole la libertà personale il cui esercizio deve essere limitato solo dalle esigenze reali del bene comune. Chiudendo il congresso il presidente Maurice Guérin invita i rappresentanti del capitale a fare opera di collaborazione con coloro che vogliono far nascere l’ordine nuovo nell’accordo e nell’amore, caso contrario saranno obbligati a cedere di fronte alla forza sanguinaria dei violenti. Nel congresso socialista una maggioranza di due terzi ha seguito la linea di opportunismo governativo segnata da Léon Blum. L’ala rivoluzionaria capitanata da Marcello Pivert si è costituita in un nuovo partito operaio rivoluzionario. Pivert è un fanatico del socialismo di classe, negatore di qualsiasi collaborazione coi borghesi e uomo di tendenze rudemente anticlericali. Si sa che l’Ere Nouvelle è l’organo de «l’Entente de Gauche», gruppo dell’on. Herriot. Ora il suo direttore sotto il titolo «Propos d’un Incroyant» pubblica un articolo che rinnega completamente la vecchia parola d’ordine di Gambetta : «Le cléricalisme, voilà l’ennemi». Egli sostiene invece che la Chiesa e la democrazia dovrebbero unirsi per salvare il mondo, e per sostenere questa tesi egli ricorda quanto la Chiesa abbia contribuito nel passato allo sviluppo della civiltà. «Gli Stati, dice il Gaboriaud, devono al cristianesimo tanto nei tempi antichi che nei tempi moderni tutta la forza della loro civiltà». Ma ora, egli argomenta, la Chiesa che incarna il cristianesimo è battuta in breccia da dottrine che tendono ad assorbire l’individuo in una concezione opposta all’essenza stessa del cristianesimo. È perciò interesse della Francia d’aiutare la Chiesa a trionfare di questa lotta, e la Francia deve perciò ristabilire con la Chiesa «quei rapporti continui, durevoli e confidenti che nel passato hanno contribuito ad assicurare al paese una magnifica irradiazione politica ed umana». La tesi in verità è troppo politica e in questo senso non può venire accettata, perché la Chiesa offre il suo concorso a tutti gli Stati egualmente e tutti invita a profittare della forza che emana dal suo insegnamento e dalla sua morale. Ma conviene pur rallegrarsi che un seguace di quel partito radicale che venera ancora il Gambetta come il suo demiurgo, riconosca oggidì quanto la Francia debba al cristianesimo e sia indotto dalla crisi presente a cercare forza ed appoggio nelle tradizioni magnifiche del cattolicismo francese. La Reichspost del 10 giugno pubblica senza commento un’ordinanza della polizia, colla quale vengono sciolte tutte le associazioni cattoliche universitarie non esclusi i circoli dei laureati e si proibisce ogni attività che miri in qualsiasi forma agli scopi di tali associazioni. Lo stesso decreto nomina nove liquidatori regionali, i quali confischeranno ogni avere delle società disciolte e lo passeranno al «commissario austriaco per le liquidazioni». Si spengono così quelle associazioni universitarie ch’eran sorte negli ultimi decenni del secolo passato e avevano conquistato a palmo a palmo il terreno dell’equiparazione in aspro contrasto colle più antiche Burschenschaften di carattere nazionalista. Si ricordano i conflitti universitari di Vienna, Graz ed Innsbruck, nei quali la maggioranza studentesca, influenzata dall’anticlericalismo, dimostrava tutta la sua violenta intolleranza contro i gruppi, allora scarni, dei cattolici. I bravi giovani avevano resistito e il movimento cattolico aveva messo profonde radici. Ai circoli dei laureati di tali associazioni appartenevano quasi tutti gl’intellettuali cattolici austriaci. Un colpo d’ascia abbatte ora l’albero che aveva gettato tante fronde. La Reichspost del 27 maggio sotto il titolo «Chiara distinzione delle due competenze» aveva riportato dal foglio diocesano di Vienna un’istruzione al clero, perché tenesse ben distinta la sfera di attività religiosa da quella politica «Ai sacerdoti – diceva l’istruzione – viene perciò proibita ogni attività politica nella cura d’anime ed anche accanto alla cura d’anime». Bisogna che il clero obbedisca ai vescovi e che singoli sacerdoti non facciano politica per proprio conto. Ma il giorno dopo lo stesso giornale avvertiva che il comunicato era stato inserito all’insaputa del direttore responsabile. «Ritorneremo (aggiungeva) sull’argomento quando i circoli competenti avranno fatta una dichiarazione più chiara». 