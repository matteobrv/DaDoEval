In Francia il patronato cattolico ha sempre avuto dei rappresentanti magnifici: ricordate gli Harmel , i Vrau e i Féron-Vrau e la Fédération du Nord. Si ha notizia ora di un convegno di datori di lavoro cattolici, tenuto a Lilla, alla presenza del cardinale Liénart. Il noto cultore di scienze sociali P. Arnou S.J. vi ha commentato le encicliche pontificie, specie l’ultima contro il comunismo ateo. «Bisogna leggerla – ha detto l’oratore – in spirito di sottomissione, per sapere ciò che deve essere un padrone cristiano». Si è poi lumeggiata l’opera del «Segretariato cattolico dei datori di lavoro» che dev’essere un tramite fra l’Azione Cattolica e l’Azione sociale, e il cardinale Liénart, rilevando il successo della riunione, ha proclamato che la Chiesa non vede i problemi sociali da un solo punto di vista; incoraggia il movimento operaio cristiano, ma sa bene che la questione sociale si risolve solo col concorso di tutte le parti in causa. Ecco una notizia che fa bene, al suo primo apparire, senza bisogno di esame ulteriore: i padroni cristiani! Una distinzione, una demarcazione nella classe di coloro, che, nella maggior parte dei paesi, si presentano semplicemente come padroni o datori di lavoro, come rappresentanti di una parte economica nel conflitto sociale e niente più; come i continenti più forti sul mercato del lavoro. Ed essi si riuniscono per rispondere a due appelli; l’uno lanciato dal card. Liénart durante le torbide giornate dello scorso anno, l’altro rivolto dal papa nella sua recente Divini redemptoris . Non abbiamo ancora potuto leggere un più largo riassunto dell’esposizione di P. Arnou né degli altri discorsi, ma certo è che oramai le antiche discussioni su carità e giustizia, sul salario famigliare, sull’intervento statale, sono sorpassate e che gli oratori di Lilla avranno trovato nelle limpide e precise indicazioni di Roma una direttiva sicura da raccomandare ai «padroni cristiani». Ricordiamoli anche noi questi capisaldi dell’ultima enciclica. Ai datori di lavoro in modo particolare sono diretti i capitoli 50 e 58. Il papa lo dice espressamente: «Perciò ci rivolgiamo in modo particolare a voi, padroni e industriali cristiani, il cui compito è spesso tanto difficile perché voi portate la pesante eredità degli errori di un regime economico iniquo che ha esercitato il suo rovinoso influsso durante più generazioni; siate voi stessi memori della vostra responsabilità. È purtroppo vero che il modo di agire di certi ambienti cattolici ha contribuito a scuotere la fiducia dei lavoratori nella religione di Gesù Cristo. Essi non volevano capire che la carità cristiana esige il riconoscimento di certi diritti che sono dovuti all’operaio e che la Chiesa li ha esplicitamente riconosciuti. Come è da giudicarsi l’operato di quei padroni cattolici, i quali in qualche luogo sono riusciti ad impedire la lettura della nostra enciclica Quadragesimo anno, nelle loro chiese patronali? o di quegli industriali cattolici che si sono mostrati fino ad oggi gli avversari di un movimento operaio da noi stessi raccomandato? E non è da deplorare che il diritto di proprietà, riconosciuto dalla Chiesa, sia stato talvolta usato per defraudare l’operaio del suo giusto salario e dei suoi diritti sociali?». E qui l’Autore dell’enciclica tocca il punto fondamentale che distingue la dottrina cristiana dalla concezione liberale dell’economia, poiché essa afferma che vi sono altri diritti ed altri doveri al di fuori di quelli fissati nel contratto di lavoro. «Difatti – continua la Divini redemptoris – oltre la giustizia commutativa vi è pure la giustizia sociale che impone anch’essa dei doveri cui non si possono sottrarre né i padroni né gli operai. Ed è appunto proprio della giustizia sociale l’esigere dai singoli tutto ciò che è necessario al bene comune. Ma come nell’organismo vivente non viene provvisto al tutto, se non si dà alle singole parti ed alle singole membra tutto ciò di cui esse abbisognano per esercitare le loro funzioni; così non si può provvedere all’organismo sociale e al bene di tutta la società se non si dà alle singole parti ed ai singoli membri, cioè a uomini dotati della dignità di persone, tutto quello che devono avere per le loro funzioni sociali … Ma non si può dire di aver soddisfatto alla giustizia sociale se gli operai non hanno assicurato il proprio sostentamento e quello delle proprie famiglie con un salario proporzionato a questo fine; se non si facilita loro l’occasione di acquistare qualche modesta fortuna, prevenendo così la piaga del pauperismo universale; se non si prendono provvedimenti a loro vantaggio, con assicurazioni pubbliche e private, per il tempo della loro vecchiaia, della malattia o della disoccupazione. In una parola, per ripetere quello che abbiamo detto nella nostra enciclica Quadragesimo anno: allora l’economia sociale veramente sussisterà ed otterrà i suoi fini, quando a tutti i singoli soci saranno somministrati tutti i beni che si possono apprestare con le forze e i sussidi della natura, con l’arte tecnica, con la costituzione sociale del fatto economico; i quali beni debbono essere tanti quanti sono necessari, sia a soddisfare bisogni ed oneste comodità, sia a promuovere gli uomini a quella più felice condizione di vita che, quando la cosa si faccia prudentemente, non solo non è d’ostacolo alla virtù, ma grandemente la favorisce». Questo magnifico squarcio che basterebbe da solo a confutare le accuse spesso elevate contro la Chiesa, quasi che essa non sapesse predicare che la supina rassegnazione al sistema economico presente e che nel vigoroso linguaggio, tenuto a chi è provveduto di beni materiali, arieggia a certe antiche omelie dei Santi Padri, dovrebbe venir ristampato in ogni opportuna occasione dai giornali cattolici, affinché diventi uno degli alimenti ordinari della nostra vita d’apostolato sociale. Si badi bene; non si tratta qui di un appello rivolto semplicemente ai singoli o solo alla categoria padronale, poiché nel capitolo seguente Pio XI continua: «Se poi, come avviene sempre più frequentemente nel salariato, la giustizia non può essere osservata dai singoli, se non a patto che tutti si accordino a praticarla insieme mediante istituzioni che uniscano tra loro i datori di lavoro, per evitare tra essi una concorrenza incompatibile con la giustizia dovuta ai lavoratori, il dovere degli impresari e dei padroni è di sostenere e di promuovere queste istituzioni necessarie, che diventano il mezzo normale per poter adempiere i doveri di giustizia. Ma anche i lavoratori si ricordino dei loro obblighi di carità e di giustizia verso i datori di lavoro, e siano persuasi che con questo salvaguarderanno meglio anche i propri interessi». Invitati così padroni ed operai ad organizzarsi, l’enciclica, in un altro capitoletto ancora, afferma che non si può «far regnare nelle relazioni economico-sociali la mutua collaborazione della giustizia e della carità se non per mezzo di un corpo di istituzioni professionali e interprofessionali su basi solidamente cristiane, collegate tra loro e formanti sotto forme diverse e adattate ai luoghi e circostanze, quello che si diceva la corporazione». Ecco dunque disegnato tutto un programma di restaurazione dell’ordine sociale, che P. Arnou avrà potuto ulteriormente spiegare ed inculcare citando le pagine magistrali della Quadragesimo anno. Bisogna considerare inoltre che la riunione di Lilla era stata promossa dalla Fédération Nationale Catholique, cioè dall’Azione Cattolica, ed è ben ai cattolici militanti che Pio XI riserva nei suoi documenti sociali gli appelli più calorosi e più fiduciosi. È necessario, dice ad essi nella Divini redemptoris, di «promuovere lo studio dei problemi sociali alla luce della dottrina della Chiesa e diffonderne gl’insegnamenti … perché i cattolici, illuminati da tale studio, inclinino le volontà a seguirla e ad applicarla come norme del retto vivere, per l’adempimento coscienzioso dei molteplici doveri sociali, opponendosi così a quella incoerenza e discontinuità nella vita cristiana da noi varie volte lamentata, per cui taluni, mentre sono apparentemente fedeli all’adempimento dei loro doveri religiosi, nel campo poi del lavoro e dell’industria o della professione o dell’impiego, per un deplorevole sdoppiamento di coscienza, producono una vita troppo disforme dalle norme della giustizia e della carità cristiana, procurando in tal modo grave scandalo ai deboli e offrendo ai cattivi facile pretesto di screditare la Chiesa stessa» . La cultura sociale è dunque anzitutto necessaria per il «retto vivere» dei cattolici nella società e per ragioni di pratica apologetica in confronto degli avversari della Chiesa. Ma essa è sovrattutto indispensabile all’opera di apostolato, ossia all’essenza stessa dell’Azione Cattolica. Come in altre età della storia, dice Pio XI nella Quadragesimo anno, «per ricondurre a Cristo le classi diverse di uomini che l’hanno rinnegato, è necessario anzitutto scegliere nel loro seno e formare ausiliari della Chiesa che … sappiano parlare ai loro cuori con sensi di fraterno amore. I primi ed immediati apostoli degli operai devono essere operai, degli industriali e commercianti gl’industriali e commercianti stessi …» . La formazione di tali apostoli spetta al clero. Per questo la Quadragesimo anno rinnova gli incitamenti e le approvazioni di Leone XIII in favore delle società operaie cattoliche, per questo si ringraziano e s’incoraggiano in modo speciale «gli ascritti all’Azione Cattolica, i quali con particolare studio si occupano con noi della questione sociale, in quanto questa spetta e compete alla Chiesa per la sua stessa divina istituzione» . Ma una scuola cristiano-sociale, una attività specifica dei cattolici sono motivate anche dal fatto che solo la loro dottrina, integralmente studiata ed applicata può portare alla restaurazione. La riforma delle istituzioni, l’osservanza della giustizia commutativa non bastano. «La sola giustizia potrà ben togliere di mezzo le cause dei conflitti sociali, non già unire i cuori e stringere insieme le volontà» . Questo indispensabile legame non può essere che la charitas, la legge dell’amore di Cristo, che ci rende tutti figliuoli di una stessa paternità divina. Questo divino precetto, aggiunge la Divini redemptoris, è «la preziosa tessera di riconoscimento lasciata da Cristo ai suoi veri discepoli … Una divina forza rigeneratrice si trova in questo precetto nuovo (come Gesù lo chiamava) di carità cristiana, la cui fedele osservanza infonderà nei cuori un’interna pace sconosciuta al mondo e rimedierà efficacemente ai mali che travagliano l’umanità» . Continua la preparazione elettorale per le «elezioni ecclestiastiche» della «Chiesa evangelica». Un decreto del 1° luglio proibisce ai pastori di accennare dal pulpito a tali elezioni; il che vuol dire che il governo teme la propaganda degli ecclesiastici indipendenti e fautori della «Chiesa confessionale». Il colpo è forte, perché i nazisti dominano le assemblee fuori delle chiese, ma i pastori, se non possono parlare dal pergamo, tanto meno osano presentarsi nelle riunioni politiche. Un altro decreto costituisce delle commissioni finanziarie in ogni provincia ecclesiastica; vale a dire lo Stato mette le mani sopra il reddito dei contributi ecclesiastici. Infine al numero dei pastori arrestati si è aggiunto il famoso pastore di Dahlem (sobborgo di Berlino) Martino Niemöller . L’arresto pone fine alla leggenda che il Niemöller fosse invulnerabile, perché prima di dedicarsi alla carriera ecclesiastica, era stato comandante del sottomarino U-15 e in tale qualità si era distinto come audace ed abile affondatore. Il pastore di Dahlem era diventato assai noioso al governo, perché ogni giorno innanzi ad un uditorio sempre più numeroso, prendeva le difese della «Chiesa confessionale» e combatteva il neopaganesimo di certi ecclesiastici protestanti. Ma l’arresto provocò della reazione. Domenica 4 a Dahlem si celebrò un ufficio solenne per il pastore arrestato e si vide salire sul pergamo lo stesso «super intendente generale» Otto Dibelius, il quale diede lettura di una proclamazione della «Chiesa confessionale», in cui si confuta l’accusa di sovversivismo elevata contro il Niemöller. Né questi né gli altri pastori hanno preso atteggiamenti in questioni politiche, ma si sono limitati a rivendicare alla Chiesa il diritto di vivere indipendentemente dalle correnti statali, basandosi solo sull’Evangelo e le Scritture. Infine si raccolsero migliaia di firme degl’intervenuti sotto una petizione al ministro della giustizia, nella quale si chiede la liberazione del pastore ingiustamente incarcerato. Quattro altri pastori vennero già posti sotto processo; due furono assolti, due altri condannati a … 8 giorni d’arresto. Troppi anche questi per chi non era contravvenuto alle patrie leggi; ma conviene ammettere che i protestanti non si possono lagnare se fanno il confronto coi cattolici. Per esempio con quei sacerdoti e giovani cattolici che per essersi opposti al sequestro delle bandiere della «Gioventù» durante la processione del Corpus Domini a Königsberg si buscarono in 9 dodici anni di carcere! 