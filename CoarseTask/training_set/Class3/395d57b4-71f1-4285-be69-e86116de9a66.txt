La partecipazione dei cattolici inglesi alla cerimonia dell’incoronazione costituisce un nuovo progresso verso l’equiparazione. I cattolici hanno avuto modo di contarsi e di rilevare che essi rappresentano oramai nel Commonwealth una forza ragguardevole. Il primo ministro d’Australia Lyons e sei altri delegati australiani erano cattolici; era cattolico il primo delegato della Tasmania, cattolico il delegato delle Indie occidentali Giorgio William, cattolico pure il rappresentante di Terranuova. Si capisce che la delegazione canadese capitanata dal ministro della giustizia La Pointe era in buona parte cattolica, anzi era cattolico perfino il delegato della provincia inglese dell’Ontario la quale, come è noto, è in maggioranza protestante. È pure risaputo che sono cattolici una quarantina di deputati dispersi fra i vari partiti tradizionali ed altrettanti sono i senatori, a cominciare dal duca di Norfolk primo pari del Regno. Tutto ciò senza tenere conto del fatto che l’Irlanda, che questa volta era assente dalle cerimonie, è uno Stato cattolico. Era ben doveroso quindi che la formula del giuramento di fedeltà che doveva pronunciare il nuovo Re non contenesse più alcun termine lesivo del Papato, benché sia ancora troppo anacronistico che Giorgio VI debba giurare di «mantenere la Chiesa d’Inghilterra, il suo culto e la sua disciplina come le ha stabilite la legge». Per questo anzi si dovette creare un protocollo speciale per la partecipazione del legato pontificio, il quale ha preso parte al corteo in una delle vetture reali che lo ha condotto fino all’abbazia di Westminster, ma non vi è entrato: è stato invece condotto in una tribuna speciale dalla quale ha assistito alla sfilata dei nuovi sovrani. Tutta la legazione pontificia si è poi recata alla cattedrale cattolica ove l’arcivescovo mons. Hinsley ha celebrato il pontificale ed il «Te Deum», seguito dal «God Save the King». Mons. Pizzardo , impartendo la benedizione papale, ha colto l’occasione per pronunciare un significativo discorso ed affermare i propositi ed i doveri di lealtà che i cattolici, appunto perché cattolici, devono nutrire verso l’autorità civile, manifestazione della volontà divina. «In questo grande impero britannico, egli disse, vi sono popoli di molte razze e di molte lingue. Noi siamo venuti dal vostro padre spirituale Pio XI con lettera di saluto e di congratulazione per il vostro amato sovrano Giorgio VI nella felice occasione della sua incoronazione, onde partecipare alla gioia di questa grande giornata, in cui egli e la sua nobile consorte si consacrano al servizio dei popoli di questo grande impero». L’allocuzione terminò con un appello alla unità di tutti i cattolici sotto la direzione dei loro vescovi per combattere contro i nemici della croce di Cristo. The Universe in un trafiletto ufficioso dice che sua ecc. il legato pontificio è soddisfatto delle accoglienze e dei risultati della sua importante missione e che «le amichevoli relazioni con la corte, col governo e col pubblico inglese hanno molto contribuito a cementare le cordiali relazioni». «Questo avvenimento, dice il giornale cattolico, ha dimostrato la completa indipendenza della S. Sede da tutti i governi e la sua libertà di regolare per il meglio i propri rapporti coi vari poteri civili. I cattolici, dice il giornale, non hanno bisogno di prove siffatte ma esse servono d’informazione per il pubblico in genere». Anche in una intervista concessa al Catholic Herald , S.E.M. Pizzardo espresse la sua soddisfazione per le accoglienze ricevute e per i contatti che egli poté avere non soltanto col mondo ufficiale, ma anche con tutte le forze attive dell’Azione Cattolica. Egli colse pure l’occasione per rilevare la importanza straordinaria della stampa cattolica ed eccitarla a continuare sulla via del bene. I giornali cattolici non possono tuttavia passar sotto silenzio un incidente di protocollo venuto deplorevolmente a ricordare le antiche lotte. I vescovi d’Inghilterra e di Wales nel desiderio di presentare al re l’omaggio dei suoi sudditi cattolici avevano preparato un indirizzo da trasmettersi colle proprie firme al re ed alla regina, ma il ministro John Simon dichiarò di «non essere in grado di sottomettere al re un indirizzo nel quale questi arcivescovi e vescovi erano nominati come arcivescovi e vescovi cattolici e nelle firme si faceva uso di designazioni territoriali che non possono venir riconosciuti nelle comunicazioni ufficiali». Il Catholic Herald nota che il non ammettere la parola «cattolico» costituisce un’offesa che verrà sentita in tutto l’impero e che la proibizione di assumere nel titolo il nome delle sedi, contenuta in una legge del 1851 era stata revocata nel 1871 da Gladstone . Per quale ragione si possono proibire dei titoli, non solo tollerati ma, ora, anche permessi? Dopo la restaurazione della gerarchia cattolica nessun titolo territoriale tenuto dagli anglicani venne ripreso dai cattolici anche se la sede era naturalmente, prima della riforma, cattolica. Nei casi in cui la stessa sede è reclamata tanto da un vescovo protestante che da un cattolico, come p. e. Liverpool, Southark ecc., il titolo era stato preso dagli anglicani fin dalla fondazione della sede cattolica dopo la riforma. The Universe criticando il gesto del ministero dell’interno aggiunge che tutto ciò non sminuirà in nulla l’atteggiamento leale dei cattolici i quali, senza toccare la Corona, si limitano a deplorare l’atteggiamento governativo. Merita rilievo il carattere francamente cattolico della nuova Costituzione irlandese . Il preambolo così suona: «In nome della SS. Trinità dalla quale procede ogni autorità ed alla quale devono riferirsi tutti gli atti degli uomini e dello Stato, come a loro fine supremo, noi, popolo d’Irlanda, confessando umilmente i nostri obblighi verso il nostro divino maestro Gesù Cristo, che ha sostenuto i nostri padri durante i secoli della prova ecc. ecc.». Il preambolo continua poi coll’esprimere la volontà di cercare il bene comune, di garantire la dignità e la libertà della persona, il vero ordine sociale, l’unità del paese e la pace con le altre nazioni. Lo Stato irlandese riconosce alla Chiesa cattolica guardiana delle credenze della maggioranza del popolo una situazione privilegiata, ma garantisce la libertà di coscienza e il libero esercizio di culto alle altre religioni. Esso non doterà né sovvenzionerà nessun culto e non decreterà nessuna misura eccezionale contro alcuno, osservando anche una stretta imparzialità nel sussidiare le scuole. Ogni confessione religiosa ha diritto di organizzarsi e di amministrarsi in piena indipendenza, di acquistare beni mobili e immobili e di fondare e mantenere opere pie. La nuova Costituzione proteggerà la famiglia riconoscendola come fondamento dell’ordine sociale e in possesso di diritti sacri ed imprescrittibili che precedono ogni diritto positivo. Perciò lo Stato proteggerà il matrimonio e negherà il divorzio. «La famiglia è l’educatrice naturale del bambino. I genitori hanno il diritto ed il dovere di provvedere alla formazione religiosa morale ed intellettuale dei loro figli secondo le loro convinzioni ed i loro mezzi. Lo Stato non ha il diritto di costringerli ad inviare i loro figli in una scuola determinata, ufficiale o meno, esso può solamente imporre ai genitori di fornire ai loro figli un minimo di educazione e di istruzione. Lo Stato irlandese fornisce gratuitamente l’insegnamento primario e in caso di necessità può istituire egli stesso scuole di grado più elevato ed istituti di educazione. In caso di carenza dei genitori, lo Stato può sostituirsi ad essi nell’educazione dei figli; ma sempre rispettandone i diritti naturali» . Ecco un documento il quale prova come si possano riconoscere francamente i diritti di Dio, proteggere ed alimentare le buone tradizioni, senza ledere quel tanto di libertà e di tolleranze che l’esperienza del mondo ha dimostrato necessarie; ecco sovrattutto uno Stato che riconosce la precedenza del diritto naturale ed applica nelle sue linee direttive i principi richiamati da Leone XIII nella sua famosa enciclica intorno alla costituzione cristiana degli Stati. Ancora un accenno che riguarda il mondo anglosassone. Il testamento di Stanley Baldwin , come venne designato il suo discorso a 8000 giovani di tutti i paesi dell’impero raccolti nell’Albert Hall a Londra, è un appello perché i giovani difendano la democrazia contro i pericoli esterni, ma anche contro i pericoli interni «e talvolta, egli disse, sarà necessario difenderla contro essa stessa». «Lo Stato cristiano, egli aggiunge, pone sopra ogni cosa la personalità umana; lo Stato servile invece la nega. Ogni compromesso con questo valore infinito dell’anima umana conduce direttamente allo stato selvaggio ed alla jungla. Cacciate queste verità dalla nostra religione e che cosa troverete? l’insolenza, lo spirito della dominazione e la crudeltà del dispotismo. Denunciate la religione come l’oppio del popolo e voi denuncerete ben tosto come narcotici la libertà politica e la libertà civile. I frutti del libero spirito umano non allignano nel giardino della tirannia e la schiavitù è un’erba cattiva che cresce in tutti i terreni». Passando poi ai rapporti con le altre nazioni del mondo Baldwin concluse: «la fiaccola che voglio trasmettervi e vi chiedo di trasportare per tutte le vie dell’impero è la grande verità cristiana: vivete per la fraternità umana che suppone la paternità divina». Non facciamo deduzioni politiche, non esaminiamo se il regime inglese abbia sempre mantenuto o mantenga verso tutti al di dentro e al di fuori i principi di fraternità cristiana, ma al di sopra di ogni considerazione retrospettiva o riferimento concreto, compiaciamoci di queste affermazioni di pensiero. Questo mondo inglese, considerato come il regime della libertà per eccellenza, ha trovato nel discorso alla radio del re un’ardente invocazione a Dio e un riconoscimento della necessità della sua protezione, e nelle ultime parole d’uno dei suoi più illustri uomini politici una concezione che ricorda quella di Roosevelt e fa gran torto a tutti quei democratici francesi che si ostinano a mantenere sul trono del loro credo politico la dea ragione. Il Concordato austriaco del primo maggio 1934 garantisce alla Chiesa cattolica l’esistenza delle associazioni giovanili sotto l’immediata direzione della gerarchia. Costituitasi la Gioventù austriaca sotto l’immediata direzione del Fronte patriottico, i vescovi riunirono le associazioni giovanili cattoliche in un organismo simile e parallelo intitolato Gioventù cattolica. Ora un decreto ministeriale stabilisce che la Gioventù cattolica goda in confronto dello Stato perfetta parità di diritti colla Gioventù austriaca. Le direzioni scolastiche sono incaricate di prendere semplicemente atto dell’appartenenza di un alunno alla Gioventù cattolica e quindi di permettergli l’uso dei distintivi e delle insegne. I maestri devono godere delle stesse facilitazioni tanto per le manifestazioni della Gioventù cattolica quanto per quelle della Gioventù austriaca. Nella diocesi di Vienna per stabilire una feconda cooperazione fra le due Gioventù si è costituito un comitato paritetico il quale si assicurerà che la Gioventù cattolica applichi nel suo seno il piano governativo per la formazione patriottica e l’educazione fisica. Ogni spirito di malsana concorrenza dovrà venire evitato e la propaganda dovrà rivolgersi soltanto a quelle forze giovanili che non sono ancora iscritte né all’una né all’altra. Sono escluse, dice il decreto, pressioni sui membri di una o l’altra Gioventù o qualsiasi insistenza che possa venire concepita come coazione. In un paese nel quale tutti i giovani sono già iscritti alla Gioventù cattolica non si potrà fondare un gruppo della Gioventù austriaca. La partecipazione contemporanea ad entrambe le Gioventù è possibile, ma non è considerata come ideale. Comunque i capi non possono appartenere contemporaneamente all’una ed all’altra. Il decreto ministeriale esprime la speranza che questo regolamento rappresenti finalmente la soluzione della questione giovanile in Austria. Quale differenza dalla situazione germanica come ci viene descritta in una corrispondenza alla Libre Belgique! C’è da sperare che si tratti d’impressioni forse esagerate, ma se la verità fosse anche a mezzo, le preoccupazioni per la sorte della gioventù tedesca rimangono gravissime. Il corrispondente afferma che a furia di esercizi militari e di «Arbeitsdienst» gran parte della gioventù studia poco e abbandona le chiese. Conosco, egli dice, una città in Germania nella quale il liceo aveva una cappella per gli studenti cattolici. Altre volte questa cappella era piena di studenti, la domenica, il martedì ed il giovedì. Quest’anno invece vengono a messa ogni 15 giorni e la cappella non si riempie che a metà, benché ora i quattro licei della città abbiano una messa comune. I corsi di religione cattolica e protestante esistono ancora; una volta si avevano due lezioni la settimana, ora generalmente solo una. I protestanti non hanno più il loro servizio religioso come una volta … Il prete cattolico deve incominciare i suoi corsi di religione con un «heil Hitler» … Una volta avevamo le nostre riunioni cattoliche, sportive, letterarie, ecc. ma oggidì non è permessa che la Gioventù hitleriana. Lo spirito dominante è quello dell’anticristianesimo, la sera alla Gioventù hitleriana si leggono le opere di Ludendorff e Rosenberg, si parla dei «crimini dei preti», dell’immoralità della Chiesa durante i secoli, del valore di una natura libera, della santità del sangue e della supremazia della razza germanica … Si comprende così che la gioventù si sia convinta dell’immoralità della Chiesa e che altro non resti a fare che distruggerla perché si oppone all’anima germanica. Eppure bisogna passare per i circoli dove domina tale spirito perché senza appartenenza alla Gioventù hitleriana non è possibile né di passare un esame né occupare un impiego … La lettera continua su questo tono con conclusioni così pessimiste che attendiamo con ansia un qualsiasi fatto, una qualsiasi dichiarazione sicura che tale pessimismo dimostri infondato. Da segnalarsi una corrispondenza da Mosca di Pierre Berland al Temps su «l’evoluzione della questione religiosa in U.R.S.S.». Evidente la tendenza ad un eccessivo ottimismo; da registrare tuttavia che i comunisti negano l’esistenza annunciata da Varsavia di un congresso internazionale dei «Senza Dio», e negano pure che fra la terza internazionale e il governo russo sia intervenuto un accordo per cui tutti i diplomatici sovietici dovrebbero essere membri dei «Senza Dio». Da registrarsi sovrattutto come consolante il fatto documentato dal Berland che la resistenza alla scristianizzazione è stata nella massa del popolo russo più forte di quello che si ritenesse. Anche le sfere ufficiali (e lo ha dimostrato la sentenza della censura teatrale che soppresse l’opera comica «Le Bogatyrs»), cominciano a considerare «la introduzione in Russia del cristianesimo come una tappa positiva della storia del popolo russo». «Per misurare il cammino percorso – dice il Berland – conviene ricordare che nei manuali del Pokrowsky che dettavano legge in materia di storia, la religione cristiana veniva paragonata all’“animismo pagano” e spiegata col desiderio dei preti di sfruttare la credulità popolare. Le dottrine del Pokrowsky vengono abbandonate e il cristianesimo comincia ora a venir ammesso almeno come tappa nel cammino della nazione verso il progresso». Esaminando le ragioni del modificato atteggiamento delle sfere ufficiali, il Berland nota che il Cremlino non rimane indifferente di fronte alle critiche internazionali e «se nel passato, egli dice, credeva di non far gran conto di una potenza come la S. Sede che non possiede né cannoni né mitragliatrici, pare ora che esso si sia fatto un concetto meno sommario dell’influenza di Roma nel mondo». Infine, conclude il Berland, Stalin si appoggia sul popolo contro gli oligarchi bolscevichi della prima ora. Ha quindi interesse di favorire un’atmosfera d’«Unione sacra». 