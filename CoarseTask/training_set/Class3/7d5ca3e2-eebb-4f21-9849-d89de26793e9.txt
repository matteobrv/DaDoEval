Il cardinale Fabrizio Ruffo ebbe fino a ieri fama nerissima di uomo feroce e sanguinario e le sue bande irregolari di Calabresi, risalite dallo stretto fino a Napoli per riconquistare il regno a Ferdinando IV , e dal Ruffo chiamate l’armata della Santa Fede, passarono alla storia come orde assetate di sangue, animate solo dagli istinti più brutali del saccheggio e della rapina. Ancora ai nostri tempi nelle scuole elementari e medie chi faceva testo, trattandosi della storia napoletana, – era il Colletta . «Fabrizio Ruffo – leggevamo allora nelle antologie scolastiche – nato di nobile, ma tristo seme, scaltro per natura, ignorante di scienze o lettere, scostumato in gioventù, lascivo in vecchiezza, povero di casa, dissipatore, prese nei suoi verd’anni il ricco e facile cammino delle prelature. Piacque al Pontefice Pio VI , dal quale ebbe impiego nella camera pontificia, ma per troppi, e subiti guadagni, perduto ufficio e favore tornò dovizioso in patria, lasciando a Roma potenti amici, acquistati, come in città corrotta, coi doni e blandimenti della fortuna» (I). Da questa tacitiana prolusione si può immaginare che cosa poi venisse a dire il Colletta dell’opera del Ruffo durante la guerra civile che imperversò sull’Italia meridionale e finì, per merito anzitutto del cardinale, col crollo della Repubblica partenopea, avvenuto il 13 giugno 1799 e colla presa di Napoli da parte dell’armata sanfedista. Il Colletta è tra i vinti e tra i fuorusciti, come fuoruscito è pure Vincenzo Cuoco che scrive in particolare la Storia della rivoluzione napoletana; e Carlo Botta , a Torino, non fa che copiare i due. D’altro canto la travolgente vicenda storica che seguì la meteora napoleonica, le rinate speranze del risorgimento italiano posero in luce nuova i fatti napoletani del ’99, dando loro il segno fatidico di tempi precursori del movimento rivoluzionario ed unitario nazionale. Così la tradizione storica dei fuorusciti venne incorporata senza beneficio d’inventario all’epopea del risorgimento italiano e diventò cosa sacra ed intangibile, come elemento psicologico ed educativo delle nuove generazioni. E sopra la fama del cardinale sanfedista vennero a pesare tutti i detriti dell’impalcatura politica italiana, crollata pezzo a pezzo sotto i colpi del Risorgimento! Quest’enorme ed ingiusta mora cominciò a sollevarsi alquanto, appena quando un austriaco, il bar. d’Helfert , storico insigne, pubblicò verso l’80 una biografia del Ruffo, la quale dando alla luce il carteggio del cardinale col re dimostra che il Ruffo aveva sempre consigliata la clemenza e la moderazione. Ma Fabrizio Ruffo, nominato Tesoriere pontificio nel 1785, autore delle Memorie economiche , pubblicate a Cesena nel 1789, richiamato nel 1800 da Pio VII a riordinare le finanze romane in un momento assai critico, aveva lasciato troppa impronta personale nei provvedimenti, nelle leggi e nelle istituzioni economiche dello Stato pontificio, perché la storia potesse accontentarsi delle reminiscenze tacitiane del Colletta. E così si studiò la sua opera di amministratore e finanziere a Roma e si trovò che, per i suoi tempi, fu riformatore ardito e saggio, trasformatore dei vincoli feudali in enfiteusi, bonificatore, abolitore della corporazione del pane, per introdurre i benefizi della libertà commerciale; insomma un antigiacobino sì, ma tutt’altro che un retrogrado. Si trovò anche, quando proprio per le cresciute avversioni dei reazionari dovette abbandonare l’ufficio, e Pio VI lo creò cardinale, che dovette ipotecare i beni della prelatura per provvedere al suo corredo cardinalizio. Fu anzi la ristrettezza dei suoi mezzi che lo indusse, consigliato dallo stesso pontefice, a chiedere al re di Napoli, ch’era poi il suo sovrano, il conferimento di una badia di patronato regio (II). Altro che troppi e subiti guadagni e il «ritorno dovizioso in patria». L’aver colto il Colletta in tanto mendacio, per quanto riguardava i precedenti del Ruffo, fu naturalmente nuovo eccitamento agli storici per rivedere tutta l’attività del cardinale calabrese specie quella che fu l’opera epica della sua vita, la riconquista cioè di Napoli alla monarchia borbonica. I risultati di tale revisione, dovuta a parecchi scrittori nostri e stranieri, sono sintetizzati ora da Antonio Manes nel suo libro Un cardinale condottiero (III) . Il Manes non è, si capisce, un legittimista come poteva essere l’Helfert, ma, per di più, non si rivela nemmeno amico della causa religiosa, che ai tempi del Ruffo si poteva credere davvero messa in pericolo dall’impeto rivoluzionario giacobino. Anzi nel capitolo che tratta del regno di Carlo III l’A. si rivela ammiratore del Tannucci e di tutto l’illuminismo anticlericale ed antiromano dei giurisdizionalisti napoletani. Ciò va premesso, onde il suo giudizio non appaia influenzato da pregiudiziali filocattoliche. Ciò malgrado e nonostante le più vive espressioni di ammirazione e di pietà per le vittime della reazione monarchica in Napoli, Antonio Manes così conclude il suo studio storico: «A proposito della rivoluzione partenopea del 1799 le conclusioni oggi non possono più fallire. Le ragioni del movimento reazionario spiegate e giustificate, la figura del Ruffo, – quale che sia il giudizio che si voglia dare delle idee che rappresentava e per le quali agiva – assume un carattere e una linea di poderosa individualità, volta con maturità di giudizio ai reali interessi del suo paese». «… Egli assume un carattere tutt’affatto nazionale – perché resta ugualmente distante dagli errori degli uni e da quelli degli altri, e apparisce come l’unica figura in piedi in tutto quel periodo di sfiducie, di esaltazioni, di follie». Detto ciò, potremmo anche dispensarci dal rivedere coll’autore i caposaldi dell’atto d’accusa che la storia nazionale aveva finora elevato contro il cardinale sanfedista. Ma, per accennarne alcuni, diremo che il Manes dimostra coi documenti alla mano che il cardinale eccitò sempre la corte ad usare moderazione e sconsigliò la repressione; ch’egli stesso durante il periodo del suo vicariato in Calabria patrocinò sempre misure di clemenza e di conciliazione, resistendo alle pressioni in senso contrario che gli venivano da Palermo, ove s’erano rifugiati i reali col ministro Acton . «E perché – così egli replica al re – non si deve adoperare una somma clemenza con pochissima eccezione? – È forse un difetto la clemenza? No, si dirà, ma è pericolosa. Io non lo credo, e con qualche precauzione la credo preferibile alla punizione che non può eseguirsi con giustizia». Circa il sacco di Crotone e di Altamura nefandamente compiuto dall’armata cristiana il Manes ricorda le provocazioni sanguinose che lo precedettero, la partecipazione della plebaglia locale che fece peggio della truppa e, quel che più importa, dimostra che il cardinale né favorì né lasciò impuniti i misfatti, accorrendo ove poteva a metter regola, a frenare e disciplinare quell’accozzaglia di truppe, alle quali s’era aggiunta gentaglia di ogni genere. Del resto, alle pagine luttuose di Crotone ed Altamura, non si debbono e possono opporre anche le storie spaventose degli eccidi, incendi e dei saccheggi, avvenuti nelle Puglie, ad Andria, a S. Severo, a Trani, e altrove, durante la spedizione francese mandata colà a sostenere armata manu la «democratizzazione» di quelle provincie? Ma quelle che gettarono più sinistra luce sulla fama di Fabrizio Ruffo furono le giornate di Napoli. Il Colletta afferma che «le torme vennero sciolte al promesso spoglio delle case». Vero è invece che in quelle tragiche giornate, nelle quali il furore popolare era insorto contro i francesi e i repubblicani, da loro così malamente sostenuti, il cardinale fece ogni sforzo per domare la belva scatenata: sforzi resi in parte vani dal fatto ch’egli doveva tenere ingaggiate le sue truppe più disciplinate nell’azione contro i castelli, che ancora resistevano. Una lettera scritta al ministro Acton il 21 giugno 1799 è prova eloquente dei nobili sentimenti del cardinale «… Il dover governare, o per dir meglio comprimere un popolo immenso avvezzo all’anarchia più decisiva; il dover governare una ventina di Capi ineducati ed insubordinati di truppe leggere, tutte applicate a seguitare i saccheggi, le stragi e la violenza, è così terribile cosa e complicata, che trapassa le mie forze assolutamente. Mi hanno portato ormai 1300 giacobini, che non so dove tenere sicuri… A forza di cure, di editti, di pattuglie, di prediche si è considerabilmente diminuita la violenza del popolo, per la Dio grazia. Se la resa de’ due castelli si ottiene, spero di rimetterci intieramente la calma, perché potrò a tale oggetto impiegare la truppa. È certo che il caso di far guerra, e temere detta rovina del nemico è la più crudele situazione, ed è la nostra… I nostri soldati migliori guardano dai saccheggi le case, ma non vi riescono. Spesso il pretesto è il giacobinismo, è l’affare che si nomina ma veramente è la rapina, che spesso produce de’ proprietari giacobini…». Questa lettera accenna infine anche al proposito d’imporre in caso di capitolazione ai castelli che oltre la guarnigione francese inchiudevano i capi repubblicani condizioni «molto clementi». Il 19 giugno infatti il Ruffo firmava coi comandanti dei forti una capitolazione la quale concedeva libero passaggio in Francia agli assediati. Con ciò il cardinale salvava la vita ai capi dell’ex governo repubblicano e faceva nello stesso tempo la migliore politica monarchica, impedendo che si rizzassero le forche della reazione. Ma doveva avvenire il contrario. Il 24 giugno arriva a Napoli Nelson colla flotta inglese. Il rigido e crudo britanno sostiene che i monarchi non debbono venir a patti coi loro sudditi ribelli e si rifiuta di eseguire la capitolazione. Il cardinale insiste e gli scrive che «nessun suddito del Re resterà accanto all’ammiraglio per violare i patti». Di fronte all’ostinazione del Ruffo, Nelson ricorre all’intrigo, riuscendo così ad avere in sua mano, sotto la vigilanza delle sue navi, i prigionieri. Ma il cardinale spera ancora nel Re, approdato a Napoli il 10 luglio. Invano; perché Ferdinando, si decide per il parere dell’ammiraglio. La guarnigione francese rimasta ancora a S. Elmo conclude colle forze inglesi e colla corte una nuova capitolazione, e abbandona alla loro sorte una cinquantina di repubblicani. Da quel giorno entra in funzione una giunta speciale, che manderà al patibolo il fior fiore dell’intelligenza e dell’aristocrazia napoletana. Dietro queste forche gli storici fuorusciti fecero allora librare crudele l’ombra del cardinale. Ancora il Croce, pur assolvendolo dell’accusa principale, d’aver cioè egli stesso voluta la vendetta, gli rimprovera tuttavia di non aver fatto un più risoluto gesto di protesta . Ma il Manes, il quale esamina spassionatamente, parte a parte, la condotta del cardinale, conclude: «Per certo egli stipulò la capitolazione in piena buona fede e – diciamo di più – con il sentimento della propria convenienza. Dimostrò di rispettarla e farla rispettare ad ogni costo, e perciò – quando il Nelson dimostrò di recedere – accettò la soluzione anche se non era convinto della buona fede del britanno; nel dissenso tra lui e l’altro si rimise al Re nel cui onore ebbe anche lui il torto di fidare. Non crediamo dopo ciò che in realtà al Ruffo possa risalire alcuna – sia pure indiretta – responsabilità, di quell’oscura pagina della storia napoletana». E fermiamoci qui. Il cardinale partirà presto per Venezia, per il conclave di Pio VII, ed altre vicende seguiranno che non siamo chiamati a descrivere. Importava però frattanto di registrare in questa rivista apologetica un’altra riabilitazione storica d’un uomo di Chiesa, il quale spinto da tumultuosi avvenimenti a farsi condottiero, non mancò in quel rude mestiere, di quelle virtù di umanità e di carità che sempre devono adornare sovra ogni altra il sacerdote di Cristo. I COLLETTA, Storia del Reame di Napoli, Capolago, Tip. Elvetica, t. II, p. 89. II SACCHINELLI, Memorie storiche sulla vita di Ruffo, Roma, 1895; CANALETTI, Studi sulla costituzione economica di Roma nel sec. XVIII, Giornale degli Economisti. III Aquila, casa ed. Vecchioni, 1930. 