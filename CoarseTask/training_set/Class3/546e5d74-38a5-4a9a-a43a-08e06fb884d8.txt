Puntualmente, come si era deliberato, la commissione del disarmo ha ripreso il 25 aprile i suoi lavori colla discussione articolata del progetto inglese, già accettato «in via di massima», prima della Pasqua. Nonostante questa relativa celerità procedurale, bisogna temere tuttavia che i vecchi contrasti si ripresentino sotto la veste di emendamenti o proposte aggiuntive; e già alle prime battute la questione della sicurezza, la questione cioè degl’impegni reciproci per il caso di guerra, farà ricomparire le differenze già note. Le ultime settimane infatti non hanno migliorato la situazione politica, né lo «stato d’animo». Il breve, ma significativo dibattito nel parlamento inglese, durante il quale non soltanto gli estremi di destra e sinistra, ma il centro stesso della maggioranza conservatrice per bocca dell’ex ministro degli esteri Austen Chamberlain si espressero in termini nettamente ostili alla Germania, provocarono da parte di questa perfino delle proteste diplomatiche. «Gli avvenimenti della Germania – aveva affermato il Chamberlain – rendono il momento ben inopportuno per discutere sulla revisione dei trattati». E a queste erano seguite parole ancora più gravi, tanto che il ministro degli esteri Simon, nella sua replica, sembrò nutrire anzitutto la preoccupazione di negare che l’Inghilterra avesse assunto impegni decisivi. Fu appunto con riferimento agli avvenimenti tedeschi che il ministro aveva concluso affermando che «dalle libertà civili dipende non soltanto lo sviluppo delle grandi nazioni all’interno ma anche dei buoni rapporti tra loro». Più tardi sono intervenute invero delle dichiarazioni hitleriane, atte a rassicurare gli ambienti inglesi; e si può augurare che le parole di pace calmino le onde agitate e aiutino a superare quegli elementi di inquietudine che malauguratamente ancora persistono. Il discorso di Benes alla Camera di Praga, benché si dichiari contrario al «patto a quattro», e annunzi una particolare intesa colla Polonia, rivela tuttavia la preoccupazione di mantenere buoni rapporti coll’Italia e colla Germania, dichiarando possibili anche leggere rettifiche di frontiera, a condizione però che ciò avvenga senza pressioni esteriori e dopo una serie d’anni di mutua comprensione e collaborazione. Qualche speranza si può ricavare per il disarmo dalle conversazioni americane, poiché Roosevelt appare disposto ad assumere per la sicurezza impegni più concreti che non volesse il suo antecessore; ad accettare cioè una formula d’intervento che renda più efficace e più rassicurante il patto consultivo, proposto dall’Inghilterra, contro un eventuale aggressore. Ma, parlando in generale, è forza ammettere che dall’America ora più che gli attesi aiuti, vengono all’Europa nuove complicazioni. Mercoledì scorso, 19 aprile, Roosevelt, a conclusione d’una conferenza coi dirigenti le banche federali di riserva, pubblicava un decreto che ristabiliva in pieno l’embargo sull’oro. Veramente – come abbiamo ricordato nella rassegna del 16 marzo – l’embargo, cioè la proibizione di esportare oro, era stato emanato già ai primi di marzo: ma poi, in via di fatto, l’eccezioni alla regola, autorizzate dal governo americano, erano state molte; e sovrattutto il complesso delle disposizioni finanziarie, prese da Roosevelt, aveva dato l’impressione che l’embargo fosse una misura provvisoria, com’era provvisoria la moratoria delle banche; e che fra i due metodi della deflazione col conseguente fallimento delle banche non solide o dell’inflazione colla conseguente caduta del dollaro, il presidente si fosse deciso per il primo. Ne era derivato anche per gl’interessati europei una rinnovata fiducia nella stabilità del dollaro. Ora invece da mercoledì 19 ci troviamo di fronte ad una politica finanziaria che potremmo dire «inflazionista», se i rapidi contraccolpi del passato non ci ammonissero ad andar cauti nel classificare le fasi contraddittorie di quest’economia manovrata. L’embargo viene decretato, mentre nelle commissioni parlamentari si elabora, d’accordo col presidente, un disegno di legge che gli attribuisce poteri straordinari per aumentare la circolazione bancaria e per ridurre all’occorrenza il contenuto aureo del dollaro da 23,22 a 11,61 grammi. Il metodo di combattere la crisi è dunque cambiato e si tende di proposito a svalutare la moneta, allo scopo di aumentare all’interno i prezzi dei prodotti e delle merci, di facilitare il pagamento dei debiti e di agevolare le esportazioni verso l’estero. Non è qui il caso di discutere gli effetti interni di quest’artificiosa misura; ma per quanto riguarda la situazione economica mondiale, essa ha l’effetto di rendere ancora più urgente e più necessaria la conferenza economica, della quale Roosevelt tenta di fissare le direttive nelle conversazioni di Washington. Quale influsso vi raggiungeranno i progetti di apparenza fantastica, lanciati dagli esperti americani, per una nuova stabilizzazione delle monete, che sarebbe la stabilizzazione «vera» in confronto di quella «politica», attuata e mantenuta dai singoli stati? Roosevelt e Mac Donald, secondo i comunicati ufficiali, si dichiarano contro l’autarchia, per il libero incremento degli scambi internazionali e per una politica degli alti prezzi. Aderiranno le altre nazioni europee a queste direttive anglosassoni? e quale posto avrà alla conferenza la questione dei debiti di guerra? Interrogativi formidabili, che accavallandosi sui problemi del disarmo, rendono ancora più grave e difficile la situazione internazionale. L’Austria si trova in uno stadio costituzionale di transizione tra il vecchio e il nuovo. Il governo di Dollfuss nega di essere fuori della Costituzione vigente, giacché, in assenza della Camera dei deputati, paralizzata da una crisi presidenziale, esso governa con decreti che si basano sulle leggi dei pieni poteri, emanate durante la guerra . Siamo piuttosto in regime di sospensione parlamentare, durante la quale il governo decreta ed attua alcune riforme economiche urgenti e prepara una riforma costituzionale, risalendo ai progetti di mons. Seipel , che voleva introdurre accanto alla Camera dei comuni una seconda camera, eletta dalle classi professionali. I socialisti, in forte minoranza alla Camera, ma padroni ancora della città di Vienna e della dieta dell’Austria inferiore, hanno svolto dapprima una campagna rumorosa contro il governo «dittatoriale»; ma ultimamente hanno abbassato il tono, dichiarandosi disposti a collaborare alla riforma, purché rimanga salvo il principio democratico e rassegnandosi perfino, senza reazioni troppo violente, anche allo scioglimento delle loro formazioni militari . Gli è che questa «dittatura» provvisoria dei cristiano-sociali rappresenta per i socialisti il male minore. L’attuale governo si appoggia oltre che sui cristianosociali, sulla federazione agraria e sulle Heimwehren o milizie patriottiche, guidate dal principe Starhemberg . Queste forze accentuano il loro attaccamento ad un’Austria indipendente, anche di fronte alla Germania; mentre di contro a loro, vanno prendendo piede le formazioni hitleriane che trovano appoggio anche nei reparti stiriani delle Heimwehren, staccatesi dal grosso delle forze dello Starhemberg, dopo il fallito colpo di mano di due anni fa . L’attuale capo del governo austriaco si dimostra uomo avveduto ed energico che si mette in prima fila, quando si tratta di battaglie elettorali, come si è visto di recente ad Innsbruck; ma il partito hitleriano, come risulta appunto anche dalle citate elezioni municipali, guadagna terreno. Dollfuss intanto è molto festeggiato per i risultati del suo viaggio in Italia . Egli ne ha riferito in una grande riunione di cristiano-sociali e heimwehristi, ripetendo di aver trovato nell’Italia un amico sicuro e confermando di aver sviluppato nelle trattative con Mussolini, quei buoni rapporti ch’erano stati avviati in Roma colla visita di Schober . La politica di «adeguamento» continua a celebrare in Germania i suoi rapidi trionfi. I giornali annunziano che anche le loggie massoniche prussiane hanno deciso di ricostituirsi coll’esclusione degli ebrei e col ritorno ai principi di Federico il Grande. Movimento serio e di grande importanza è quello che si svolge entro le «chiese» protestanti. Il primo ministro di Meclemburgo-Schwerin aveva nominato un commissario «per la chiesa evangelico-luterana» del paese, allo «scopo di adeguare il regime ecclesiastico al regime dello Stato e del Reich»; ma il provvedimento è stato sospeso, su ricorso delle autorità ecclesiastiche. La pressione degli avvenimenti tuttavia è tale che lo stesso presidente dell’«Evangelischer Bund», di quell’organo federativo cioè che rappresenta le 29 chiese regionali, ha preso ora l’iniziativa di nominare una commissione per studiare una riforma. La federazione finora non è che un ufficio di raccordo che non tocca la «confessione» e la «costituzione» delle singole comunità. Ma adesso dovrebbe trasformarsi in un vero organo direttivo del protestantesimo tedesco. Non si vede però ancora se a quest’unità organizzativa potrà corrispondere un riavvicinamento delle tre correnti principali del protestantesimo tedesco: i luterani, gli uniti e i riformati. Fino a questo momento oppongono ancora una certa resistenza alla «Gleichschaltung» le organizzazioni politiche, cioè i partiti. I populisti (gruppo Stresemann) e i tedesco-nazionali (Hugenberg) hanno deciso di non sciogliersi. Il Centro è naturalmente dello stesso parere. Guardando al lontano Oriente osserviamo che si va profilando una tensione tra il Manchu-ko e la Russia. La questione verte sull’esercizio della ferrovia orientale. Da qualche tempo, mano mano che il materiale rotabile varcava i confini sovietici, il governo di Mosca si faceva cura di trattenerlo sul proprio territorio. Ora il Manchu-ko minaccia di impossessarsi della ferrovia, la qual cosa darebbe luogo a qualche nuova complicazione. 