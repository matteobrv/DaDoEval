Vi sono certamente degli specialisti che conoscono e seguono da vicino il cammino delle idee nella vita intellettuale russa, ma questi specialisti sono rari e non tolgono che la Russia rimanga per noi occidentali una zona grigia, quale fu per gli Europei dei secoli passati la storia bizantina. È per questo che qualunque cosa accada in Russia, ha sempre per noi il bagliore di un incendio o il rombo di una catastrofe. Tuttavia anche dietro la vampa dei roghi, accesi per bruciare le icone, si disegna tra il fumo e la nebbia il sentiero tortuoso, percorso prima dalle generazioni che oggi portano legna alla fiamma sacrilega. In un recente libro che descrive il «dramma del dittatore bolscevico» e che del resto, studiando psicologicamente Lenin, non ha da occuparsi spesso di cose religiose, s’incontra un capitolo, nel quale Ulianow è alle prese col «pericolo mistico». Siamo a Ginevra nel 1907, dopo cioè il fallimento dell’insurrezione di Mosca, quando Lenin tenta di riprendere la propaganda rivoluzionaria per mezzo di un giornaletto che fa arrivare clandestinamente in Russia . Il pericolo più grave – pensa Lenin – che incombe sui rivoluzionari sconfitti è il ritorno al misticismo. La storia dei social-rivoluzionari aveva sempre oscillato come un pendolo fra l’atto terrorista e il misticismo. Dopo la repressione e la sconfitta i terroristi si abbandonavano alle cose dello spirito e perdevano lo slancio e l’ardimento combattivo. Non poteva ora ripetersi, anche per i socialisti, una tale iattura? Lenin era un bigotto del materialismo storico: per lui quindi il misticismo comprendeva non solo ogni tendenza trascendentale, ma qualunque moto dello spirito, qualunque ideologia che oltrepassasse i limiti del più gretto positivismo scientista. Ora a Ginevra il «pericolo mistico» era penetrato perfino nella minuscola redazione del giornale clandestino. Lunaciarski , il futuro ministro dell’istruzione, vi faceva passare degli articoli che insistevano su frasi pericolose, come queste: «Non pensare che là ove tu non vedi niente, incominci la notte». Perfino il Gorki scriveva in quel tempo il suo racconto dello scalzo vagabondo che cerca la verità e rivelava nella descrizione di una «confessione» una tal quale aspirazione a mirare il volto di Dio. Da Vienna poi era penetrata nei circoli dell’emigrazione russa la teoria del Mach , che era una specie di soggettivismo delle sensazioni, invece che delle idee. Lenin ne è allarmato e scrive un libro per confutare tutte queste tendenze e teorie: «Marxismo e empirio-criticismo, osservazioni critiche su una filosofia reazionaria» . Reazionaria? Sicuro. «Perchè – esclama inorridito Lenin – se la verità è soltanto soggettiva e solo una conclusione di quello che è sentito o visto o vissuto, allora può aver ragione perfino la Chiesa cattolica, perché anche il Cattolicismo è una forma dell’esperienza umana». Perfino la Chiesa cattolica? Sentite la forza di quest’argomento rivolto da un ateo dell’«ortodossia» russa ad uomini che hanno percorso lo stesso cammino spirituale? Codesti ex-credenti non sono mai atei abbastanza per lasciare sulla porta, assieme alle spoglie della loro fede, anche il pregiudizio, l’avversione contro la Chiesa cattolica, che fu loro instillata col latte materno. Lenin guarda al Cattolicismo cogli occhiali dell’«ortodossia», anche quando di questa ortodossia crede aver scalfitto dall’anima ogni più leggera impronta, e attraverso gli stessi vetri appannati dalla nebbia russa egli vede anche il «pericolo mistico»! Nella sua patria, in verità, accadono o accadranno tra poco delle cose molto strane. I mistagoghi e gli occultisti dominano i salotti di Pietroburgo. Gli «jurodiwi», cioè i «santi idioti» non sono venerati soltanto dai contadini, che nella loro glossolallia farneticante sentono i responsi dell’oracolo divino, ma essi compaiono anche nella capitale e vengono ospitati perfino a Corte. L’Imperatore convoca la Duma, solo dopo aver consultato, attraverso il medium, lo spirito di Alessandro III. E poi basterà ricordare solo un nome: Rasputin . Il libro del Fülöp Miller , ristampato in questi giorni in una seconda edizione, fu letto anche in Italia da troppi, perché occorra addentrarsi in molti particolari. Anche per i pochi che dalla letteratura russa avevano previamente attinta una cognizione sufficiente intorno ai «clysti», sul conto degli staretz più o meno taumaturghi e dei monaci girovaghi, la carriera spettacolosa di questo Gregori Jefimovic rimane inesplicabile. Questo muschik dalla capigliatura incolta, dalle mani sporche e dal linguaggio sconcio, il quale viene corteggiato dai più alti funzionari statali, e adorato dalle dame dell’aristocrazia che vedono brillare nei suoi occhi la luce dello Spirito Santo… non c’è forza di fantasia che valga a trasferirlo in un ambiente occidentale. Per quanto lo si studi e lo si scruti, egli rimane un mistero. Perché? Perché lo consideriamo attraverso le lenti del Cattolicismo. Ecco che anche nel caso nostro come in quello di Lenin c’è di mezzo una zona grigia e spessa, attraverso la quale la luce penetra a fatica: lo scisma. Come facciamo noi a capire quell’archimandrita Theophan , rettore del seminario di Pietroburgo, che ci vien descritto quale uomo pio, per quanto ambizioso? Egli ha pur ascoltato il Rasputin quando predicava ai suoi seminaristi: «Peccate pure, una volta che il peccato è in voi; solo così potete superare il peccato. Peccate, poi vi pentirete e vi libererete dal peccato». Nel sentire tali eresie l’archimandrita ha risposto subito che ciò contraddiceva al Vangelo, ma per qual ragione ha poi presentato il Rasputin al vescovo Ermogeno e al celebre predicatore Eliodoro ? E come mai questi tre uomini che in quel momento dominano la Chiesa russa, introducono il Rasputin nei circoli ultra conservativi e clericali della Russia, presentandolo come il vero muschik russo, come il rappresentante del popolo teoforo? Vero che più tardi, quando il Rasputin sfrutterà l’irresistibile influenza ch’esercitava sullo Zar per far elevare all’episcopato figure equivoche e s’allargherà la macchia d’olio della sua vita scandalosa, gli alti dignitari ecclesiastici eviteranno di compromettersi pubblicamente con lui. Ma per quanto tempo il monaco Eliodoro non lo accompagnerà ancora fino al confini del suo distretto con una processione, quale nei paesi cattolici si muove non dietro un Santo, ma appena dietro le reliquie Sue? E il metropolita di Pietroburgo non manterrà fino alla fine per quanto a controvoglia, i rapporti con Rasputin, mandando periodicamente da lui il suo segretario? Colpe senza dubbio anche del sistema cesaropapista. Il cadetto Miliukov , ministro di poi con Kerenski , mette il dito nella piaga quando alla Duma grida che la Chiesa è in mano dello Stato e lo Stato in mano di Rasputin. La sua protesta sarà la diana della rivoluzione. L’esule Lenin la sente e trasalisce di gioia e già vede la dittatura proletaria che strozzerà la Chiesa, per salvare così lo Stato dal «pericolo mistico». Poiché un ateo dell’«ortodossia» può immaginare una fede, un movimento religioso che non sia anche e sovrattutto politico? Il povero Rasputin ha parlato una volta anche del Cattolicismo. In un suo diario scritto durante un pellegrinaggio in Terra Santa, scrive: «Ho assistito a Gerusalemme anche alla Pasqua dei Cattolici che si celebra una settimana prima della nostra. Ma questa festa non è nemmeno da confrontarsi con quella della Chiesa ortodossa. I Cattolici non hanno affatto l’aspetto lieto, mentre da noi tutti, perfino gli animali, sono pieni di gioia in quel giorno! Noi altri ortodossi siamo felici e la nostra fede è la più bella di tutte». Come si vede questa citazione impressionistica non è interessante. Si tratta di una concezione tutta infantile o contadinesca, che viene qui ricordata solo per rilevare quanta parte essa abbia potuto costituire della religiosità russa nella forma che era sentita e praticata dalle masse incolte e rurali e quale effetto su tali masse debbano avere ora gli attentati iconoclasti e roghi sacrileghi che si vanno attizzando nella Russia. Ma il mondo intellettuale, venuto dall’«ortodossia», crede proprio d’essere felice e nutre per il Cattolicismo quel dispregio che affetta o forse sente, nella sua rustica ignoranza, lo staretz? Affermano che il cervello più potente della Russia prerivoluzionaria sia stato Fedoro Dostojewski . Recentemente, si è pubblicata in Germania la sua eredità letteraria, costituita di molti frammenti, abbozzi e note . In una di queste note si parla del Cattolicismo gesuitico – che per l’autore equivale al Cattolicismo romano – come di quello spirito che corrompe il Cristianesimo per metterlo in armonia coi fini di questo mondo. Questa definizione del Cattolicismo non è sostanzialmente diversa da quella che opponeva già Ivan il Terribile al Possevino nel suo celebre contraddittorio con quest’ambasciatore del Pontefice Romano: entrambe s’ispirano pur sempre al concetto fondamentale dello scisma. Ma il Dostojewski non doveva arrestarsi a questa definizione semplicistica. Egli non era «felice» come Rasputin, ma soffriva nel suo spirito tutta la crisi dell’«ortodossia» e ne prediceva la catastrofe rivoluzionaria. Di fronte ad essa il Cattolicismo si ergeva come un esercito di conquista bene ordinato, diretto da generali di genio e servito dal sacrificio di migliaia di vittime operose e volontarie. Di questa vitalità disciplinata e meravigliosa il Dostojewski ci dà un quadro di una potenza estrema nell’episodio nel «Grande Inquisitore» inserito nel romanzo dei Fratelli Karamazoff . Quando la descrizione di questa secolare potenza romana è finita, i due fratelli si scambiano le loro impressioni. Qual’è il segreto che stringe la solidarietà di tutti questi uomini, qual’è la molla misteriosa dei loro sforzi e dei loro progressi, qual’è l’arcano che presiede ad una vitalità così piena di nobili azioni e di sacrifici? Alioscia, il più giovane, rappresenta la concezione tradizionale ortodossa, quando afferma che nel cattolicismo romano non si tratta d’altro che di cupidigia di dominio terreno: si tratta «semplicemente dell’esercito romano del futuro regno universale terrestre coll’imperatore, il Romano Pontefice, sul trono…, nessun segreto, nessuna nostalgia verso il sublime… Il più semplice desiderio di potere, di volgari beni terrestri, di predominio». Ma Ivan gli ha descritto la figura ascetica del Grande Inquisitore ch’è legato da un grande segreto, da un patto misterioso che hanno stretto fra loro i capi del Cattolicismo nell’intento di condurre l’umanità nel porto tranquillo della sua sufficienza, facendola rinunciare alla volontà libera, pur di renderla felice. «È possibile – egli grida al fratello – che tu creda sul serio che tutto il movimento cattolico degli ultimi secoli non sia altro che la tendenza verso il potere e verso i beni materiali?» . Il Dostojewski sentiva dunque che il Cattolicismo non era spiegabile senza un principio ideale animatore? Non staremo qui ad indagare come il poeta russo tenti di risolvere l’enigma. Ci basti rilevare che egli ammette questa forza intima ed occulta, rivolta al bene della società umana. Forse se non fosse venuto troppo di lontano, avrebbe potuto penetrare colla sua intuizione divinatrice nell’interno del meccanismo che gli appare così mirabile ed avrebbe potuto scoprire che il segreto della forza e della vitalità del Cattolicismo è il magistero divino della Chiesa, illuminata, secondo la promessa di Cristo, dalla luce eterna dello Spirito! 