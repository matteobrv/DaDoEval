In Germania le cose vanno male per i cattolici. Nei paesi del mezzogiorno essi stanno perdendo le scuole elementari confessionali. L’episcopato bavarese si batte con ammirabile vigore, ma ogni sua coraggiosa pastorale di protesta ci rivela che un’altra trincea cattolica è caduta. Alla vigilia del Natale un’ultima sua lettera collettiva raggiunge accenti di estrema tragicità. «Il Führer ha riconosciuto il valore che hanno le due confessioni per la vita del popolo – essi dicono – ma gli uomini che dànno il tono e i capi delle organizzazioni combattono sistematicamente e per principio ogni confessione». Un decreto del governo bavarese espelle dalle scuole 1676 religiose. Potranno continuare ad insegnare, solo se abbandoneranno l’abito monastico. Nel 1919 i cattolici del Centro erano riusciti ad indurre i socialisti, ostili anch’essi per principio all’insegnamento delle congregazioni, ad un compromesso fondato sulla libertà e sul diritto dei genitori di scegliere gli educatori dei propri figliuoli. Così di comune in comune, se i padri di famiglia con una certa percentuale si dichiaravano per le suore, queste dovevano essere mantenute nell’insegnamento. Ma ora il governo nazista in nome dei supremi e assoluti diritti dello Stato, per amore dell’unità ed uniformità germanica, mena il gran colpo contro la scuola cattolica bavarese. Oggidì si può dunque conchiudere che il colloquio Hitler-Faulhaber non ebbe esito favorevole. Oramai la scuola elementare confessionale è condannata a scomparire, come in altre regioni è ingaggiata una lotta di pressioni e di minacce contro i pochi istituti cattolici secondari. Il Führer chiama a raccolta contro il bolscevismo, dicono i vescovi, e noi siamo disposti ad aiutarlo coi nostri mezzi morali, ma in Germania forze numerose e potenti si accingono a condurre la gioventù verso il bolscevismo religioso. Nemmeno nella questione delle associazioni giovanili si poté raggiungere un qualsiasi accordo. La legge generale dello Stato ha ora dichiarata obbligatoria per tutta la gioventù l’appartenenza alla lega giovanile hitleriana. Ma vige nello stesso tempo lo statuto di questa lega, il quale esclude che i soci possano contemporaneamente far parte di altre associazioni giovanili. Con ciò le associazioni cattoliche verrebbero eliminate per forza. Si fanno invero circolare notizie contraddittorie sopra trattative in corso per un modus vivendi, ma, a quanto si riferisce da fonte bene informata, tali trattative non esistono e le speranze dei circoli cattolici sono ridotte al minimo. È soprattutto il clima generale che è poco propizio a qualsiasi avvicinamento. Continuano le apostasie da parte di capi e sottocapi delle organizzazioni naziste. Secondo la Reichspost sono usciti dalla Chiesa non soltanto S.E. Himmler, capo delle organizzazioni di assalto e della polizia di Stato, ma anche intieri gruppi di milizie hitleriane. Maggiori sono ancora le perdite della Chiesa evangelica. Da questa sono usciti il governatore della Sassonia, Mautschmann , il governatore dell’Oldenburg assieme alla moglie, il capo di stato maggiore Lutze colla famiglia. L’ambasciatore Von Ribbentropp aveva abbandonato la Chiesa già l’anno scorso. In Baviera particolarmente la situazione diviene così allarmante che il Consiglio ecclesiastico provinciale regionale della Chiesa evangelico-luterana pubblica un vigoroso appello a tutte le comunità perché si oppongano all’agitazione anticristiana che è la preparazione inevitabile del bolscevismo. Intanto gli estremisti del movimento cristiano-tedesco fondano una nuova lega per il «cristianesimo germanico» presieduta dall’ex vescovo di Berlino, Hossenfelder . Questi cristiani germanici rinnegano l’Antico Testamento, perché giudaico, e non ammettono la dottrina del peccato originale, perché contraria alla dignità ed all’onore tedesco. A tale lega aderiscono le Chiese ufficiali del Mecklemburgo e della Turingia, mentre la combattono i pastori della Chiesa confessionale. Anche l’Austria ha cercato una soluzione unitaria della organizzazione giovanile. Partendo dal presupposto che il nuovo Stato austriaco vuol essere cristiano e che quindi promuove e garantisce l’educazione cristiana della gioventù, molti credettero di poter fondere in un solo blocco chiamato «gioventù austriaca» tutti i giovani e tutte le associazioni giovanili esistenti. Le trattative si trascinarono per lungo tempo, ma ora è chiaro che, se in via di fatto si cercherà da ambo le parti di raggiungere l’unità morale della gioventù, i cattolici non intendono però di abbandonare le loro organizzazioni giovanili esistenti. Lo Stato si limiterà ad organizzare tutta la gioventù che non fa parte della Azione Cattolica, in un quadro generale che provvede alla formazione civile e patriottica dei giovani. A questa organizzazione patriottica si raccomanda di mantenere intime relazioni colla «Gioventù cattolica», i quadri della quale però rimangono intatti, in base all’esplicito riconoscimento contenuto nel Concordato. L’episcopato ha soltanto attuato alcune modificazioni nel sistema organizzativo per fargli acquistare un carattere più federativo e una maggior aderenza all’Azione Cattolica diocesana. Ma anche in un recente convegno della gioventù cattolica in Vienna il cardinale Innitzer ha ripetuta la perentoria dichiarazione: Noi siamo sempre pronti a collaborare intimamente colla gioventù statale, ma, in armonia col Concordato, non ci adatteremo mai a sacrificare la nostra indipendenza. Il ministro d’agricoltura francese, che è il socialista Monnet , annunziò alla Camera l’imminente presentazione di alcuni progetti di legge: l’uno sulle convenzioni collettive per la fissazione dei salari dei lavoratori agricoli, l’altro sulla mezzadria e il terzo sul bene di famiglia incedibile e inconfiscabile. A questo punto il ministro esclama: «Che colui il quale avrà meglio difeso la proprietà rurale sia precisamente un ministro socialista, ecco quello che farà certamente stupire molta gente!». E invero, fatta ogni riserva sul testo del provvedimento annunciato, è certo che il concetto d’una piccola proprietà prediale che debba formare la base infrangibile della famiglia contadina, è uno di quei provvedimenti invocati da tanti anni dalla scuola cattolico-sociale ed in genere dai movimenti in difesa del ceto medio, contro i quali i socialisti non avevano che espressioni di commiserazione e di disprezzo. La piccola proprietà rurale, la piccola cooperativa di consumo e di produzione sono tutti elementi ricostruttivi che i socialisti rifiutavano considerandoli palliativi inutili, anzi dannosi ostacoli nell’evoluzione della grande crisi che doveva sboccare nel collettivismo. Tuttavia la difesa della piccola proprietà, fatta dal Monnet in Francia, stupisce meno delle concessioni fatte nello stesso tempo da Stalin in Russia, nella quale muovendo un passo indietro e abolendo della legislazione comunista, già proclamata come la soluzione definitiva, si riconosce e si garantisce entro certi limiti l’esistenza e lo sviluppo della piccola proprietà rurale e artigiana, come già prima ancora, entro certe zone, si era dovuto ammettere il commercio privato. Le scuse per i riformatori sono analoghe nell’uno come nell’altro campo. Stalin dice che la Russia non è matura per il comunismo integrale, anzi che non è nemmeno preparata per il socialismo. Per queste ragioni si introduce un periodo di transizione,differendo ad altri tempi l’attuazione del programma e delle dottrine. In Francia invece i socialisti fanno della politica essenzialmente antisocialista, scusandosi di doverlo fare perché il governo non è socialista, ma di concentrazione. Se si trattasse di governo socialista, allora… Allora non accadrebbe niente, o se si prendessero veramente dei provvedimenti socialisti, bisognerebbe poi tornare indietro, come deve fare Stalin. La verità è che non si tratta di intoppi momentanei o conseguenze passeggere di situazioni politiche, si tratta invece di programmi e di dottrine che, messe alla prova e al contatto con la realtà della natura umana, si dimostrano inattuabili e perniciose. Le idee comuniste e socialiste vengono ad urtare non contro ostacoli passeggeri, ma contro queste leggi essenziali della vita umana, che Federico Le Play ha così meravigliosamente mostrate in un suo libro famoso. «La verità è che dopo la stabilizzazione del 1928, nonostante tutte le compressioni e tutti gli sforzi lo Stato non ha mai speso meno di 50 fino a 55 miliardi. Il conto è semplice: dobbiamo pagare circa 22 miliardi per interessi e ammortamento per debiti e spendere circa 18 miliardi per le necessità della difesa nazionale, cosicché tutte le altre spese devono entrare nell’importo relativamente limitato ai 15 miliardi». Se si vuole comprendere perché mai la situazione sia così grave e i pesi fiscali così insopportabili, non c’è che da riflettere a queste parole pronunciate dal ministro francese delle finanze durante la discussione del bilancio. Ventidue miliardi per pagare interessi e ammortamento dei prestiti che lo Stato ha fatto in gran parte per le guerre passate o per la ricostruzione dopo la guerra europea e 18 miliardi si debbono spendere ogni anno per assicurarsi contro i pericoli della guerra futura. Qual premio di assicurazione paga il cittadino francese contro la guerra! E questo forse per evitarla o invece soltanto per renderla più fatale e più terribile? Se si pensa alla situazione generale d’Europa e dei suoi armamenti, si comprende quale forza distruttiva ed esplosiva vi attingano tutte le dottrine sovversive e utopistiche. I comunisti armano quanto e più dei borghesi, il loro sistema di violenza e il loro metodo politicosociale non ci liberano da nessuno dei pericoli della vecchia Europa borghese, anzi li aumentano terribilmente; e tuttavia nei paesi dove il comunismo non è ancora potere e attuazione, ma solo reazione e utopia, si può comprendere quale immensa leva esso trovi in questo disordine politico, sociale ed economico che la Quadragesimo anno ha così terribilmente descritto. «Sarà vana ogni lotta contro il comunismo, dice la recente lettera pastorale dell’episcopato cecoslovacco, se non si sgomberano le macerie accumulate dal mammonismo dell’era liberale, per poter costruire al loro posto un nuovo edificio sociale retto dalla giustizia e dalla carità cristiana». Il progetto per l’arbitrato obbligatorio votato con una fortissima maggioranza alla Camera francese si è arenato al Senato. L’alta Camera non ha respinto il principio dell’arbitrato, ma non ha accettato il sistema proposto dal governo per organizzarlo, sistema che affidava alla Confederazione del lavoro il monopolio della rappresentanza operaia. Contro questo monopolio si elevò l’ex presidente Millerand ricordando che nel suo progetto presentato 36 anni fa con Waldek-Rousseau egli proponeva che l’arbitrato venisse esercitato da delegati liberamente eletti dagli operai e dai padroni, caso per caso. «Voi domandate, disse Millerand rivolto al governo, che la libertà sindacale sia rispettata, ma solamente quella dei vostri sindacati. Ma ve ne sono d’altri! Oggigiorno ve la prendete con la libertà sindacale, e poi quali altre libertà prenderete di mira?». Impressione fece anche il discorso del democratico-popolare Champetier de Ribes, il quale ricordò che la prima proposta di arbitrato obbligatorio era stata presentata nel 1889 dal conte Alberto de Mun. Anche egli trova inaccettabile l’art. 5 che affida il monopolio della rappresentanza delle due parti alle Confederazioni centrali. «Una confederazione padronale o operaia, per quanto sia importante, egli dice, non può rappresentare tutti i padroni o tutti gli operai che in uno Stato totalitario. Ciò sarebbe contrario alla nostra concezione democratica dell’organizzazione sindacale. Da noi nessuno è obbligato a far parte di un dato sindacato. Tutti i sindacati regolarmente costituiti godono d’altra parte i diritti civili e possono difendere gli interessi della professione. Affidare il monopolio a uno di loro sarebbe violare il principio della libertà sindacale» (applausi). L’oratore continua rilevando che i sindacati costituiti sono ora numerosi e che lo stesso Consiglio nazionale economico costituisce il primo quadro in applicazione della formula cristiano-sociale: il sindacato libero nella professione organizzata. In armonia a queste critiche il Senato cambiò completamente il sistema di conciliazione proposto dal governo, sostituendovi i rappresentanti di tutti i sindacati, designati dai prefetti. La Camera dei deputati tuttavia a sua volta non ha accettato il controprogetto senatoriale. Blum ha fatto invece votare una concessione di pieni poteri al governo per 6 mesi, allo scopo di arbitrare i conflitti esistenti. Wladimiro D’Ormesson preconizza in un articolo del Temps l’accordo delle tre grandi democrazie: Inghilterra, Stati Uniti e Francia. Ma non si tratta di un accordo politico o militare; egli invoca piuttosto un accordo morale, una conformità spirituale che permetta di gettare sulla bilancia in favore della pace e della libertà umana tutta la forza di un’idea suggestiva e irresistibile. L’Inghilterra, egli dice, ha dimostrato recentemente la forza delle sue istituzioni e la grandezza dei principi che la sostengono. La democrazia britannica avendo funzionato in una questione così delicata quale quella del matrimonio del re , con tanto riserbo, con tanta dignità e con tanta forza, ha rialzato l’ideale democratico nel mondo. L’atteggiamento del governo fu altrettanto nobile di quello dei suoi avversari politici. Per gli Stati Uniti lo scrittore francese rileva il discorso di Roosevelt a Buenos Aires e specialmente la parte finale che riconfermava la speranza nella democrazia, come il metodo di governo che più assicura il progresso e la libertà umana e tiene lontana la guerra. Nello stesso tempo però come integratrice e presupposto di questa fede democratica Roosevelt proclamava la sua fede in Dio. «I tentativi periodicamente fatti di negare Dio sono sempre falliti e sempre falliranno. Nelle costituzioni e nella pratica delle nostre nazioni c’è il diritto della libertà religiosa, ma questo ideale e queste parole presuppongono la fede e la fiducia in Dio … La fede delle Americhe risiede nello spirito. Animati da questa fede e da questo spirito vogliamo vedere regnare la pace sul mondo occidentale … Potessimo noi così animati da questa fede e da questo spirito e con l’aiuto di Dio offrire una speranza anche ai nostri fratelli d’oltre mare!». La democrazia americana dunque, conclude il D’Ormesson, si fonda sui valori tradizionali, cioè sui principi che si applicano all’individuo e alla società e si accosta in ciò, se non s’identifica, con la democrazia inglese; ma la democrazia francese? Deviata fin dai primi giorni della Rivoluzione verso il razionalismo ateo e opposta artificiosamente ai principi del cristianesimo, essa ha talmente svuotato i suoi simboli e inquinate le sue istituzioni che oggi, con apparenza di buon diritto, possono impadronirsene i partigiani più fanatici della dittatura e della coercizione, quali i comunisti, che in Russia e in Spagna vorrebbero far passare il loro regime e i loro metodi sotto la bandiera della democrazia. Ecco perché la confluenza spirituale delle tre democrazie, sognata e desiderata da tanti, tarda ad attuarsi. Non basta che sia eguale il metodo di governo; bisogna che concordino anche le direttive e i principi. «Cattive notizie giungono dalla Spagna … Il governo conduce una lotta accanita coi nemici della repubblica … Nel mezzogiorno della Spagna infuriano i comunisti, nel nord i clericali. Alcuni eminenti economisti sono del parere che questo diverso carattere della rivolta nel mezzogiorno e nel settentrione dipenda dal fatto che nel settentrione il possesso è frazionato in un numero infinito di piccole economie, mentre a sud tutto il territorio è costituito da grandi latifondi, e il popolo resta a bocca asciutta. Di qui il crescente proletariato, il comunismo e il desiderio di impadronirsi con la forza del terreno e della proprietà. Che il comunismo giochi una gran parte nei torbidi spagnoli, nessun dubbio! …». (Citato letteralmente dal diario del Dostojewski dell’anno 1873) . 