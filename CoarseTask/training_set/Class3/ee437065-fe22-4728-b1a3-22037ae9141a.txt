«Si è obbligati ad ammettere che lo spirito ha mancato di senso di responsabilità e che non ha compreso che la morale e lo spirito vanno di conserva, che la loro ascesa e la loro caduta sono simultanee e che il disprezzo della ragione ha per conseguenza la licenza morale … Migliaia di professori d’irrazionalismo non si sono preoccupati di sapere se non conducessero il popolo al sanculottismo morale e non lo abituassero all’indifferenza di fronte ad ogni atrocità…». Parole di un quaresimalista? No, parole di Thomas Mann , le quali hanno servito come base di discussione ad un convegno internazionale di filosofi e di letterati sotto l’egida della Cooperazione intellettuale presso la Società delle Nazioni. Thomas Mann con riferimento evidente all’attuale situazione germanica vi ricordava le profetiche parole di Goethe quando questi, già vegliardo, scriveva: «L’incredibile presunzione a cui si abbandonano i giovani si manifesterà tra poco nelle più grandi follie». Il tema del dibattito era la «formazione dell’uomo moderno», ma né De Madariaga né Henry De Juvenel né Jules Romain , né altri rappresentanti delle varie nazioni, trovarono parole che potessero attenuare l’impressione delle sconfortanti conclusioni dello scrittore tedesco. Il solo rappresentante dell’idea cattolica, De Reynold , pur rimproverando ai filosofi la mancanza di senso di responsabilità per cui, lanciando ipotesi e conclusioni appena abbozzate, nella folla, avevano distrutto delle tradizioni per sostituirvi dei miti, ammetteva tuttavia che la situazione attuale in fondo è dovuta ad esplosioni di errori accumulati per tutto un secolo. Il convegno, come le discussioni consimili fra gente del più opposto pensiero, non concluse. Paul Valéry , che presiedeva, si limitò a constatare l’accordo sopra l’esistenza di un problema della condotta generale del consorzio umano, problema che non va lasciato soltanto agli Stati né alle autarchie nazionali. Il Romain rilevò «che gli stati e le nazioni non sono che dei mandatari di un’idea astratta, dell’umanità o di Dio, come direbbe il De Reynold». Lo Stato, la nazione, mandatari di Dio e responsabili di fronte alla divinità, quindi soggetti ad una morale comune: ecco il punto ove i cattolici col loro pensiero universalista potrebbero concentrare gli sforzi del loro sano ottimismo per rigenerare e rinvigorire la morale internazionale e dar corpo e istituti all’idealismo cristiano che deve pur dominare nel mondo, affinché il consorzio umano non perisca. Se i cattolici di tutte le nazioni fossero consapevoli della loro forza e portassero all’umanità l’insostituibile soccorso del loro pensiero in un momento in cui altri pensatori rimangono esterrefatti innanzi agli effetti delle loro dottrine, quale ora sarebbe questa per il trionfo del pensiero cristiano! Troppo spesso oggi in coda ai socialismi, ai nazionalismi e ad altri ismi di vari paesi, i cattolici sarebbero domani all’avanguardia dell’umana società. Dobbiamo ritornare ancora sui conflitti sociali in Francia perch’essi sono densi di ammaestramenti per i cattolici di tutto il mondo. Appare chiaro anzitutto che i cattolici, nei loro capi e nelle loro organizzazioni ufficiali, non hanno preso un atteggiamento di parte, ma, elevandosi al di sopra dei partiti, hanno trovato nei loro principi immortali le direttive di un atteggiamento favorevole alla pace e ad una maggiore giustizia sociale. L’elevatissima parola del card. Verdier strappò accenti di riconoscimento perfino dai banchi del governo ove siedono coloro che per lunghi anni hanno attaccata la Chiesa, come la protettrice della reazione e dei privilegi sociali. Nello stesso senso parlarono i deputati cattolici alla tribuna delle due Camere. «Vi sono, ha dichiarato Le Cour Grandmaison , dei principi sacri e per noi intangibili, che riguardano la persona umana, la famiglia, la patria e Dio. Ma questi principi, continua l’oratore, non sono affatto vincolati all’ordine sociale attuale. Quest’ordine sociale non ci appare in nessun modo come una cittadella che noi dobbiamo difendere ad ogni costo. Dove è intaccato d’ingiustizia e d’egoismo, esso ci appare, al contrario, come un disordine da correggere. Una moltitudine di francesi appartenenti a tutte le sfumature dell’orizzonte politico, dall’estrema destra all’estrema sinistra, dal comunismo al cattolicismo, s’incontrano per portare sull’ordine sociale attuale un giudizio che si ispira ai medesimi criteri e per volere sostituire a quest’ordine in deperimento un ordine sociale nuovo basato (i vostri programmi elettorali ne fanno fede) sul rispetto della persona umana e della libertà, sul rispetto della famiglia e della patria, ma anche sulla limitazione del potere abusivo del denaro. Su tutti i punti del globo si sono istituite delle vaste esperienze… Frattanto in questo vasto ciclo che va dall’anarchia alla dittatura, nessuna esperienza ci sembra, a noi francesi, decisiva e concludente, poiché, in tutte, la ricerca d’una autorità che noi sentiamo necessaria, è pagata ad un prezzo che noi giudichiamo mortale: il sacrificio della libertà e della dignità della personalità umana. In tutti i partiti noi sentiamo oggi scaturire queste aspirazioni comuni verso maggior ordine e verso maggior giustizia, verso maggior autorità e verso maggior libertà reale». Al Senato l’on. Francesco Saint-Maure , dopo aver ricordato le divergenze sostanziali e dottrinali fra socialismo e cattolicismo, dichiarava che non trovava niente di nuovo e di terrificante nei progetti-legge presentati dall’on. Blum «mi sembra di trovarmi in presenza di antiche conoscenze …». Certo, come nota La Vie Catholique, non si può consentire ai metodi usati dagli scioperanti, non all’occupazione delle fabbriche e meno ancora ai sequestri di cose e di persone. La maggior parte dei padroni sono uomini che hanno sopportato coraggiosamente gli effetti della crisi e molti hanno fatto dei gravi sacrifici per non chiudere. Riconosciamo d’altra parte, continua la rivista cattolica, che, nella grande industria, i sindacati operai avevano tentato da due mesi d’ingaggiare colle organizzazioni padronali delle conversazioni che si tiravano in lungo senza concludere . Talvolta, i padroni nemmeno rispondevano. Lo sciopero è loro apparso allora la sola soluzione. Sarebbe stato sufficiente che fosse stato creato dalla legge la procedura della conciliazione e l’arbitrato obbligatorio, tale quale i cattolici sociali l’avevano previsto quindici anni fa e proposto in un testo, nel quale Duval Arnould , deputato cattolico, fu il relatore, e che la C. F. T. C. nel suo piano preconizza, affinché numerosi conflitti potessero essere regolati amichevolmente. Noi avremmo fatto economia delle giornate angosciose che la Francia sta attraversando. L’accordo generale fra padroni e operai contiene, inoltre, il riconoscimento del diritto sindacale e la creazione dei delegati d’officina. Si resta confusi al vedere che, cinquanta due anni dopo il voto della legge sui sindacati, è necessario di riunire dei padroni per far loro dichiarare che essi rispetteranno ormai questa legge. È quasi mezzo secolo fa che l’Enciclica Rerum novarum ha proclamato la legittimità delle associazioni operaie. Dei datori di lavoro cattolici la misconoscono tutt’ora; e cosa ancora più grave, essi hanno incoraggiato in molti casi la creazione di un monopolio di fatto in favore della C.G.T. , a detrimento dei sindacati cristiani. Essi devono oggi subire, sotto la pressione di un ministero socialista, ciò che la loro coscienza e il loro interesse avrebbero dovuto bastare per suggerire. Quanto all’istituzione dei delegati operai, essa dovrebbe permettere di costituire alla fine quelle commissioni sociali che i cattolici, ispirandosi all’Enciclica, non hanno cessato di reclamare e che, costituite prima, sarebbero state animate d’uno spirito di conciliazione che non è certo si trovi oggidì. E che dire dei contratti collettivi votati l’11 giugno alla Camera francese con 528 contro 72? Nemmeno in Francia la cosa è nuova, giacché fin dal 25 marzo 1919 vi esiste una legge sugli accordi collettivi di lavoro; ma essa non produsse i risultati voluti in quell’occasione perché il parlamento respingeva la proposta presentata il 19 novembre 1918 dal deputato cattolico Jean Lerolle , la quale rendeva obbligatori i contratti per tutta una regione. L’attuale legge del ministro Blum autorizza il ministro del lavoro a rendere obbligatorio per tutti i padroni e tutti gli operai di una data professione o di una data regione quel contratto che fosse stato concluso dai sindacati operai e sindacati padronali. Ora questa disposizione sembra presa di peso dalla surricordata proposta Lerolle. Il ministero del Fronte Popolare riprende dunque con un ritardo di 16 anni il testo deposto dai cattolici sociali. L’on. Henry Meck ha potuto giustamente dichiarare alla Camera: «I cattolici sociali di questo paese, da 50 anni lottano per la realizzazione dell’idea collettiva del lavoro, che è stata sempre raccomandata dalle encicliche pontificie. Noi ci rallegriamo che oggi stesso delle organizzazioni sindacali e dei partiti politici che, in passato, sono stati, per ragioni ideologiche, ostili a queste convenzioni collettive, ne accettino la applicazione, pure sotto forma d’arbitrato-obbligatorio del governo, principio che essi avevano sempre respinto. Noi ci felicitiamo di questa conversione e noi pensiamo che in avvenire l’istituzione di questa convenzione porterà un po’ più di giustizia nelle relazioni fra i padroni e gli operai». La resistenza opposta ai progetti dei cattolici sociali dai conservatori sociali, moderati o radicali, lascia, ancora, al Fronte Popolare il vantaggio d’aver fatto maturare in otto giorni un progetto che essi avevano arrestato da 15 anni. Non sarebbe stato meglio che gli elementi moderati avessero favorito i cristiano-sociali e accolte le proposte che essi avevano da tempo elaborato? Accettiamo ora almeno il richiamo di Leone Balby, il quale nel Jour scopre che esiste in Francia una Federazione francese dei lavoratori cristiani che risale al 1887 e conta 150.000 membri. «Dovrebbe – egli dice – contarne almeno dieci volte tanti». Notiamo pure che parecchi vescovi hanno colto l’occasione per raccomandare la diffusione e l’appoggio dei sindacati cristiani. Ha fatto ottima impressione la Pastorale dell’arcivescovo di Cambrai il quale invita i francesi a esaminare la loro coscienza sui due principi che stanno alla base dell’economia nazionale: quello della proprietà e quello del lavoro. «Domandiamoci, dice egli, se noi abbiamo avuto il rispetto della proprietà, e di quella degli altri e della nostra, se noi ne abbiamo usato nella misura richiesta con rapacità, per esempio pagando salari di fame; non abbiamo accumulato per avarizia o speso in un lusso inutile ed immorale? Per ciò che concerne il lavoro, abbiamo noi avuto il senso del vero lavoro, fatto d’amore, di gusto nel suo fine, di cura di non sciupare i momenti che non ci appartengono, di non falsificare l’equilibrio che esiste tra il salario e il lavoro fornito? Volgiamoci quindi verso i nostri fratelli e domandiamoci se noi abbiamo osservato verso essi la giustizia, la carità, la rettitudine, la franchezza, la bontà. Abbiamo noi teso una mano soccorrevole a coloro che soffrono?». Ben diversa fu l’influenza esercitata dai cattolici organizzati nel Belgio, ove il presidente del consiglio Van Zeeland poté contare sulle forze d’ordine e di conciliazione rappresentate da una parte dai sindacati padronali cattolici e dall’altra dalle organizzazioni operaie democratiche cristiane. Qui la libertà sindacale, così tenacemente contrastata dai socialisti, è una conquista cristiana e la creazione di commissioni paritetiche viene ad inserirsi nel programma di corporativismo moderato che è proprio dei cattolici belgi. Ma la differenza risulterà sovrattutto dall’organismo più autonomo, più snello e più maturo che verrà a crearsi per l’applicazione della convenzione generale, conclusa fra padroni e operai sotto il patrocinio del governo. I cattolici rappresentano quell’elemento di equilibrio che tempera l’intervento statale coll’autonomia delle classi corporativamente organizzate. Richiamandosi alla legge, presentata dal ministero Laval, che era già stata applicata in confronto delle organizzazioni paramilitari dell’«Action Française», il ministero della sinistra ha ora sciolto anche le altre organizzazioni considerate come squadriste, quali le Croci di fuoco, la Gioventù patriottica, la Solidarietà francese e le Associazioni franciste. Tutte queste associazioni, all’epoca della legge Laval, si erano trasformate in «partiti» o «movimenti sociali»; così i decreti dell’attuale governo hanno dovuto sciogliere il «Movimento sociale delle Croci di Fuoco», il «Partito popolare nazionale», il «Partito nazionale corporativo repubblicano» e in fine il «Partito francista». Il Governo motiva i decreti, affermando che non si tratta che di una etichetta formale con lo scopo di mascherare l’organizzazione paramilitare che continuerebbe a sussistere con lo stesso carattere delle associazioni trasformate. Tutte queste istituzioni – dice il governo – si elevano contro le istituzioni legali del Paese, vogliono imporre con la forza delle loro dottrine le loro soluzioni e apportano così per la loro organizzazione e attività un fermento d’inquietudine e di agitazione, nocivo alla buona condotta morale e agli interessi della nazione … «Leggendo questa prosa stilata da un ministro socialista si pensa naturalmente al “Gracchi de seditiones querentes”. Come non pensare che tutti questi misfatti che vengono rimproverati alle leghe di destra costituiscono in buona parte la colpa e (dal loro punto di vista) il vanto delle leghe di sinistra? La dissoluzione delle associazioni paramilitari poteva essere una misura di pacificazione sociale, a patto che fosse estesa a tutte le parti in conflitto e che coincidesse con un disarmo generale delle persona e degli spiriti». Nessuna meraviglia quindi che il col. De La Rocque, l’on. Taitinger , i signori Boucard e Jean Renaud , capi delle leghe disciolte, protestino contro la misura che li colpisce, la proclamino rappresaglia e si consolino colla speranza che fra poco verrà la volta della destra. Tutto d’un colpo, dinnanzi alla reazione suscitata dal provvedimento, i comunisti divenuti difensori dell’ordine costituito scrivono nell’Humanité: «Sarebbe vergognoso che dopo l’ordine e la calma che i lavoratori hanno dato l’esempio di mantenere, rivendicando il loro pane, le minoranze attive che si reclutano più sovente tra i saloni che sui cantieri, organizzassero disordini uguali a quelli che precedettero il 6 febbraio! Il paese vuole la calma. La pace ne abbisogna. La moneta ne abbisogna. Fare un trampolino d’agitazione faziosa d’una misura che è stata inscritta nella legge e della quale la sola carenza dei governi precedenti ne aveva fatto differire l’applicazione, è dare mille volte ragione al Fronte popolare, è fare una confessione di guerra civile, è lavorare contro la Francia, è lavorare per Hitler!». Per quanto si possa desiderare che l’ordine venga in Francia mantenuto e ci si debba associare all’appello dei vescovi per la pacificazione degli animi, non ci si può stupire che i colpiti non trovino in queste misure legali, prese soltanto contro di loro, quella giustizia imparziale che dev’essere la forza morale d’ogni governo. Auguriamoci quindi che altri provvedimenti d’imparzialità e di equilibrio tolgano a questa misura un carattere politico e di combattimento e la trasformino in provvedimento d’ordine e di libertà, affinché tutti nell’ambito delle leggi e con piena eguaglianza di diritti possano liberamente associarsi, perché tendano onestamente al bene comune. 