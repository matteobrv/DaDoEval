Alessandro VII deve aver pensato con profonda ripugnanza alla pace di Vestfalia . Per quattro lunghissimi anni egli aveva partecipato ai negoziati, dividendo con un altro italiano, Alvise Contarini , ambasciatore veneto, le fatiche e le pene di una difficilissima mediazione fra il blocco franco-svedese e il blocco absburgico. Già nel 1644 scriveva in Roma ad un amico che la sera egli tornava spesso a casa sfinito e colla testa infiammata per le discussioni e per il calore delle teutoniche stufe. Ma le sofferenze fisiche furono un’inezia a confronto della tragedia che Flavio Chigi dovette attraversare alla vigilia della conclusione, quando, tirando le somme, risultò che la pace, pur tanto auspicata, significava per la Chiesa la perdita in Germania di due arcivescovadi e 13 vescovadi, senza parlare dell’assurdo principio ivi sanzionato del cuius regio eius religio, che voleva dire la cessazione definitiva, e col riconoscimento oramai anche dei cattolici tedeschi, dell’unità religiosa nell’Europa centrale. Contro questa pace non rimaneva che lanciare una protesta, la quale, dato lo sconvolgimento politico oramai avvenuto, non poteva essere che una riserva presentata dalla Chiesa cattolica, di fronte ai secoli del suo immancabile avvenire. Quante volte nelle ore tristi di quei negoziati non si pronunciò con esecrazione ed ancora con timore un nome, il nome di quell’uomo geniale e fatale ch’era stato la causa della sconfitta cattolica. Gustavo Adolfo, re di Svezia , era già caduto sui campi di battaglia ma la sua grande ombra dominava ancora trionfante sui plenipotenziari, curvi sopra il tavolo verde di Münster. Eppure la Provvidenza riservava ancora, al nunzio Flavio Chigi, divenuto prima segretario di Stato di Innocenzo X e poi papa col nome di Alessandro VII, una grande soddisfazione personale. Già nell’autunno del 1651 il card. Chigi, segretario di Stato, aveva saputo in grande segreto dai gesuiti che Cristina , regina di Svezia, figlia di Gustavo Adolfo, meditava di convertirsi al Cattolicesimo. Dapprima non ci credette, tanto gli parve insperato che la figlia di colui ch’era stato il capo vittorioso dei protestanti, trovasse la via della vecchia Chiesa. S’aggiunga che Cristina non era una regina qualunque. Dotata di qualità straordinarie, coltissima, tanto che la si chiamava la «Minerva del settentrione», Cristina era celebre in tutto il mondo, come mecenate dei filosofi e degli eruditi più famosi. In quasi tutte le capitali d’Europa teneva corrispondenti che compravano per lei manoscritti, libri, quadri e statue. Come regina sapeva imporsi con grande dignità ed energia: generali che durante la guerra dei Trent’anni erano stati il terrore della Germania, tremavano innanzi a lei come fanciulli e gli ambasciatori stranieri trovavano in lei una scolara del celebre Oxenstjerna , la quale aveva superato il maestro. Alla prima notizia il cardinale Chigi si limitò a raccomandare il segreto: ed egli stesso lo mantenne così gelosamente che non lo comunicò nemmeno al Papa. Temeva la mobilità dello spirito femminile, e d’altra parte, gli effetti di un’eventuale reazione protestante. Ma circa la mobilità dello spirito, egli, fortunatamente, s’ingannava. Cristina era una cerebrale, un temperamento mascolino che, conosciuta una volta la verità, andava diritta alla mèta, a qualunque costo. Come rivelano le sue «memorie» e confermano altre testimonianze, dai dubbi contro la religione protestante, che le era stata inoculala fin da piccina – le aveva fatto cattiva impressione specialmente il duro concetto di un Dio inesorabile, quale glielo rappresentavano i pastori di Corte – la Regina ancor da giovinetta era passata ad un vago deismo razionalista, dal quale però, non avendo potuto trovare appagamento, passò presto all’inquieta ricerca della verità religiosa, frugando negli antichi padri, che studiò tutti. In quel tempo il suo cuore assetato cercava Iddio anche colla preghiera. «Tu sai, ella esclama nella sua autobiografia, quante volte in una lingua ignota agli spiriti comuni, Ti pregai di questa grazia e giurai di obbedirti, mi dovesse ciò costare anche la vita e la felicità». Nel 1650 poté entrare in frequenti rapporti col gesuita Antonio Macedo, che era cappellano dell’ambasciatore portoghese a Stoccolma e per mezzo suo si fece inviare da Roma due gesuiti, Paolo Casati e Francesco de Malines , che arrivarono in Stoccolma nel marzo 1652, travestiti da gentiluomini italiani. Infinite furono le cautele che dovettero osservare la regina ed i gesuiti per sfuggire al geloso controllo della Corte luterana. Finalmente nell’estate del 1654 Cristina aveva maturati i suoi disegni, che naturalmente dovevano includere anche l’abdicazione, perché gli Stati generali non avrebbero tollerata una regina cattolica. Il 6 giugno 1654 Cristina depose nel castello di Upsala la corona a favore di suo cugino Carlo Gustavo , riservandosi però la dignità regia, la sua proprietà privata ed un appannaggio di 300.000 talleri all’anno. Quest’atto commosse il paese che a malincuore vedeva scomparire con lei la gloriosa dinastia dei Vasa. Le pressioni perché rimanesse furono tante, che, per liberarsene, Cristina fuggì in abiti maschili e riparò ad Anversa, ove nel Natale dello stesso amo fece la professione di fede rinnovata poi pubblicamente e solennemente ad Innsbruck, in presenza di Luca Holstenio , bibliotecario pontificio, anch’egli un convertito, il quale portò poi a Roma l’atto d’abiura firmato dalla regina e l’originale dell’abdicazione di Upsala, documenti che si conservano ancora nell’archivio vaticano. Solenni furono le accoglienze ch’ebbe Cristina nelle città pontificie e celebre e solennissimo fu il suo ricevimento in Roma. A Porta del Popolo si legge ancora l’incisione dettata da Alessandro VII: Felici faustoque ornata ingressui anno 1655. Qui le diede il benvenuto l’intiero Collegio de’ cardinali ed essa passò trionfante per Roma cavalcando un bianco destriero, fra il suono delle campane e il tuono dei cannoni di Castel S. Angelo. Cristina che già durante il viaggio aveva sostato a Loreto, per consacrare alla Vergine scettro e corona, si recò prima a venerare la tomba degli Apostoli in S. Pietro e poi fu ricevuta in concistoro dal Papa. Ed eccola ora in ginocchio la figlia di Gustavo Adolfo, la firmataria della pace di Vestfalia, eccola in ginocchio innanzi ad Alessandro VII. La figlia veniva a riparare la ferita inferta dal padre e l’esempio di una Regina così illustre avrebbe certo influito sul movimento di ritorno verso la vecchia Chiesa, che già si era iniziato in Germania! Quali pensieri, quali speranze, quali ringraziamenti per i disegni adorabili della Provvidenza! La nobiltà romana fece di tutto per rifare la Regina dei perduti splendori della sua Corte. Un quadro di Salvatore Rosa , che si ammira ancor oggi nella galleria Barberini, rappresenta il torneo di cavalieri e di amazzoni che i Barberini diedero in suo onore nel loro palazzo delle Quattro Fontane. Coi Barberini gareggiarono i Pamfili, le ambasciate e i collegi pontifici. Tutte le preziosità della retorica secentesca, tutte le risorse dell’arte barocca e dello stile berniniano vennero impiegate da quest’alma madre Roma, per celebrare il ritorno di una grande figlia! Vero è che molte speranze allora nutrite non si avverarono. Cristina stessa anzitutto, col suo temperamento mascolino e bizzarro, assomigliava più ad una virago della rinascenza che a quell’ideale di rigido ascetismo, al quale aspirava la controriforma cattolica e che era stato così degnamente incarnato dalla principessa Maria , figlia di Carlo Emanuele I di Savoia, morta proprio in quel torno di tempo a Roma. Ci vollero degli anni prima che quella orgogliosa natura di amazzone si adattasse ai costumi e alle pratiche della vita religiosa e sociale latina. L’irrequietudine del suo spirito la coinvolse anche in avventure politiche, e la rese vittima di sfruttatori. Ma superata questa agitata parentesi, nella quale, come dimostra inconfutabilmente il Pastor, la sua integrità e la sua onestà di costumi non patirono il minimo oltraggio, essa ridivenne, nel palazzo Corsini alla Lungara, la celebrata mecenate delle scienze e delle arti, la devota e fedele serva della Chiesa. Essendosi dovuta recare due volte in Svezia, in seguito alla morte di Carlo Gustavo, poté saggiare in tutta la sua amarezza l’intolleranza luterana che le impedì perfino di farsi celebrare la messa privatamente nel suo castello; ed invano cercò di ottenere per le minoranze cattoliche delle città anseatiche una, sia pur limitata, tolleranza religiosa. Nella sua autobiografia e nei suoi pensieri, scritti questi per i suoi intimi e pubblicati solo nel 1907 per cura del Bildt , si rivela la sua profonda e irrefragabile romanità e papalità. Così quando scrive: «Iddio esprime la sua volontà solo per mezzo del suo unico oracolo, che è la Chiesa romana cattolica, al di fuori della quale non si può dare salute. Bisogna sottomettersi ciecamente e senza riluttanza alle sue decisioni. Dio ha voluto dare autorità al Papa e alla Chiesa in modo così meraviglioso, mediante così numerosi miracoli, tanti concili ed altri fatti straordinari, che nessun uomo ragionevole può dubitare dell’adempimento della sua magnifica promessa, che cioè le darà potestà sopra l’inferno fino alla fine del tempi… Come si può essere cristiani senza essere cattolici e come si può essere cattolici, senza dimostrare al Papa la sottomissione che gli è dovuta?». Bisogna anche ammettere che nemmeno tutte le speranze che i Romani associarono a quella rumorosa conversione per la ricostituzione dell’unità della Chiesa si adempirono: si ebbero bensì alcune conversioni di principi le quali risalgono direttamente all’esempio di Cristina, come il conte palatino Carlo Augusto di Sulzbach e Gustavo Adolfo del Baden ; ma il movimento si arenò per l’insuperabile intolleranza religiosa dei luterani, i quali, contro ogni diritto e contro la pace stessa di Vestfalia, bandivano addirittura dal loro paese i principi convertiti, spogliandoli di ogni autorità e di ogni avere. Ma la conversione di Cristina contribuì certo a risollevare gli animi, se non depressi certo afflitti per la triste conclusione della guerra dei Trent’anni. Pare in questo tempo che il Papato, risospinto quasi da una forza interiore a sfidare l’inclemenza degli eventi, senta il bisogno di riaffermare vigorosamente il suo impero spirituale sul mondo: più i suoi figli degeneri si allontanano, più la Chiesa allarga le braccia, sicura che un giorno – fra decenni, fra secoli – il figliuol prodigo ricercherà il suo amplesso materno. È a simboleggiare queste braccia che sorgono, proprio negli anni in cui Cristina viene a Roma, le colonnate di S. Pietro. Il genio del Bernini dopo aver messo a guardia della tomba del Pescatore Costantino e Carlo Magno , cominciò nell’agosto del 1657 a gettare le fondamenta di quello che si diceva «il teatro sopra S. Pietro». Duecento ottantaquattro colonne e 88 pilastri dovevano allinearsi sulla piazza in forma d’elisse, perché, come disse il Bernini al Papa, costituissero quasi due braccia del tronco, ch’era la basilica. «Essendo la chiesa di S. Pietro quasi matrice di tutte le altre, doveva haver un portico che per l’appunto dimostrasse di ricevere a braccia aperte maternamente i cattolici per confermarli nella credenza, l’eretici per riunirli alla Chiesa, e gl’infedeli per illuminarli alla vera fede». Così sta scritto in un manoscritto chigiano dell’epoca, ricordato in nota dallo storico surriferito. E fu proprio questo il pensiero inspiratore di chi volle il colonnato, perché infatti Alessandro VII vi fece incidere le parole dei salmi e dei profeti: Venite, procedamus ante Dominum in tempio sancto eius et nomen Domini invocemus. E sull’altro braccio: Venite, ascendamus in montem Domini, adoremus in templo sancto eius. Venite: la Chiesa romana, con fede che supera i secoli, attende sempre, a braccia aperte! 