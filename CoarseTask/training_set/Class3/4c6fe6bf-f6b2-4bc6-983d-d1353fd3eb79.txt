Gli avvenimenti hanno indotto i cattolici francesi a rivolgere maggiore e più efficace attenzione al sindacalismo cristiano. Nei primi mesi del ministero Blum, il movimento operaio sindacale si è gonfiato a dismisura. I membri della Confederazione socialista, diretta da Jouhaux , si contano ora a milioni e anche la Confederazione cristiana annuncia di aver superato da un pezzo il numero di trecentomila soci. Questo rapido accrescimento di forze non è bastato a strappare alla Confederazione rossa il monopolio di fatto , ma ha ottenuto almeno lo scopo di impedire che tale monopolio venisse legalmente e perpetuamente stabilito in forza della legge sull’arbitrato, la quale se fosse stata accettata, nei termini proposti dal governo, avrebbe riconosciuto alla Confederazione rossa il monopolio della rappresentanza degli operai di fronte ai padroni ed allo Stato. Come è noto la Camera alta, per non accettare tale monopolio, si rassegnò a concedere in materia di arbitrato i pieni poteri al governo per la durata di sei mesi ; ma entro questo termine il governo dovrà presentare un nuovo progetto onde regolare definitivamente il problema dell’arbitrato. La questione è quindi differita ma non risolta. Dalla crisi degli scioperi e delle occupazioni la Confederazione cristiana esce non soltanto rafforzata di numero ma anche cresciuta di autorità, perché le è riuscito di ottenere un posto su quattro dei rappresentanti operai nell’Ufficio del grano. Ma cresciuta è sovrattutto la sua considerazione nella mente dei cattolici francesi. Lo ha ripetuto anche il cardinale Verdier inaugurandone a Parigi la nuova sede. I cattolici francesi hanno la sensazione di dover fare un nuovo sforzo per riguadagnare il tempo perduto. Quando si pensa che i primi sindacati cristiani risalgono al 1887, ma che poi le lunghe discussioni sopra i sindacati omogenei o misti impedirono un forte sviluppo, proprio nel tempo in cui la stessa Confederazione rossa era debolissima e travagliata da grandi discordie e che solo nel 1919, nel torbido dopoguerra, venne creato, con la Confederazione cristiana, un organismo centrale ed unitario, appena si può immaginare quale movimento irresistibile si sarebbe sviluppato tra le classi operaie se le ripetute esortazioni di Leone XIII avessero trovato maggiore docilità e suscitato entusiasmi meno passeggeri! L’esistenza di una minoranza forte e compatta di lavoratori organizzati al di fuori della Confederazione socialista avrebbe impedito il formarsi di una dittatura sindacale rivoluzionaria. Così avvenne e avviene nel Belgio, così era accaduto nella Germania postbellica, tale è ancora sempre il caso dell’Olanda. A torto dunque si svalutavano gli sforzi del sindacalismo cristiano, coll’affermazione che il suo carattere «confessionale» non gli permetterebbe mai di giungere alla maggioranza; ciò non è punto necessario: una minoranza vigorosa e cosciente può influire sulla situazione più che una massa opportunista. Certo la lotta per la libertà sindacale esige uno spirito di sacrificio, una fedeltà e si può dire anche un eroismo che fa onore alla fierezza e all’incorruttibilità del cristiano. Nell’Almanach Catholique Français del 1937 P.L. Falaize, dopo averci fatto la storia del movimento sindacale cristiano in Francia, illustra parecchi episodi del territorio minerario di Arras e Pas-de-Calais. Dopo lo sciopero, al quale avevano aderito anche i lavoratori cristiani, questi si videro negato l’accesso alle miniere nel momento della ripresa del lavoro. Per entrare nei pozzi bisognava presentare la tessera del sindacato rosso. I socialisti ed i comunisti affermavano bensì la libertà sindacale che intendevano di far valere di fronte ai padroni, ma nello stesso tempo «rivendicavano la libertà di non lavorare con operai avversari dell’unità sindacale». Con questo bel pretesto il gruppo dei cristiani è minacciato, diffidato e finalmente escluso dal lavoro. Tuttavia si raccontano dei casi di resistenza meravigliosa e la Confederazione cristiana a furia di insistenze presso il governo e presso le autorità locali spera ancora di ottenere giustizia. Il peggio è che gli stessi direttori delle compagnie e gli ingegneri per non avere noie e sotto la minaccia di altri scioperi fanno pressione sui «cristiani», perché aderiscano alla Confederazione rossa, arrivando perfino al punto di versare essi stessi le tasse di iscrizione. Ma la Confederazione cristiana ha compreso che essa si batte per un principio che dovrà finire per trovare l’appoggio della maggioranza della nazione e quindi è decisa più che mai ad insistere fino alla vittoria. «Noi combattiamo il bolscevismo, scrive il professore Dietrich von Hildebrand nella rivista viennese Der Christliche Ständestaat, in prima linea perché combattiamo il materialismo razionalistico che sta alla sua base. Noi combattiamo inoltre il bolscevismo per il suo estremo antipersonalismo; esso perseguita con odio inestinguibile tutto quello che ricorda nell’uomo la sua persona morale. Di qui la sua avversione per la famiglia e il matrimonio, di qui la repressione di ogni morale trascendentale. Noi combattiamo ancora il bolscevismo perché esso preconizza la tirannia economica; lo combattiamo per il suo messianismo terrestre. Il cristiano sa che solo Cristo può veramente rinnovare il mondo e che ciò avviene colla trasformazione individuale e con la sua santificazione. La battaglia decisiva viene combattuta nell’anima del singolo. Tutti i rivolgimenti e modificazioni prodotti da nuove leggi e nuovi provvedimenti esterni hanno un’importanza secondaria. Ogni uomo che si presenta come un nuovo messia è un falso profeta perché non vi è che un vero Messia: l’Uomo Dio Gesù Cristo. Noi combattiamo ancora il bolscevismo per il suo totalitarismo statale. L’estensione senza limiti e senza misura delle competenze dello Stato spoglia l’individuo di ogni libertà ed è in contraddizione irriconciliabile con la parola di Cristo: “Date a Cesare quel che è di Cesare e a Dio quel che è di Dio”. Non il solo Stato possiede dei diritti, ma anche l’individuo ed altre comunità, come la famiglia e la Chiesa. La totalitarietà vale per il cristiano soltanto nei suoi rapporti con Dio. Noi combattiamo infine il bolscevismo per i suoi metodi brutali di violenza, per la sua divinizzazione della tecnica, per quella sua meccanica concezione della società e della vita che sta in aperta antitesi colla civiltà cristiana e occidentale. Ma appunto perché noi combattiamo il bolscevismo non per ragioni di contingenza politica o di sola difesa sociale, bensì per ragioni di profonda antitesi spirituale e religiosa, noi non possiamo confondere il nostro atteggiamento con coloro che combattono il comunismo in nome del nazionalsocialismo. Ci potrà essere una collaborazione in via di fatto, ci potrà essere una marcia parallela fino ad un certo punto e ad una certa mèta. Ci potrà essere un’azione conservatrice in base ai nostri principi, che abbia efficacia difensiva contro ogni sovvertimento rivoluzionario. In tal senso l’episcopato germanico promette al Führer la cooperazione dei cattolici nella lotta contro il comunismo. Ma le due opposizioni, le due reazioni al comunismo non si possono né fondere né confondere». Perché, dice il prof. von Hildebrand, anche il nazismo si fonda su una specie di materialismo, quello del sangue, anch’esso è in contraddizione col cristianesimo, anzi con ogni religione, quando eleva a norma suprema una misura puramente naturale e per di più subbiettiva, cioè il sentimento di razza germanico; anch’esso è, in una certa misura, antipersonalista e collettivista; anch’esso ricorre alla forza più che al diritto. Non importa soltanto che si combatta il bolscevismo, ma importa anche la ragione per cui lo si combatte. Un capitalista che lo osteggia, perché teme per i suoi capitali, non può moralmente essere messo al livello di colui che combatte il comunismo, pur sostenendo che l’attuale ripartizione del possesso, dal punto di vista cristiano, è inaccettabile. Dopo questi esempi von Hildebrand dichiara di non accettare l’antitesi: da una parte il bolscevismo, dall’altra gli Stati autoritari; anche lo Stato bolscevico è autoritario e d’altro canto, anche se il regime austriaco si dice autoritario, non si identifica però con un regime nazionalista che non riconosce il vero valore di ogni altra nazione né ogni altra individualità nazionale come una realtà voluta da Dio. La vera parola d’ordine quindi deve essere: da una parte i nemici dell’occidente cristiano, dall’altra i suoi difensori. Questa fu anche la parola del cancelliere martire Dollfuss. Si potrebbe anche dire con Berdiaeff : da una parte i popoli che derivano pur sempre dall’umanismo cristiano, dall’altra quelli che lo rinnegano. È forse appunto ricordando l’humus umanista, da cui sugge la sua civiltà il popolo italiano, che all’Istituto di cultura fascista fu raccomandato, come tema delle conferenze, di mettere in rilievo, in confronto del bolscevismo, il compito del fascismo di salvaguardare e difendere la «pienezza umana». Questo articolo ce ne ricorda un altro comparso nel Neues Wiener Tagblatt del 18 gennaio e intitolato «I fronti nella lotta per le ideologie». Anche questo giornale si chiede se il nazismo abbia diritto di mettersi alla testa della lotta contro il moscovismo. «Come può, ad esempio, l’Inghilterra aderire a questo fronte, quando combatte il comunismo appunto perché essa è favorevole a quelle libertà individuali ed economiche che il nazismo stesso comprime in casa propria? Con quale animo si potranno invocare le sacrosante ragioni della libertà di coscienza mentre lo stesso nazismo osteggia in Germania la religione cattolica come quella protestante?». Si è pubblicato a Londra e a Parigi un appello intitolato «Salvate la società delle Nazioni e salvate la pace». Il succo dell’appello è contenuto in questo periodo: «Noi sottoscritti dichiariamo che la guerra può essere evitata e che la pace può essere mantenuta in modo permanente se le nazioni, che sono membri della Lega, esprimeranno chiaramente la loro decisione di adempiere i loro obblighi in virtù del patto e di prendere tutte le misure necessarie per impedire o reprimere l’aggressione con qualsiasi mezzo, non esclusa l’azione militare». Questo appello è firmato da molte personalità inglesi di tutti i partiti, dall’arcivescovo di Canterbury e da numerose personalità francesi. Notiamo fra queste due cattolici: il senatore Champetier de Ribes e il canonico abate Desgranges . Ostinati dunque nell’ottimismo? Invece il noto scrittore cattolico Maurice Vaussard ribadisce in un articolo recente le ragioni di pessimismo che hanno fatto sospendere lo sforzo di conciliazione internazionale che egli preconizzava fino dal 1933 dalle colonne dell’Univers-Bulletin Catholique International. Egli prende la parola dopo un lungo silenzio per difendere i conciliatori cristiani dalle vivaci accuse di un giornale di destra, il quale attribuisce l’attuale tensione alle false speranze che i pacifisti avrebbero fatto nascere nei tedeschi, di una Francia ridotta a ricercare la pace a qualunque costo. La verità è tutto il contrario, sostiene il Vaussard. La causa essenziale delle vittorie elettorali di Hitler fu l’assurda politica praticata nel dopo-guerra e già, prima ancora, a Versailles di fronte ai governi democratici d’oltre Reno «rifiutando a uomini stimabili e moderati, colpevoli soltanto di mostrarsi buoni patrioti tedeschi, molto meno di ciò che abbiamo accordato o lasciato prendere ai padroni imperiosi e fanatici della Germania odierna i quali mettono la pace del mondo in così grave pericolo. Oggidì ancora larghe zone dell’opinione francese non sanno ammettere che fu cosa insensata di scaglionare su più di un mezzo secolo il pagamento delle riparazioni di guerra, di prevedere quindici anni di occupazione del Reno, di sfuggire, dopo aver disarmato la Germania, all’impegno di cercare una procedura pratica per il disarmo generale. Il principale artigiano francese di questa politica, Tardieu, poté godere presso di noi di una fama usurpata di grand’uomo di Stato, mentre gli scrittori che denunciavano le pericolose illusioni di Versailles erano tacciati da traditori della patria». In queste circostanze Vaussard trova inaudito che si metta in ridicolo l’esperimento conciliatorista del suo gruppo. L’esperimento difatti non poté venir tentato che saltuariamente: «Fino a tanto che all’estero vi furono dei partiti o dei capi di governo, degli scrittori o dei pensatori che conducevano parallelamente a noi la stessa lotta entro le loro nazioni, noi non abbiamo voluto disperare». Ma quando questi uomini scomparvero, «noi abbiamo previsto che l’esperienza degli ultimi massacri rimarrebbe altrettanto vana che quelle precedenti e che rapidamente gli Stati europei passerebbero dalle combinazioni di alleanze antagoniste al riarmo intensivo…». L’autore conferma di nutrir ancora le stesse convinzioni, «ma si può anche stancarsi di dover sempre sommuovere le stesse montagne di pregiudizi. E d’altra parte i rivolgimenti politici d’Europa degli anni più recenti non permettono più di pensare ad un’azione di riavvicinamento dei popoli sulle stesse basi di una volta. Di qui l’attività decrescente dei movimenti pacifisti francesi e il silenzio in cui si racchiudono oggidì molti dei loro animatori. In una tragedia come quella che insanguina la Spagna nella quale da entrambe le parti si massacrano feriti e prigionieri … rifiutarsi a pattuire cogli uni o cogli altri è anch’essa un’opinione». Lo sfiduciato Vaussard arriva anzi ad affermare che fra «le ideologie false che presentemente si dividono l’Europa, il primo dovere del cristiano sarebbe la astensione». Ostinato dunque nel pessimismo? Ha fatto il giro della stampa inglese e francese un appello «ai cattolici del mondo intero» contro i bombardamenti di Madrid, e gli orrori della guerra civile. Il manifesto presentava i firmatari come «cristiani, magari divisi nel pensiero politico, ma uniti dal legame soprannaturale della medesima fede nei decreti di Dio». Alla loro testa si leggeva il nome dell’ambasciatore spagnuolo a Bruxelles, Ossorio y Gallardo , seguivano quattro sacerdoti e quattro giornalisti o scrittori del gruppo Cruz y Raya, rivista diretta da José Bergamin . In occasione di tale manifesto Gil Robles, capo dell’Acción Popular manda a The Universe una lunga dichiarazione. Robles ricorda che il partito popolare aveva sempre lavorato lealmente nel sistema parlamentare e democratico, tenendosi nettamente distinto dalle tendenze dei gruppi fascisti. Anche quando il Fronte popolare colla corruzione e annullando l’elezione di parecchi collegi, ottenne nel febbraio 1936 la maggioranza, il partito dell’Azione popolare si rifiutò di ricorrere a qualsiasi procedura illegale e tentò di nuovo di introdurre nella politica il principio della cooperazione. «Ciononostante, dal primo istante della presente rivolta militare, si dice il vero affermando che la Azione popolare si è associata intieramente alla rivoluzione … essa fa causa comune coi nazionalisti nella completa pienezza del suo carattere di partito cattolico». Qui Robles si applica a dimostrare che il governo di Valenza non è legittimo, primo perché deve le sue origini all’aver falsificato l’esito elettorale nei collegi di Corruna, Pontevedra, Lugo, Carceres, Cordova e Siviglia, secondo perché nell’esercizio del potere non cercò il bene comune, ma provocò o autorizzò assassinii, incendi, confische: egli rinnova qui l’elenco citato da Calvo Sotelo alla Camera e dice poi che il governo, per vendicarsi di tali rivelazioni ordinò l’uccisione di Sotelo e sua: Robles si salvò soltanto riparando a Biarritz. Dal principio dell’insurrezione militare poi il governo ha fatto o lasciato assassinare migliaia di cittadini, violate tombe, incendiate chiese e conventi e commesso tali e tanti orrori che se fossero tutti noti, indignerebbero tutta l’Europa. «È il caso quindi di un’autorità che abitualmente esercita il suo potere ingiustamente e quindi, secondo l’avviso dei grandi autori cattolici come S. Tommaso, Suarez, Balmes, Hergenröter , la resistenza contro di essa è lecita anzi doverosa. Così pensa il card. primate arciv. di Toledo e tutto l’episcopato. In quanto ai baschi, che tengono dalla parte dei comunisti, essi dimostrano a qual punto possa arrivare un separatismo che prevale perfino sulle ragioni della cattolicità». Di fronte a tali fatti, conclude il Robles, nessun valore può avere l’atteggiamento di uomini come il Bergamin, ch’è in realtà un libero pensatore o il signor Ossorio y Gallardo «che per quanto si dica cattolico, non ha mai praticato la religione cattolica». 